# İçinden İran geçen bir yolsuzluk masalı

*Doğan Ertuğrul 2015.10.12*

<div class="pNewsDetailMainContent ctx_content" itemprop="articleBody">
 <p>
  Rivayet o ki, ailesi ve çocuklarının nasıl bu kadar büyük bir servete sahip olduğu sorusuna İran siyasetinin bir bileni eski Cumhurbaşkanı Rafsancani şu cevabı verir: “Ben bir tarla aldım, içinden İran çıktı.”
 </p>
 <p>
  Sanıyorum İran siyasetinin özetidir bu söz. Tabii herkesin aldığı tarladan bir İran çıkmaz. Ama olsun. Siz mesela eski İran Merkez Bankası Başkanı Nurbahşi’nin şoförü olursunuz. Talih size yepyeni fırsatlar sunar. Bir bakarsınız –Devrim Muhafızları ile yakın ilişkiniz olduğu için– MB adına gayr-i resmî yollardan döviz ticareti yapan ve ekonomik besiç diye bilinen bir İranlı işadamı, mesela Babek Zencani olursunuz.
 </p>
 <p>
  Gel zaman git zaman İran devleti –unutmayalım devlet İran’da hükümet demektir- size “Petrol satışlarına ambargo var. Sen bu petrolü bizim adımıza sat. Hatta biz bu satışı mümkün kılacak düzenlemeyi de yaparız. Komisyonunu aldıktan sonra anaparayı bize yatır. Biz de ambargoyu böylece aşalım” der. Siz de hemen kabul eder, Dubai, Tacikistan, Malezya ve Türkiye’de banka ve şirketler kurarsınız, bu ticarete yasal bir çerçeve, kılıf bulmak için.
 </p>
 <p>
  Her şey tıkır tıkır işliyordur. Ambargo altındaki İran petrolü satılıyor ve artık ne kadarı kime ve nereye yatıyorsa, parası hesaba yatırılıyordur. Ama o da ne? Bu ticaretin bir kısmının, en azından finans düzeyinde yürütüldüğü bir ülkede –o ülke Türkiye’dir- beklenmedik bir şey olur. Kimi kendini bilmez polis ve savcılar çıkar hem İran hem Türkiye’de iktidar çevreleri için yolsuzluk ve kara para aklama yoluyla zenginleşme aracı olan bu petrol ve doğalgaz ticaretini sorgular. Üstelik bu ticaretle ilişkili Zencani’ye de Reis diye hitap eden başka aracıyı -millî kahramanımız Reza Zarrab- üstelik bakanlara rüşvet vermek gibi bir suçlamayla gözaltına alır.
 </p>
 <p>
  Tesadüfe bakın ki aynı dönemde İran’da da dünya ile entegrasyon isteyen ve ambargoların kaldırılması için işbirliğinden yana olan bir devlet, yani Ruhani yönetimi işbaşındadır. Ve bu yönetim kendi varlığını meşrulaştırmak ve toplumsal beklentilere biraz olsun karşılık vermek için hesap sormak zorundadır. Artık eski rejimin tüm şaibeli hukuk dışı işleri ve yolsuzluk kapsamındaki dosyaları masadadır.
 </p>
 <p>
  17 Aralık’tan, yani Reza Zarrab’ın kurduğu ve muhtemelen İran’daki eski yönetimin gözetiminde yürütülen yolsuzluk ağı için başlatılan soruşturmadan 2 hafta sonra İran makamları ilginç bir tesadüfle Zencani’yi gözaltına alır ve tutuklarlar. Soruşturma dalgasının nerede duracağını kestiremeyen Türk partnerler, komplo teorilerini ezber etmiş ortaklarının bile hayal edemeyeceği biçimde yolsuzluk suçlamalarının hükümeti yıkmaya yönelik darbe girişimi olduğunu ilan eder ve sivil bir darbe ile rejime el koyar.
 </p>
 <p>
  Ama İran durmaz. Zencani çok uzun süre avukatları ile görüştürülmeyerek tam 630 gün tutuklu kaldıktan sonra, Daltonları hatırlatan cezaevi kıyafetiyle, hâkim karşısını çıkar. Suçlamanın temeli İran Millî Petrol Şirketi adına satılan petrol paralarının İran devletine ödenmemesidir. Ama bu suçun hukuki çerçevesi, İslam hukukuna göre fesad-ı fil arz kavramı kapsamında ele alınan yolsuzluktur. Ve cezası idamdır. Zaten ilk duruşmada savcı da Zencani ve 2 ortağı için idam ister. Çünkü fesad-ı fil arz’ın gerisinde banka işlemlerinde usulsüzlük, evrakta sahtecilik ve kara para aklama da vardır. Ve hepsinden önemlisi bu usulsüzlüklerin bir kısmı bir kamu bankası ve Türk vatandaşlığına geçmiş bir İranlı ile -O ismin Reza Zarrab olması sizi şaşırtır mı?- yapılıyordur.
 </p>
 <p>
  Tam o sırada ‘devlet ciddiyeti‘ devreye girer ve İran makamları –en azından şimdilik- bu işlere Türk yetkililerin dâhil edilmemesini sağlar. Göstere göstere bir meydan okumadır bu İran açısından. Bu bilgiler bende var ve istediğim zaman –muhtemelen iktidar kaybına yakın zamanda- açıklayabilirim’ demektir.
 </p>
 <p>
  O nedenle bakmayın bir kısım medyanın Zencani davasında kulağının üstüne yatmış görünmesine. İktidar çevreleri davanın seyrini muhtemelen tanıdık, kısık bir sesle anlatıyordur birbirine. Zencani’nin akıbeti ne mi olur? İran, her zaman içinden İran çıkaracak bir tarla ve o tarladan İran çıkaracak birini bulur.
 </p>
</div>


Kaynak: [www.aksiyon.com.tr](http://www.aksiyon.com.tr/dunya/icinden-iran-gecen-bir-yolsuzluk-masali_552564), [web.archive.org (arşiv bağlantısı)](http://web.archive.org/web/20160204032856/http://www.aksiyon.com.tr/dunya/icinden-iran-gecen-bir-yolsuzluk-masali_552564)
