# Kudüs, Hac güzergâhında

*Reyhane Uçmaklı 2005.12.26*

<div>
 <p>
  <font>
   Hacı adayları geçmişte Kudüs’e uğramadan Mekke’ye gitmezdi. Uzun süredir kullanılmayan bu güzergâhın canlanması ve inanç turlarının yaygınlaşması için İsrail Turizm Bakanlığı Türkiye’de 15 seyahat acentesi ile görüştü. Maddi destekte bulunulacak, İsrail’de kolaylıklar sağlanılacak. Önümüzdeki yıl umreye, birkaç yıl içindeyse hacca gidenler Kudüs’ten geçecek.
   <br/>
   <br/>
   Kudüs, üç din tarafından da kutsal kabul ediliyor. Peygamberimiz Hazreti Muhammed’in (s.a.s.) Miraç’a yükseldiği Mescid-i Aksa burada. Geçmişte hacı adayları önce Kudüs’e uğrar ardından Mekke’ye geçerdi. Hatta Kudüs’ü ziyaret etmeyenlere “Sen de hacı mısın?” denerek bu durumun pek hoş karşılanmadığı ima edilirdi. Uzun süredir Mescid-i Aksa hacı adaylarının uğrayacağı yerler arasında yer almıyor. Ancak İsrail Turizm Bakanlığı, Türkiye’deki acenteleri dolaşarak “Hacıları Kudüs’e de getirmek isterseniz biz açığız.” mesajı verdi. Önümüzdeki yıl umreye gidilecek, bir iki yıl içindeyse hacı adaylarının güzergâhına Kudüs eklenecek.
   <br>
    <br>
     Kudüs 1918 yılında Osmanlı Devleti’nin elinden çıkmıştı. Ancak Ortadoğu’da sorun yaşanmadığından Kudüs hac güzergâhında uzun yıllar yer aldı. Hatta kafileler Edirne Selimiye Camii’nde buluşup İstanbul Eyüp’e geliyorlardı. Ardından Konya’da Mevlana, Tarsus’ta Yedi Uyurlar ve Urfa’da Hazreti İbrahim’in makamları ziyaret edilirdi. Suriye üzerinden Şam’a ulaşılır, nihayetinde Kudüs’e varılırdı. Ardından Mekke ve Medine’nin yolu tutulurdu. 1950’lere kadar tren ve gemilerle alınan bu yolların yerini, sonraki yıllarda otobüs aldı. 1967 yılındaki Arap-İsrail Savaşı’nda Kudüs’ün Müslümanların elinden çıkması üzerine hac yolculuğu sekteye uğradı. Güzergâh 1980’de Kudüs’ün başkent ilan edilmesinden sonra Suriye’den Irak’a kaydı: Habur-Musul-Bağdat-Kerbela-Arabistan. 1990’dan itibaren de hacılar uçaklarla kutsal topraklara ulaştı.
     <br>
      <br>
       Kudüs’ü ziyaret haccın şartları arasında yer almıyor. Ancak Hazreti Muhammed’in Miraç’a yükseldiği Mescid-i Aksa Müslümanlar için ayrı bir öneme sahip. Burası İslam’ı kabul eden sahabelerin ilk kıblesi. Birçok Müslüman burayı ziyaret etmek istiyor. Ancak Filistin ile İsrail arasında devam eden ‘intihar eylemi-karşı cevap’ çıkmazı bunun askıda kalmasına yol açtı. Bölgede güvenliğin düşük olmasından dolayı İsrail’e Müslümanlar gitmedi. Hem de İsrail hükümeti vize konusunda ince eleyip sık dokuduğundan başvuru sayısı düşük kaldı. Kimi Türklerin turist gibi gidip işçi olarak kalması da İsrail hükümetinin daha dikkatli olmasına yol açtı. İsrail Turizm Bakanlığı’nı harekete geçiren nokta ülkelerinden Türkiye’ye yılda 400 bin civarında turist gelmesine karşın Türkiye’den gidenlerin sayısının 15 binde kalması.
       <br>
        <br>
         İsrail Turizm Bakanlığı Orta ve Güney Avrupa Direktörü Yehuda Shen, hacı adaylarının ülkelerine gelmesine sıcak baktıklarını söylüyor: “Hacca giden Türkleri İsrail’de görmek isteriz.” Bakanlık geçtiğimiz aylarda İstanbul’da 2 gün içinde 15 firma ile görüşerek her konuda destek olacaklarının mesajını verdi. Reklâm ve pazarlamada maddi destek, uçaklarda boş koltuk kalması durumunda zararın kapatılması gibi birçok vaatte bulunan Shen, taslaklarını göndermeleri hâlinde yardımda bulunmaya hazır olduklarını belirtiyor: “İsrail’de program hazırlayan operatörler var. Ben de yardımcı olmaya hazırım.”
         <br/>
         <br/>
         Kudüs’ün hac güzergâhına eklenmesi durumunda gidilebilecek iki yol bulunuyor. Bunlardan biri İstanbul’dan Tel Aviv’e uçulacak. Ardından gerekli izinlerin alınması durumunda Tel Aviv’den Mekke’ye gidilecek. İkinci seçenek ise Amman’a karayolu ya da havayolu ile ulaşılmasının ardından Allenby Köprüsü’nden geçilerek İsrail topraklarına girilecek. Bu güzergâh biraz sorunlu olsa da kullanılması mümkün. Köprü geçildikten sonra Kudüs ziyaret edilecek. Amman üzerinden dönülerek Suudi Arabistan topraklarına geçilecek.
         <br/>
         <br/>
         “İsrail’in güvenlik konusundaki imajını aşmasına yardımcı olacak mı bu turlar?” sorusuna Yehuda Shen, “Tabii ki. İmaj, hiçbir olay olmasa da, her zaman problem olacak. Biz hâlâ politik ve güvenlik konularında manşetlerdeyiz. Daha da fazla Müslüman Türk buraya gelecek ve bu durum bizim turizm imajımızı iyileştirmemize yardım edecek. Bu konuda yardımcı olacak. İnsanlar buraya gelmenin çok güvenli ve güzel olduğunu anlayacaklar.” diyor. Bu yıl itibariyle 15 bin olan Türk turist sayısının da önümüzdeki yıl 20 bine çıkmasını beklediklerini dile getiriyor.
         <br/>
         <br/>
         Yehuda Shen’in görüştüğü firmalardan biri Sürat Turizm. Bu görüşmeyi doğrulayan Sürat Turizm Genel Müdürü Ali Karakaş, İsrail’e yönelik hazırlıkları olduğunu söylüyor. Aynı şirketin operasyon müdürü Özer Akpınar ise önümüzdeki yıldan itibaren umreye yolcu götüreceklerini açıklıyor. Ancak ön araştırma için bir ekiple birlikte bölgeye gidilecek. Umreye götürülecek yolcuların nereleri ziyaret edeceği, Kudüs’te nerede kalacağı, nerede yemek yiyeceği, Mekke’ye nasıl devam edileceği gibi teknik detaylar netleşecek. Umrenin yanı sıra hac organizasyonu da düzenleyen Sürat Turizm, birkaç yıl içinde sorunların aşılması hâlinde hacıları Kudüs’te konaklattıktan sonra Mekke ve Medine’ye ulaştıracak. Özer Akpınar, bu ziyaretin kendilerini cesaretlendirdiğini ve hac yolculuğuna Kudüs’ün de eklenmesinin proje aşamasında olduğunu söylüyor. Umreye mart ayında başlamak istediklerini belirterek, Miraç Kandili’nde de Kudüs’te olacaklarını ifade ediyor. Fiyatların 950 avro civarında olacağı tahmin ediliyor. Umre içinse 750 ila 1500 avro arasında değişecek. Kudüs’ün de eklenmesi durumunda alt sınır 1500’ü bulacak.
         <br/>
         <br/>
         Shen’in hac için başka hangi firmalarla görüştüğünü açıklamazken Etstur ile de bir görüşme yapıldı. Şirketin sahibi Murat Ersoy, bu görüşmeden sonra İsrail’e 10 Ocak’ta kültür turizmi düzenleyecek. 549 avro’luk seyahat 3 gün 4 gece sürecek. AtlasJet’in 70 kişilik Bombardier700 uçağıyla gidilecek. Şu ana kadar talebin yoğun olduğunu söyleyen Ersoy, İsrail’den Türkiye’ye çok fazla turist geldiğini ancak buradan oraya giden yolcu sayısının az olduğunu söylüyor: “Bunu karşılıklı yaparsanız turist sayısı daha fazla artar. İsrailliler Türkiye’yi ikinci vatanları gibi görüyor zaten.” Etstur Yurtdışı Operasyon Müdürü İbrahim Cenk Okumuş ise İsrail’e gidecek yolcuların bilinçli olduğunu hatırlatarak, “İnsanlar Paris’e araştırmadan ama Tel-Aviv’e araştırarak gidiyor. Bu seyahat birikiminin olduğunu gösteriyor.” diyor.
         <br/>
         <br/>
         Yılda 1500 kişiyi bölgeye ‘inanç turları’ çerçevesinde götüren Eman Tur’un seferleri 28 Eylül 2001’deki İkinci İntifada ile durdu. Ancak İsrail Turizm Bakanlığı’nın girişimleri ve İsrail’deki ortamın durulmasından sonra Eman Tur Miraç Kandili’nde ilk grubu götürdü. Eman Tur Yurtdışı Turlar Koordinatörü Mustafa Saraç, seferlerin yeniden başlamasını olumlu buluyor.
         <br/>
         <br/>
         Türkiye Seyahat Acentaları Birliği (TÜRSAB), hac ve umre seyahatlerine Kudüs’ün eklenmesi için karayolu bağlantısının açılması ve güvenliğin ciddi anlamda sağlanması gerektiğini açıkladı. TÜRSAB, Kudüs’e turizm hareketinin Türkiye’nin İsrail halkı ve Filistin halkı ile ilişkilerine olumlu katkıda bulunabileceği düşüncesinde.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 656 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23091), [web.archive.org (arşiv bağlantısı)](http://web.archive.org/web/20060203094202/http://www.aksiyon.com.tr:80/yazdir.php?id=23091)
