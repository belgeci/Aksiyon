# Genelkurmay da ses verdi

*Emin Akdağ 2015.03.31*

<div class="pNewsDetailMainContent" itemprop="articleBody">
 <p>
  Gerek güneyimizdeki komşulara dönük dış politikamıza, gerekse -her açıdan mayınlı bir zemine oturan- çözüm sürecine bundan böyle Genelkurmay da müdahil… İmralı’da müebbet hapis yatan Abdullah Öcalan’ın Diyarbakır’daki Nevruz kutlamalarında okunan mesajında geçen “Eşme ruhu” ibaresi, Türk Silahlı Kuvvetleri’nin (TSK) komuta kademesinde rahatsızlık uyandırdı ki, “Bazı basın yayın organlarında; hiçbir zaman muhatabımız olmayan ve olmayacak terörist başının ‘Eşme ruhu’ açıklamasına atfen, ‘Süleyman Şah Saygı Karakolu’nun Suriye toprakları içinde yer değiştirmesi ile ilgili olarak TSK ile PYD/PKK’nın işbirliği yaptığı’ yolundaki yayın ve haberler tamamen gerçek dışı” denildi. “TSK, iç siyasi çekişmelerin bir aktörü olmayacak” ve “Demokratik, laik, sosyal, hukuk devletinin gereklerini yerine getirmeye devam edecektir” ifadeleri de askerin bu 3 maddelik metninden. Genelkurmay Başkanı Orgeneral Necdet Özel’in Savunma ve Havacılık Dergisi’ne söyledikleri de hayli mühim: “Ortadoğu ve Kuzey Afrika bölgelerindeki gelişmeler, iyimser öngörülerde bulunulmasını güçleştirmektedir. Suriye ve Irak’taki gelişmeler; PYD/PKK ile (IŞİD) DEAŞ’ın faaliyetlerinin yanı sıra bölgedeki otorite boşluğundan faydalanarak ortaya çıkması muhtemel başka terör grupları Türkiye’nin güvenliğine ciddi tehdit oluşturmaktadır.”, “Bölücü terör örgütü, Irak ve Suriye’de yaşanan gelişmeler doğrultusunda elde ettiği kazanımları artırmaya çalışırken aynı zamanda kendisini ve diğer ülkelerdeki uzantılarını masum göstererek farklı bir algı oluşturmaya çalışmaktadır.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/genelkurmay-da-ses-verdi_550316), [web.archive.org (arşiv bağlantısı)](http://web.archive.org/web/20150731193213/http://www.aksiyon.com.tr/karakutu/genelkurmay-da-ses-verdi_550316)
