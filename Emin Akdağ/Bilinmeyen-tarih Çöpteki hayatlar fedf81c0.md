# Çöpteki hayatlar

*Emin Akdağ Bilinmeyen-tarih*

<div>
 <font>
  <img border="0" height="1" src="/web/20050227161439im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050227161439im_/http://www.aksiyon.com.tr/resim/359/10.jpg" vspace="5"/>
  </p>
 </font>
 <font class="content">
  Gençsiniz, dinamiksiniz ama maalesef parasızsınız. Para getirecek uğraşınız da yok. Zaten işsizlik almış başını gidiyor. Baba eline bakmaktan iyice sıkılıyor ve utanıyorsunuz. Çünkü o meşhur beylik sözdeki gibi, artık delikanlısınız, üstelik güçlüsünüz; taşı sıksanız suyunu çıkarabilirsiniz..
 </font>
 <br/>
 <p>
  <font class="content">
   Bir yandan hak verdiğiniz sözün altında eziliyorsunuz; diğer yandan ise düşünüyorsunuz, taşınıyorsunuz ama bir türlü ekmek çıkaracak taş bulamıyorsunuz. Bulduklarınızın bazılarına ya sizi yakıştırmıyorlar ya da siz kendinizi yakıştırmıyorsunuz. Yani bir türlü ekmeği aslanın ağzından alamıyorsunuz. Ancak durum sizin cephenizde böyleyken, onbinlerce insan, asla benimsemeyeceğiniz bir alanda taşın suyunu çıkarıp ekmek parası kazanıyor. Onların hayatları ekmeğin ağızlarında olduğu kaydedilen aslanları aramakla geçiyor. Nasıl ve neredenin cevapları aşağıda. Ama peşinen belirteyim, kimseye iş önerme niyetinde değilim.
   <br>
    <br>
     Tarih, insanlığın başlangıçta avcılık ve toplayıcılık yaptığını, tarımın keşfiyle birlikte yerleşik hayata geçtiğini yazar. Bilinen bir görüşe göre ise tarih tekerrürden ibarettir. Günümüzde insanlık, tarihinin en derin tekerrürlerinden birini yaşıyor. Tekerrür bu defa tarihin ilk sayfalarından başlıyor. Çağdaş asırda çok sayıda insan hayatlarını devam ettirebilmek için çöplerde toplayıcılık yapıyor.
     <br>
      <br>
       Bu öteki Türkiye’yi aşıyor
       <br/>
       <br/>
       Ev atıklarını çöp bidonlarına ya da sokak köşelerinde belirlenen yerlere bırakırken nefesini tutmayan ve en seri adımlarını sergilemeyen var mı bilemiyorum. Ama bildiğim, son günlerde de daha yakından takip ettiğim bir olay var ki, atmosferinde bir kaç saniye kalmaya bile tahammül edilemeyen bu çöp bidonu ve yığıntılarında insanların dakikalarını geçirmeleri. Satabilecekleri nesne bulmak amacıyla, içinde pislenmiş bebek bezinden kokmuş yemek artıklarına kadar her şey olan çöp poşetlerini tek tek açıp kontrol etmeleri. Hangi açıdan baksanız iç sızlatıyor. Bu olay öteki Türkiye, beriki Türkiye tartışmasının çok ötesinde; insan hakları ve insanlık onuru düzleminde bir konu.
       <br/>
       <br/>
       Önceleri sokak ve yollarda kağıt, plastik ve metal nesneler görmek mümkünken bugün neredeyse imkansız. Bu belediyelerin daha iyi çalışmalarının eseri değil, toplayıcılığın ulaştığı boyutun göstergesi. Çünkü artık hepsi toplanıyor. Sabah erkenden başlayan toplama işi gece geç saatlere kadar sürüyor.
       <br/>
       <br/>
       ‘Nerede çöp bidonu var’ı ve ‘atıklar sokakların neresine bırakılıyor’u ezbere bilmek ve gün boyu buraları turlamak nasıl bir duygu acaba? Saatler önce gözden geçirdiği yere yeni poşet ve atıklar bırakıldığını görünce oluşan sevincin rengi ne? Kilometrelerce yürümeye kalori dayandırmak nasıl mümkün oluyor? Çöple yatıp, çöple kalkarken yemek mefhumu anlamını hâlâ koruyabiliyor mu? Tiksinme duygusunu kaybetmek ne demek? Bakteri ve mikroplarla dans etmenin faturası ne? O el, ayak ve yüzleri hangi temizlik maddesi hijyen hale getirebilir? Ve bir de bazen anne—baba ya da büyük kardeşleriyle toplamaya çıkan çocuklar yok mu? Burada hemen bir enstantane arz edeyim: Toplayıcı kadın henüz içi boş olan, çuvaldan arabasını kullanıyor. İki ya da üç yaşındaki çocuğu arabanın içinde. Üzerinde yattığı çuvalı emiyor. Biraz sonra annesi bir çöp bidonu önünde durunca o iniyor. Çuval tam dolana kadar bu iş tekrarlanıyor. Çocuğun belleğine işlenen ve oradan da kişiliğine sirayet edenleri düşünün.
       <br/>
       <br/>
       Tercih edilebilecek son iş
       <br/>
       <br/>
       Kanuni Sultan Süleyman’ın o müthiş dörtlüğüyle anlamını vurguladığı sağlığın; çöple kamufle olmanın getirdiği onur zedelenmesinin hiçe sayıldığı bu işte kazanç ne? Getiri, herşeye değer mi? Yoksa acizliğin en mat resmi mi yaşananlar?
       <br/>
       <br/>
       Kimisi bayan, kimisi erkek; kimisi genç, kimisi yaşlı ve hatta çocuk olan çağdaş(!) toplayıcıların arasına girdik. Bütün bu soruların cevaplarını onlardan almaya çalıştık. Bazı duyduklarımız zaten beklediğimiz bilgilerdi, bazıları ise doğrusu çok şaşırtıcıydı. Bir kere bu insanların yaptıkları dünyada tercih edilebilecek en son işti. Kazançlarını dikkate aldığımızda iğne ile kuyu kazıyorlardı. Ağzına kadar doldurdukları çuval kasalı arabalarını toptancılara boşalttıklarında ellerine geçen para, gün boyu ortaya koydukları performansla çelişiyordu. Diyelim ki 100 kilo kağıt toplasalar, bunun maddi karşılığı iki—üç milyon liraydı. Bir defa hepsi zayıftı. Hani o mankenlerin hep öyle kalmayı istedikleri gibiydiler. Mecburi diyetin neticesiydi bu. Bana kalırsa, dengesiz ve düzensiz beslenmeye; bir de onca efor sarfetmeye göre yine de dinç ve iyi görünüyorlardı. Çünkü hayatta kalmaya iyi motive olmuşlardı. Bu insanları sokaklarda herkes görüyor. Ama onların farkında olanların sayısı çok değil. Bırakın onları, modern şehir şartlarında binamızdaki komşudan bile habersiz değil miyiz? Açlar mı, toklar mı biliyor muyuz? Yardımlaşma ve dayanışma duygularımız aktif mi? Fakirlik edebiyatı antrenmanları yaparak Nobel’e uzanma hevesinde değilim. Sadece bir gerçeği dile getirme çabası içindeyim.
       <br/>
       <br/>
       Rezaleti mi yazacaksınız?
       <br/>
       <br/>
       Yanlarına gittiğimizde garip garip bakan, bir yandan da işine devam eden toplayıcıların ağzından kelime almak tabiri caizse deveye hendek atlatmaktan zordu. Bu ne onların konuşma yeteneğinin azlığından ne de insanları konuşturma eksikliğimizden kaynaklanıyordu. Sebep irdelediğimiz konunun sevimsizliği ve onların da konunun kahramanları olmalarıydı. Kendilerini görüntülemek istediğimizde hemen tepki gösteriyor, hatta sertleşiyorlardı. Bunu anlamak çok basit. Normalde insanlar gazete ya da televizyona çıkmak için can atıyorlardı ama bu işin meşhur olacak; eşe, dosta caka satılacak yanı yoktu. Böyle bir işi yaparken görüntülenmek, haberlere konu olmak hiç de cazip değildi. Evet ekmeklerini çöpten çıkarıyorlardı ama kendilerini çöpe yakıştırmıyorlardı. Kim yakıştırabilirdi ki... “Neyi konuşmak istiyorsunuz, pislik içinde ekmek aradığımızı, onurumuzu ayaklar altına aldığımızı, rezaletimizi mi? Yaptığımızın neresi hoş ki size anlatalım, halimiz herşeyi anlatmıyor mu ki?” diyorlardı. Bazen ürküyor, karıştırdıkları çöpü bırakıp kaçıyorlardı. Dediklerinde ve tavırlarında haklıydılar. Hayatlarını çöpten kazanan bu insanların yaşam mücadelesine duyduğumuz saygıdan dolayı, çöp poşetlerini açıp içlerini karıştırırlarkenki hallerini yayınlamayı uygun bulmadık. Bulmadığımız için de böyle kareler üreterek onları üzmedik.         Artık fiiliyatta bir meslek haline gelen ve en ucuzu 20 milyon liraya mal olan çuval kasalı el arabalarıyla gerçekleştirilen toplayıcılık zannedildiğinin aksine sadece esmer vatandaşların yaptığı, onlara özgü geleneksel bir iş değil. Güneydoğu ve Doğu’dan göçen çok sayıda aile de geçimini çöpten kazanmaya çalışıyor. Beyoğlu Tarlabaşı Çukur Sokak’ta görüştüğümüz birinci el toptancı Süleyman Taş da, geçim sıkıntısı sebebiyle altı yıl önce Van’dan İstanbul’a göçmüş. Sekiz çocuklu Taş, Van’ın Başkale ilçesinde çiftçilik yapıyormuş. Taş, kağıtları 15 ile 20 bin lira; metalleri ise 30 ile 35 bin liradan toplayıcılardan alıyor. 20 bin liraya aldığı kağıdı 30—32 bin liraya ana toptancılara satıyor. Bakır ve alüminyum en fazla para eden metaller. İlk el fiyatları 500 bin liraya kadar çıkabiliyor. İkinci elde 600—700 bin lira oluyor.
       <br/>
       <br/>
       Açız! Tiksinme ne ki?
       <br/>
       <br/>
       Taş’a mal satan toplayıcılardan İsmail Cangeç de Van’dan 1990’da İstanbul’a gelmiş. Çocuklarıyla beraber 9 yıldır toplayıcılıkla geçimini temin ediyor. Dört çocuğu var. Ayda ortalama 180—200 milyon lira para kazanıyor ve bunun 100 milyonu kiraya gidiyor. “Çöp poşetlerini açıp içinde toplamaya değer ne varsa alıyoruz” diyen Gangeç’in şu sözlerini algılarken lütfen beyninizin alıcılarıyla oynamayın: “Bazen çöpteki ekmek parçalarını, meyve ve sebzeleri eve getirip yediğimiz oluyor. Artık sağlık gibi konular geri planda kalıyor. Şu anda geçim önemli. Nasıl geçinebiliriz onu düşünüyoruz.” Biraz utansam da, mesleki görev gereği Gangeç’e soruyorum: “İçinden ne çıkacağı belli olmayan çöp poşetlerini karıştırıyorsunuz. Tiksinme duygusunu nasıl rafa kaldırıyorsunuz?” Aldığım cevap mideme oturuyor: “Siz neden bahsediyorsunuz? Açlık duygusunun yanında tiksinmenin ismi mi okunur? Ya aç kalacaksın, ya da tiksineceksin. Başka yapacak işimiz de yok.”
       <br/>
       <br/>
       Toplama işi üç elde neticeleniyor. İlk elde malları küçük ölçekli toptancılar alıyor. İkinci elde devreye ana toptancılar giriyor. Son el ise fabrikalar. Ana toptancılar iyice ayrıştırdıkları ve istif ettikleri malları ilgili fabrikalara satıyorlar.  İşin toptancıları genelde İç Anadolu Bölgesi kökenli vatandaşlarımızın elinde. Romenler’in haricindeki toplayıcılar ise daha çok Doğu illerimizden. İstanbul’da toplama işi Avcılar—Merter arasında Romenler; Merter’den sonra ise Doğulu vatandaşlarımızca yapılıyor. Toplama piyasasında el değiştirme nakit karşılığı gerçekleşiyor.
       <br/>
       <br/>
       Döviz kaybı engelleniyor
       <br/>
       <br/>
       Ana toptancılardan Selçuk Koyuncu, en yoğun sirkülasyonun kağıtta olduğunu söylüyor. Kâr marjlarının 5 ile 7 bin lira arasında seyrettiğini açıklayan Koyuncu, işin yükünü toplayıcıların çektiğini belirterek, “En iyi bakır, aliminyumun fiyatı 500 bin lira civarında. Bir kilo bakırı toplama süreleri en az bir haftalarını alıyor” diyor. İstanbul’da yaklaşık iki bin ana toptancı bulunduğunu, bunların ülke ekonomisine çok büyük katkılar sağladığını ifade eden Koyuncu, bu konuda şu bilgileri veriyor: “Metallar işlendikten sonra külçeler halinde hammaddeye dönüştürülüyor. Dışarıdan gelen hammadde fiyatı çok yüksek. 20 bin liraya alınmaya başlayan kağıt işlenip hammaddeye dönüştüğünde 60—65 bin liraya maloluyor. Dışarıdan getirilme fiyatı 200—250 bin lira. Her kağıt kendi sınıfında yeniden hammadde oluyor. Naylonun poşet haline getirilip satılma fiyatı 850 bin lira. Ama bunun hammaddesini dışardan getirmenin taban fiyatı bir milyon küsürün üstüne çıkıyor. Bir toptancının ayda 5 milyar ciro yaptığını düşünelim. Bunun ekonomiye katkısı en az iki katı yani 10 milyar liradır. Ayrıca bir ton hurda kağıt, 16 adet çam ağacının kesilmesine bedel.”
       <br/>
       <br/>
       Yukarda anlatılanların yanı sıra Bahçelievler Soğanlı Mahallesi’ndeki ana toptancılardan İsmail Çınar’ın verdiği bir bilgi var ki olaya başka bir boyut katıyor: “Üç—beş kilogram metal bira ya da kola kutusu toplayıp geliyor insanlar. Kilosu 700 bin lira. Bakıyorsun adama giyimi kuşamı yerinde. Hatta takım elbiseli. Bunların sayısı da çoğaldı. Artık esmeri falan kalmadı, herkes yapıyor.”
       <br/>
       <br/>
       Bir ithaf...
       <br/>
       <br/>
       Dosya konusuyla direkt alakalı değil ama yazının sonuna müsaadenizle bir anekdot eklemek istiyorum. Dosyayı hemen hemen bitirdiğim günün ertesinde dışarıda dolaşırken ikisi erkek üç yaşlı insan dikkatimi çekti. Saçları tümden beyaz kadın önündeki tablada, erkeklerden biri de küçük el arabasında farklı yerlerde simit satıyorlardı. Diğer erkek ise kestane pişiriyordu. Üçünün de bu işlerde evvelleri olmadığı gün gibi belliydi. Üçü de bitkindi. Muhtemelen üçü de emekliydi. Teşbihte hata olmasın, çok soğuk geçen ve yoğun kar yağan kış günlerinde aç kaldıkları için yerleşim bölgelerine inen kurtlar gibi, ekonomik krizde sokağa düşmüşlerdi. Düşmüşler ama kolayına kaçıp dilenmiyor, onurlarıyla para kazanmaya çalışıyorlardı. Üç yaşlı konusunu kendisi de yaşı ileri olan Başbakan Bülent Ecevit’e ithaf ediyorum.
       <br/>
       <br/>
       e.akdag@zaman.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=12962), [web.archive.org (arşiv bağlantısı)](http://web.archive.org/web/20050227161439/http://www.aksiyon.com.tr:80/detay.php?id=12962)
