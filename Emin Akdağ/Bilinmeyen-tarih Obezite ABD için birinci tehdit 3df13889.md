# Obezite ABD için birinci tehdit

*Emin Akdağ Bilinmeyen-tarih*

<div>
 <p>
  <font>
   TÜBİTAK Bilim Ödülü’ne layık görülen Harvard Üniversitesi Öğretim Üyesi Gökhan Hotamışlıgil, ABD’de 10 sene öncesine kadar şişmanlığın bir hastalık olarak kabul bile edilmediğini söylüyor. Gökhan Hotamışlıgil’e göre, bugün obezite sorunu ABD için birinci tehdit haline gelmiş bulunuyor.
   <br/>
   <br/>
   Harvard Üniversitesi Genetik ve Kompleks Hastalıklar Bölüm Başkanı Prof. Dr. Gökhan Hotamışlıgil, "şişmanlık, tip 2 diyabet ve metabolik sendromun moleküler mekanizmaları konularındaki uluslararası düzeyde üstün nitelikli çalışmaları" sebebiyle TÜBİTAK Bilim Ödülü'ne layık görüldü. İlgilendiği alanda bulduğu 6 genden son ikisinde de istediği sonuca ulaşabilirse önümüzdeki yıllarda 15 senedir üzerinde araştırmalar yürüttüğü şişmanlık ve buna bağlı gelişen kalp hastalığı ve diyabet gibi rahatsızlıkların tedavisine imkan doğacak. Gökhan Hotamışligil'le ABD'ye dönüşü öncesinde konuştuk.
   <br>
    <br>
     -Genetik ilminde gelinen ya da gelinebilecek nokta insanlığın mücadele ettiği bütün hastalıkları yenmek üzere olduğunu mu gösteriyor?
     <br>
      <br>
       Hayır, onu göstermiyor. Beş senedir genetik ilmi çok büyük patlama yaptı. Bazen ona ikinci biyoloji ya da ikinci endüstri devrimi diyorum. İnsandan fareye kadar uzanan yelpazede birçok canlının genetik kodunun çözülmesiyle başladı. Genetik kodun çözülmesi iş bitti demek değil. Sadece değişik gruplardan gelen canlıların DNA'sındaki dizinin ne olduğu anlaşıldı. Ama bu genlerin birbirleriyle nasıl etkileştiği, nasıl çalıştığı, bu sistemin birbirine nasıl entegre olduğu; sağlık ya da hastalığın bölümlenmesinde nasıl rol oynadığı belki bir bu kadar daha çalışma gerektiren, belki hiçbir zaman sonuna kadar çözülemeyecek bir muamma.
       <br>
        <br>
         -Biz şu anda bu ilmin neresindeyiz?
         <br/>
         <br/>
         Ortasındayız diyebilirim. Başlarındaki kısım, DNA yapısının çözülmesiydi. Tüm kodun çözülmesi ikinci başlangıcı getiriyor. Artık kodu çözmeye değil anlamaya çalışıyoruz.
         <br/>
         <br/>
         -Bulduğunuz altı gen şişmanlık, tip 2 diyabet ve kalp hastalıklarıyla ilgili. Son iki gen üzerindeki çalışmalarınız başarıyla sonuçlanırsa yakın zamanda şişmanlığın tedavisi gündeme gelebilecek mi?
         <br/>
         <br/>
         Bu çok iyimser bir bakış. Hoşlanmasam da bazen bu şekilde geçiyor.
         <br/>
         <br/>
         -Gerçekçi yaklaşım nedir?
         <br/>
         <br/>
         Genetik biliminin öğrettikleri önemli, ümit verici. Ama buradan hastalıklarınıza derman olacak hapa ulaşma arasında çok büyük engeller var. Biz onun olabileceğini görüyoruz. Yarın mı, 5 ya da 10 sene sonra mı onu kestiremeyiz. Yaşam sürem içinde bu hastalıklarla ilgili çok önemli tedavi imkanları doğacağından yüzde yüz eminim.
         <br/>
         <br/>
         -Şişmanlık ile genetik arasında ilişki...
         <br/>
         <br/>
         Şişmanlığa yatkınlık belirtilerinden en büyüğü genetiktir. Bildiğimiz klasik genetik değil. A genini taşıyorsanız zayıf, B genini taşıyorsanız şişman diyemiyoruz. Bazı hastalıklar için bu tür ilişki mevcut. Şişmanlıkta daha kompleks bir ilişki, birden fazla gen yatkınlığa yol açıyor. Yatkınlık ancak uygun ortamlara maruz kalanların bir kısmında ortaya çıkıyor. Şişmanlık çevre etkenleri ve genetik açıdan çok kompleks bir hastalık. Zaten, dünyada bir ilki gerçekleştirerek, Genetik ve Kompleks Hastalıklar bölümünü bir yıl önce kurmamızın sebebi bu. Bölümde, kompleks genetiği ve kompleks çevre faktörleri olan hastalıklara multidisipliner şekilde yaklaşıp çözüme ulaşmayı amaçlıyoruz.
         <br/>
         <br/>
         -Çalışmalarınız daha ziyade, obeziteleri sağlığına kavuşturmayı mı ya da insanları obeziteden uzak tutmayı mı amaçlıyor?
         <br/>
         <br/>
         Sadece şişmanlık üzerine çalışmıyoruz. Şişmanlık, kalp hastalığı ve şeker hastalığı üçlüsünün ortak mekanizmasını arıyoruz. Birlikte görülen hastalıklar. Deneysel sistemlerde buna yol açan genetik ve biyolojik mekanizmaların önemli bir kısmını çözdük. Çözdüğümüz mekanizmalar dışarıdan müdahaleye çok uygun. Genetik müdahalenin ilaç yoluyla da mümkün olacağını düşünüyoruz. Bulguları klinik uygulamaya dönüştürebilirsek üç hastalığa aynı zamanda çözüm üretme ihtimalini yakalayacağız. Bizim ve yaptıklarımızı okuyanların heyecan duymalarının nedeni bu.
         <br/>
         <br/>
         -Kansere aslında çare bulunduğu ama devasa ilaç firmalarının bunu engellediği iddiası var. Size de benzer baskılar geliyor mu?
         <br/>
         <br/>
         Bu iddiaya kesinlikle katılmıyorum. Kanserin sadece bir alt grubunun hafifçe bir çözümü bile milyarlarca dolarlık bir endüstriyi ilgilendirdiği için ve aynı kulvarda birçok yarışmacı koştuğu için böyle bir şeyin baskılanması söz konusu değil. Şişmanlık, şeker ve kalp hastalıkları ve bunların etrafındaki hastalıklar için hiç değil. Çünkü kanserden daha yaygın ve büyük bir problem.
         <br/>
         <br/>
         -Şişmanlık problemi giderek yaygınlaşıyor. Neden?
         <br/>
         <br/>
         Bilebildiğimiz kadarki insanlık tarihine bakarsak, organize edilmiş tarımla prosesten geçmiş gıda maddelerinin insan yaşamına girişi çok yakın dönemde. Endüstri devrimiyle çevre daha hızlı değişirken insan ona uyum sağlamada güçlük çekiyor. Şişmanlığın dünya üzerindeki 50 sene öncesine kadarki oranı yüzde 10 civarında. Bugün dünyada 1 buçuk milyar insan fazla kilolu. Nüfusun ortalama yüzde 25'ini etkiliyor. Bu 50 senede insanın genetik yapısında bir değişiklik olmadı. Değişimin nedeni tamamen çevre faktörleri.
         <br/>
         <br/>
         -Bazı insanlar ne kadar uğraşsa da kilo alamadığından yakınıyor, bazıları da verememekten...
         <br/>
         <br/>
         Çan eğrisinin bir ucundakiler yiyip yiyip kilo alamayanlar, diğer ucundakiler bütün ömürlerini diyetle geçirseler de bir türlü kilo veremeyenler. Arada da gıdasına dikkat ettiğinde kilosunu koruyabilen, etmediğinde kilo alan grup var.  Uçtakiler muhtemelen daha şiddetli genetik değişiklikler taşıyan insanlar.
         <br/>
         <br/>
         -Milyarlarca dolarlık diyet sektöründen söz ediliyor günümüzde. Diyet programlarını nasıl değerlendiriyorsunuz?
         <br/>
         <br/>
         Her büyük endüstri gibi bu da istismara çok açık. Birbirinden hafif nüanslarla ayrılan binlerce diyet önerisi ve program var. Aslında diyetin temelinde yatan tavsiyeler ve kilo alıp vermeyle ilgili denklem çok basit. Aldığınız enerji ile harcadığınız enerji arasındaki ilişki. Kalori alımına ve fiziksel aktiviteye dikkat edildiği sürece dengeyi korumak mümkün. Kalorilerin kaynağının sağlıklı olması da çok önemli. Kalori alımında dikkat edilmesi gerekenler; taze meyve ve sebzelerin bol miktarda tüketilmesi. Rafine edilmiş karbonhidratlardan mümkün olduğunca uzak kalmak. Tamamen uzak kalmak diye bir şey yok. Daha doğal yetiştirilmiş gıdalara yönelmek. Kırmızı et ve hayvansal kökenli gıdaların miktarını azaltmak. Kaldırmak değil. Her gün kebap yiyorsanız sağlıklı bir şekilde yaşamanız çok zor. Haftada bire indirmeniz gerekiyor. Taze meyve ve sebzelerle birlikte fındık fıstık gibi ürünler de artırılmalı.
         <br/>
         <br/>
         -Karbonhidratları biraz daha açar mısınız?
         <br/>
         <br/>
         Karbonhidratların kaynağına dikkat edilmeli. Millet olarak güllacı çok severiz. Ama güllaç diyebilirim ki karbonhidratların en kötüsü. En kötü kaynağı. Nişasta zengini. Glisemik endeks dediğimiz, insülin salgılanmasına şiddetle yol açan bir gıda. Beyaz makarna, çok rafine edilmiş karbonhidratlar dediğimiz beyaz ekmekler, rafine edilmiş pirinç gibi gıdaların oranının azaltılmasında yarar var. Ayarlamaların çok milimetrik olması gerekmiyor. Gıda piramidi diyoruz; en altına sebze ve meyveleri, ortasına hububat ürünlerini, daha sonra doğala yakın olan karbonhidratları, en üstüne ise hayvan kökenli gıdaları koyuyoruz.
         <br/>
         <br/>
         -Çikolata tüketimiyle şişmanlığın bir ilgisi var mı?
         <br/>
         <br/>
         Çikolata kalori açısından yoğun. Fakat sağlık açısından nötr; yararlı ya da zararlı bir etkisi gösterilmemiş. Endişe duyulmadan yenebilir, miktarına dikkat etmek kaydıyla.
         <br/>
         <br/>
         -ABD toplumunda obezite oranının yüzde 60'lara vardığını söylüyorsunuz. Bunun sebebi ne? Uluslararası ilişkilerde 50 ya da 100 yıl sonrasına dair öngörülerde bulunan bir ülkede böylesine bir tehlike neden göz ardı edilmiş?
         <br/>
         <br/>
         Gerçekten inanılmaz bir soru. Bunun pek çok nedeni var. Sıralarsak; yakın zamana kadar bu tehlikenin farkına varılmaması. Örneğin bugün araştırmayı destekleyen kuruluşlar 10 sene öncesine kadar şişmanlığı hastalık olarak bile kabul etmiyorlardı. 10 sene önce ABD'de obezite ilacı geliştirseniz de piyasaya süremezdiniz. Diyabet ilacı olarak sürebilirdiniz. Obezite yan endikasyon olarak kullanılırdı. 20-30 sene geçmiş, ülkede obezite yükselmesi başladıktan sonra. Benim açımdan en önemli neden, ABD'de gelir dağılımındaki adaletsizlik. Gelir düzeyi düşük kesim gıda zincirindeki en kötü gıdaları kullanıyor. En ucuzları ve sağlık için en kötüleri. Bir büyük hamburger, bir büyük patates kızartması, bir de kova gibi bardaklarda cola tükettiğinizde bu kaloriyi yakabilmeniz için maraton koşmanız gerekiyor.
         <br/>
         <br/>
         -Yüzde 60'ı obezite sınırında olduğuna göre ABD nüfusunun büyük bölümü düşük gelirlilerden mi oluşuyor?
         <br/>
         <br/>
         Evet. ABD'de neden bunun çarpıcı örneği yaşanıyor? Çünkü, tarımdan da uzaklaşmış bir ülke. Bizim ülkemiz için de geçerli. Köyden kente sürekli göç var. Artık tarlasında çalışan insan görmüyoruz etrafta. Herkes arabasına binip geziyor. Yürüyen merdivenlerle çıkıyor. Şehirlerimizin etrafında nüfusumuzun yarısından fazlası toplanmış. Ülkemizi de ciddi tehdit ediyor bu durum. Üçüncü neden de gıda endüstrisinin arkasındaki maddi çark. Her 10 dakika için 5 dakika reklam veriliyor televizyonlarda. Bunların yüzde 75'i gıdaya dayalı. Bu gıdaların yüzde 99'u sağlıksız. Çok sağlıklı yaşam tarzlarını bir araya getiren görüntüler insanlara sunuluyor. Sağlıksız beslenme, kafalara çocuk yaşlarda yerleştiriliyor. Gıda endüstrisinin arkasındaki ekonomik çarkın akademik çevrelerce değiştirilmesi imkansız. Düzenleyici önlemler alınması gerekiyor.
         <br/>
         <br/>
         -ABD obeziteye şimdi nasıl bakıyor?
         <br/>
         <br/>
         ABD sağlık problemleri arasında birinci ilan etti. Metabolik hastalıklar grubu şişmanlık, tip 2 diyabet, yüksek tansiyon, kalp hastalıkları, karaciğer yağlanması. Astım gibi neges sistemi hastalıkları ile kanser de şişmanlığa bağlı olarak çılgınca artıyor.
         <br/>
         <br/>
         -Tip 1 ve tip 2 diyabetin farkı ne?
         <br/>
         <br/>
         Tip 1, diyabetin yüzde beşi. İnsülin hormonu salgılayan hücrelerin erken yaşlarda imha olmasıyla vücudun insülin üretememesine bağlı bir hastalık. Tip 2 ise insülin üretilmesine rağmen vücudun ona cevap verememesine bağlı.
         <br/>
         <br/>
         -Şişmanlık, kalp ve şeker hastalıklarıyla mücadeleniz sonucunda nereye varacaksınız?
         <br/>
         <br/>
         Şişmanlıkla ilgili bir adım geri atıp anlatmak gerekirse, 10 senede konsept değişti. 10 hatta 15 sene öncesine kadar yağ dokusunu etkisiz görüyor, vücudun yüzeyinde bir kaplama malzemesi, enerji deposu hücresi diye düşünüyorduk. Sonradan ortaya çıktı ki, yağ hücresi aslında çok akıllı. Vücuttaki sistemlerle bir ağ oluşturmuş, iletişim sistemleri kurmuş. Vücudun dengesinde her sisteme elini uzatıp onları kontrol eden çok merkezi bir öneme sahip. Aynı zamanda büyük stres altında çalışıyor. Diğer hiçbir hücre gibi değil. Görevinde küçücük bir artış olduğunda büyük bir stres oluşuyor. İmdat sinyalleri yollamaya başlıyor. Romatizmal hastalıklarda klasik olarak bildiğimiz, Türkçesi yangı diye bilinen hadise yağ dokusunun içinde ortaya çıkıyor. Şişmanlık ve metabolik hastalıklar konusunda yaptığımız en önemli katkı budur. Bu konseptin ortaya çıkarılması ve yerleştirilmesi. Bununla ilgili ilk yayını 13 sene önce yapmıştık. O zaman insanlara çok garip geldi. Yağ dokusunda enflamasyonun ne işi var dediler. Bugün ortaya çıktı ki, daha bir ay önce konuya dair çok büyük bir yayın yaptık; yağ dokusu içinde başlayan enflamasyon hem şişmanlığın, hem tip 2 diyabetin, hem yüksek tansiyon, kalp hastalığı, karaciğer yağlanması ve belki de kanser, solunum sistemi hastalıkları gibi rahatsızlıkların kökünde yatan mekanizmayı oluşturuyor. Bu olmadan yukardaki hastalıkların hiçbiri olmuyor. Hücrenin makinesi olarak çalışan alt yapıda bunun sayaç gibi hissedildiğini ve sinyallerin oradan yayıldığını gösterdik. Bir tane sayaç var elimizde artık. Ayarını değiştirmek çok olası bir ihtimal olarak önümüzde duruyor. Sayacı genetik mühendislik aracılığıyla geriye döndürebiliyoruz deneysel sistemlerde. Bu sistemin bütün canlılarda varolduğunu bilmek bize heyecan veriyor.
         <br/>
         <br/>
         -Araştırmanız ABD'de devlet ya da vakıflarca destekleniyor mu?
         <br/>
         <br/>
         Laboratuvarımı 1995'te kurmuştum. O günden bugüne en büyük araştırma fonu devletten geldi. Devletin kaynaklarını cömertçe kullanıyoruz. Ayrıca diyabet, kalp ve bazı özel vakıfların finansmanını kullanıyoruz. Allah'a şükür o açıdan bol miktarda destek alıyoruz.
         <br/>
         <br/>
         -Beyin göçünden yakınılıyor sürekli. Mesela bu araştırmalar Türkiye'de yapılabilir miydi?
         <br/>
         <br/>
         Şu dünya konjonktüründe beyin göçüne inanmıyorum. Kendimi göçmüş bir beyin görmüyorum. Daha çok yürek göçü diyorum. İnsanın yüreği göçüyorsa o zaman beyni de göçüyor. Yüreği göçmüyorsa, zihin artık her yerdedir. Annem 80 yaşında, internetten girip laboratuvar sayfama bakıyor. Laboratuvarımın yüzde 30 ya da 40'ı her zaman Türklerden oluşur. Pırıl pırıl çocuklar gelir, çalışmalarını yapar, kendi bağımsız gruplarını kurarak yollarına devam ederler.
         <br/>
         <br/>
         Az buçuk bir başarı elde etmişsem, başarı elde ettim de böbürlenmek için söylemiyorum, bu Türkiye’e katkı sağlamaktır. Bizde eksik olan strateji, planlama. Dışardaki Ahmet Bey'in zihinsel kaynaklarından en çok nasıl yararlanırız? Gelip ülkede de katkı yapması için ne tür sistemler kurmalıyız? Ülkemizdeki bilimsel düzeyini nasıl yukarı çekeriz? Bu endişenin ilk önce bütün devlet insanlarının yüreğinin içine yerleşmesi gerekiyor. Çünkü bilim ve eğitim olmadan Türkiye'nin dünya sofrasına oturması söz konusu değil. Bizde zihin kaynağı eksikliği kesinlikle yok. Her taraf pırıl pırıl insanlarla dolu.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1053 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19268), [web.archive.org (arşiv bağlantısı)](http://web.archive.org/web/20050216181623/http://www.aksiyon.com.tr:80/yazdir.php?id=19268)
