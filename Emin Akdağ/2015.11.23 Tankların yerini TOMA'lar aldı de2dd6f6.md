# Tankların yerini TOMA'lar aldı

*Emin Akdağ 2015.11.23*

<div class="pNewsDetailMainContent ctx_content" itemprop="articleBody">
 <p>
  1982 Anayasası bile “insan hakları, adalet, demokrasi” kavramlarını öncelerken, 2015 Türkiye’sinde can ve mal güvenliği tehdit altında. Düşünce, ifade ve basın özgürlüğü TOMA’larla sindirilmeye çalışılıyor, Farklı görüştekiler hainlikle suçlanıyor.
 </p>
 <p>
  1970’li yılların sonları. Sağcılık solculuk adına her yanda çatışma. Ölümler, yaralanmalar, kan, gözyaşı. Asayiş bitik. Güvenlik sıfır. Ve 12 Eylül 1980. ‘Şartlar olgunlaşınca’, Türk Silahlı Kuvvetleri (TSK), ülkenin yönetimine el koyuyor. Askerlerin (Millî Güvenlik Konseyi’nin) iradesiyle oluşan Danışma Meclisi’nce hazırlanan Anayasa metnine, 7 Kasım 1982 tarihindeki referandumda halkın yüzde 91,37’si evet diyor. İlk dört maddenin değiştirilmesi ve bunun önerilmesi dahi yasaktır. İşte onlardan ikincisi: “Türkiye Cumhuriyeti, toplumun huzuru, millî dayanışma ve adalet anlayışı içinde, insan haklarına saygılı, Atatürk Milliyetçiliğine bağlı, başlangıçta belirtilen temel ilkelere dayanan, demokratik, laik ve sosyal bir hukuk devletidir.” İlki de şöyle: “Türkiye Devleti bir Cumhuriyettir.”
 </p>
 <p>
  6 Kasım 1983 genel seçimleriyle, yeniden parlamenter sisteme dönülüyor. Merhum Turgut Özal’ın kurduğu Anavatan Partisi (ANAP), Genelkurmay Başkanlığı’ndan Cumhurbaşkanlığı’na terfi eden Kenan Evren’in açıkça asker hâkimiyetindeki Milliyetçi Demokrasi Partisi’ni (MÇP) telkin etmesine rağmen, yüzde 45,14’lük destekle tek başına iktidara geliyor. Devlet Planlama Teşkilatı’ndaki (DPT) tüm reformist ve dünyadaki gelişmelere açık beyinleri ‘dört eğilimin buluşması felsefesiyle’ bir araya toplayan Özal, Türkiye’yi kalkındırmak ve kapalı toplum hâlinden kurtarmak için “düşünce”, “din ve vicdan” ve “teşebbüs” hürriyetlerine vurgu yapıyor. Ömrünün son anına dek de bunların pratiğe geçmesine çabalıyor. Onun sayesinde, Anadolu sermayesi ve özel televizyonculuk-radyoculuk doğuyor; iletişim (internet) çağı yakalanıyor.
 </p>
 <p>
  Devletin tek (o da tek kanallı) televizyonu ile radyosunu bünyesinde barındıran TRT’ye el konulduğu ve her yere tankların konuşlandırıldığı askerî darbe günlerinden; üç temel sahada özgürlüklere yelken açılan Özal’lı yıllara kavuşuyor Türkiye. Ağır aksak da olsa, aslında zor şartlarda hazırlanan 1982 Anayasası’nın 2’nci maddesindeki ilkelere doğru yol alınıyor.
 </p>
 <p>
  Yıl, 2015. 2016’ya çok az kaldı. Cumhuriyetimizin 100’üncü yılını kutlayacağımız 2023’e dair nice hedeflerimiz var. Hatta kimi söylemlerde Malazgirt Zaferi’nin 1000’inci senesi 2071’e de atıflarda bulunuluyor. Peki, darbeci generallerin tahakkümüyle yazılan son anayasamızın 2 numaralı maddesinde vurgulanan ‘insan haklarına saygı’, ‘adalet’ ve ‘toplumsal huzur’ konularında bugün ne hâllerdeyiz? Tam üyeliğini istediğimiz Avrupa Birliği’nin (AB) hakkımızdaki ilerleme raporlarının sonuncusunda ‘düşünce, ifade ve basın özgürlüğü’, ‘yargının tarafsızlığı ve bağımsızlığı’ ve ‘sermayeye kural dışı baskılar’ hususlarına dikkat çekilmesi ülkeyi yönetenlerce ne denli önemseniyor?
 </p>
 <p>
  12 Eylül 1980’de kışlalardan şehir merkezlerine yürütülen tanklar, 28 Şubat 1997 postmodern darbe sürecinde de -Ankara’nın Sincan ilçesi-  sahnedeydi. Toplumun hafızasındaki bazı enstantanelerin tazelenmesi arzulanıyordu böylelikle. Batı Çalışma Grubu ve benzeri örgütlenmelerle insanlar en ince detaylarla fişleniyordu. Özenle korku duvarları örülüyor, medyaya, basına yayın politikası dayatılıyor, sermaye renklere bölünüyor, -en kötüsü ise- yargı esas duruşa zorlanıyordu.
 </p>
 <p>
  <img alt="" src="http://web.archive.org/web/20151125163629im_/http://medya.aksiyon.com.tr//aksiyon/2015/11/23/573205.jpg "/>
 </p>
 <p>
  Seçmenin 3 Kasım 2002’de Adalet ve Kalkınma Partisi’ni (AK Parti) iktidar koltuğuna oturtmasının arka planındaki en mühim hakikat, vesayetle mücadele niyeti ve ileri demokrasi taahhüdüydü. Nitekim hızlı adımlarla bu yolda epey mesafeler katetti AK Parti. 2007’deki 367 kriziyle Abdullah Gül’ün cumhurbaşkanlığı engellenmeye çalışıldı. Halkın o yılın 22 Temmuz’undaki cevabı hayli anlamlıydı. 46,58’le tekrar iktidardaydı AK Parti. 3 Kasım’daki oy oranını (yüzde 34,28) 12 puan yükseltti.
 </p>
 <p>
  Abdullah Gül, Milliyetçi Hareket Partisi’nin jestiyle Köşk’e yerleşmişti ancak vesayet henüz dimdik ayaktaydı. Mart 2008’de AK Parti’ye kapatma davası açıldı. Türkiye, Anayasa Mahkemesi’nin (AYM) kararını duyurduğu temmuz sonuna dek aylarca demokrasi mücadelesiyle yatıp kalktı. Tepkiler çığ gibiydi. AYM’nin 11 üyesinden 6’sı kapatma yönünde oy kullandı. Neyse ki, en az 7 gerektiğinden uçurumun eşiğinden dönüldü.
 </p>
 <p>
  <strong>
   İLERİ DEMOKRASİ RAFA
  </strong>
 </p>
 <p>
  12 Haziran 2011 seçimlerini takiben bir hâller oldu AK Parti’ye. Yeni Anayasa görüşmeleri başkanlık ısrarıyla tıkandı. Antidemokratik setlerin, 12 Eylül 2010’daki referandumla aşıldığı unutuldu. Baskıcı tutumlar arttı. Farklı sesler hainlikle nitelenmeye başladı. Demokrasinin olmazsa olmazı çoğulculuk rafa kalktı. Şeffaflık hiçe sayıldı. Hesap verilebilirlik kriteri donduruldu. Meclis adına yürütmeyi denetleyen Sayıştay’ın fonksiyonu kadükleştirildi. Tahayyülü korkunçken, iktidarın icraatları “etkin mi, ekonomik mi, verimli mi, gerekli mi” sorgulanamıyor. Kamu İhale Yasası, yüzlerce defa değiştirildi. Tabii ve Kültürel Varlıkları Koruma Kurulu ikiye bölündü. “Tabii” kısmı Çevre ve Şehircilik Bakanlığı’nda sıradan bir genel müdürlüğe geriletilip emre amade kılındı.
 </p>
 <p>
  2013’teki (mayıs sonu-haziran başı) Gezi olaylarıyla emareleri görülen kutuplaşma ete kemiğe büründü. 12 Eylül 1980’de ve kısmen 28 Şubat 1997 sürecinde günlük hayatta özneleşen tankların yerine TOMA’lar (Toplumsal Olaylarla Mücadele Aracı) dolaşıyordu şehrin meydan ve sokaklarında. Nerede bir gösteri oluyorsa oradaydı TOMA’lar. Ekim 2014’teki Kobani gerekçeli hadiselerde de yurdun dört bir yanında TOMA’lar turluyordu. Olağanüstü hâlin simgesi tank değil, TOMA’ydı artık. 27 Mart 2015’te TBMM’de kabul edilen Cumhurbaşkanı Recep Tayyip Erdoğan’ın 3 Nisan’da tasdiklediği “İç Güvenlik Paketi’yle (Polis Vazife ve Salahiyet Kanunu, Jandarma Teşkilat, Görev ve Yetkileri Kanunu ile Bazı Kanunlarda Değişiklik Yapılmasına Dair Kanun), TOMA’nın Emniyet envanterindeki sayısı da çoğaldı, halkın üzerindeki baskısı da. Hemen hemen herkes ‘makul şüphe’ kategorisindeydi.
 </p>
 <p>
  17-25 Aralık 2013 rüşvet ve yolsuzluk operasyonları akabinde üretilen ‘paralel yapı’ iddiasıyla sermaye, sivil toplum ve medya kıskaç altında. 2014 yazında kurulan sulh ceza hâkimlikleri eliyle yargı kapalı devre işliyor. Ekim 2014’te şekillenen Hâkimler ve Savcılar Yüksek Kurulu (HSYK), yargıyı tümden sindirmiş vaziyette. Bir savcı ve bir hâkimle muhalif kesimlerin mallarına ‘kayyım’ vesilesiyle el konuluyor. AK Parti’nin hoşuna gitmeyen karara imza atanlar derhâl soruşturuluyor, sürülüyor, hapse dahi atılıyor.
 </p>
 <p>
  Medyası (Bugün, Kanaltürk) dâhil İpek-Koza’dan sonra Kaynak Holding de TOMA’larla çevrildi. Yüksek maaşlarla idaresine atanan kişilerce içlerinin boşalmasına göz yumuluyor. Sıkı kanunlarla korunan bankacılık da iktidarın iki sözüne bakıyor epeydir. Bank Asya’ya uygulananlarla diğerleri ürkütülüyor.
 </p>
 <p>
  1 Kasım 2015 gecesi. AK Parti’nin Genel Başkanı Ahmet Davutoğlu, partisinin Ankara’daki merkez binasının balkonunun önünde toplananlara şunları söylüyor: “İşte AK Parti’nin tek bir derdi vardır. Türkiye’yi daha güçlü, daha istikrarlı, daha müreffeh bir yer hâline getirmek. Türkiye şu andan itibaren yapılan tartışmaları geride bırakarak gelecek hedeflerine odaklanmalıdır. Büyük rüyaları hayata geçirmek için gece gündüz çalışacağız. Milletimiz çözüm, istikrar istediğini açıkça ortaya koymuştur. Demokrasiden, adaletten, şefkatten, hukuktan bir adım geriye gidilmeyecektir. 78 milyon vatandaşımızın hukuku mutlak suretle korunacaktır.”
 </p>
 <p>
  Bu ifadelerin ardından Samanyolu Yayın Grubu, Bugün ve Kanaltürk televizyonları Türksat’tan çıkarıldı, Kaynak Holding’e el konuldu. Yaygın ve etkin medyaya sahip Doğan Holding de tehdit ediliyor. Davutoğlu “Demokrasiden, adaletten, şefkatten, hukuktan bir adım geriye gidilmeyecektir.” diyor. İyi, güzel de nasıl? TOMA’lar ‘Toplumu Müsadere Aracı’ vazifesi görürken, demokrasi TOMA’krasi olmuşken mümkün mü bu?
 </p>
 <p>
  <img alt="" src="http://web.archive.org/web/20151125163629im_/http://medya.aksiyon.com.tr//aksiyon/2015/11/23/573206.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/tanklarin-yerini-tomalar-aldi_553025), [web.archive.org (arşiv bağlantısı)](http://web.archive.org/web/20151125163629/http://www.aksiyon.com.tr/ust-manset/tanklarin-yerini-tomalar-aldi_553025)
