# Hâkimin tayini ve terfii iktidara baş eğme derecesiyle ayarlandıkça

*Emin Akdağ 2015.11.16*

<div class="pNewsDetailMainContent ctx_content" itemprop="articleBody">
 <p>
  Hürriyet yazarı Taha Akyol üstüne basa basa vurguluyor ki, “Hukuk okumuş olmaya gerek yok, biraz demokrasi kültürü olan herkes”, Avrupa Birliği’nin (AB) -Türkiye’nin tam üyelik sürecini değerlendirdiği 2015 İlerleme Raporu’nda- yapısı ile icraatlarına eleştiriler yönelttiği mevcut (Ekim 2014 akabinde oluşan) Hâkimler ve Savcılar Yüksek Kurulu’yla (HSYK) adalete güven tesis edilmesi mümkün değil. Akyol raporda, HSYK bürokrasinin politikacı Adalet Bakanı tarafından atandığına dikkat çekildiğini belirtip “Başlı başına bir tek bu bile kuvvetler ayrılığının ihlalidir.” görüşünü ortaya koyuyor. 11 Kasım 2015 tarihli yazısının başında Başbakan Ahmet Davutoğlu’nun CNN’den Christian Amanpour’a yeni anayasanın temel ilkelerini anlatırken “bireysel haklar, özgürlükler, çoğulculuk, kuvvetler ayrılığı vb.” hususları sıraladığını da hatırlatıp tarihe şu ifadeleri not düşüyor: “Kuvvetler ayrılığı konusundaki en önemli husus, yargının bağımsızlığı ve tarafsızlığıdır. Yüzyıllardır sağlayamadığımız en hayati konu…” Yargıtay ve Danıştay’daki ilk derece mahkemeleri de dâhil yargıda vazifeli hukukçulara seslenen Akyol, tarihçi Cemil Koçak’ın yayımladığı iki ciltlik “27 Mayıs Bakanlar Kurulu Tutanakları” okunduğunda 1960’ta darbecilerin yargı erkinde nasıl kadrolaşmaya gittiğinin görüleceğinin altını çiziyor: “Darbeciler, Yargıtay üyesi Amil Artus’u bakanlık makamına getirerek ona yaptırmışlardır bu işi.” Sözü nihayetinde yine o dönemin Yargıtay üyesi, hatta 27 Mayıs’ı olumlu karşılayan yargıçlardan (merhum) Vedat Ardahan’ın “Mahkemelerin İstiklali ve Hâkim Teminatı” adlı kitapçığına getiriyor. Demokrat Parti iktidarının ve sonrasında ona darbe yapanların yargıya baskılarını eleştiren, Abdülhamid’in isteklerine karşı duran Adalet Bakanı Abdurrahman Nureddin Paşa’yı öven Ardahan, meslektaşlarını şöyle uyarmış: “Hâkimin tayini ve terfii iktidara baş eğme derecesiyle ayarlandıkça, hâkimin kaderi politikacıların elinde kaldıkça yargı bağımsızlığından bahsedilemez… Ahlakı, görgüsü, bilgisi zayıf hâkim yalnız zülüm yapar. Devlet varlığının en büyük tehlikesi budur.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/hakimin-tayini-ve-terfii-iktidara-bas-egme-derecesiyle-ayarlandikca_552952), [web.archive.org (arşiv bağlantısı)](http://web.archive.org/web/20151118152830/http://www.aksiyon.com.tr/karakutu/hakimin-tayini-ve-terfii-iktidara-bas-egme-derecesiyle-ayarlandikca_552952)
