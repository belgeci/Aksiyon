# Modern tıpta da güller açacak…

*Emin Akdağ 2010.09.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski tıbbın önemli bitkilerinden gül aslında bir ilaç ama bilinmiyor. Şu anda gül suyu diye satılan ürünlerin yüzde 80’i güllü su. Suyun içine sentetik gül kokusu veriliyor. Güldeki şifayı araştıran Prof. Dr. Ayten Altıntaş, “Sentetik kokular alerjendir.” diyor.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    İnsanlar, 19’uncu yüzyıla gelinceye kadar hiç hastalanmıyorlar mıydı ya da en ufak rahatsızlıklarda hayatlarını mı kaybediyorlardı? Tamamen kimyasallaşan ve sentetik formüllerde deva arayan ilaç endüstrisi ortalama 200 yıldır bizi bu sorudan uzaklaştırmaya ve izlediği yolun doğruluğuna inandırmaya azami gayret gösterdi. Sadece bununla da kalmayıp açıkça bütçelerimizi sömürdü. Silah sanayiinin ülkelerin kasalarını boşaltmasındaki gibi. Ama Prof. Dr. Ayten Altıntaş’a göre artık maceranın sonuna gelindi. Günümüzdeki ilaçların yüzde 80’inin hareket noktası doğal ürünler. Bir iki değişiklikle sanayi tezgâhından (!) geçirilip piyasaya sunuluyor. Sektörün büyük firmaları okyanusların dipleri dâhil dağ-tepe her canlının ‘etken madde’ haritasını çıkarmakla meşgul. Çalışmalar, ‘acaba bu maddelerin hangisinden istifade edebiliriz’ düşüncesine odaklı. Ancak bu mecburi yönelişe rağmen, modern tıp hâlâ eski tıbbın farkında değil. Binlerce tabii ilaç formülü, yeniden keşfedilmeyi bekliyor. 30 yıllını tıp tarihi ve etiğine adayan Prof. Altıntaş, bir gün bunun gerçekleşeceğine yürekten inanıyor. ‘Gül de bir ilaçtır’ sloganıyla, bu uğurda en önde bayrak taşıyanlar arasında yer alıyor. Yaklaşık 5 yıldır gül üzerine araştırmalar yapan Cerrahpaşa Tıp’lı profesör, bilhassa 900’den 1900’e dek ki 1000 senelik dönemi çok iyi incelemiş. Eski tıbbın Anadolu coğrafyasında çok geliştiğini; Ortadoğu, Orta Asya ve Uzakdoğu’nun bu alanda bir hayli ilerlediğini anlatıyor. Gülün ilaçlığını dünyada ilk defa yüksek sesle haykıran bilimci sıfatıyla hoca, elde ettiği bilgileri, ‘Gül, Gül Suyu- Tarihte, Tedavide ve Gelenekteki Yeri’ adıyla kitaplaştırmış. Gül diyarımız Isparta’da hem üreticilerle hem de Gülbirlik’le temaslara geçmiş. Gül; istihdam, ihracat ve sağlık açısından Türkiye’nin önündeki çok önemli bir fırsat aslında.
   </p>
   <p class="MsoNormal">
    <span>
    </span>
    İlaç devlerinin Ar-Ge faaliyetlerinde hayvan ve bitkileri incelediğini öğrendiğimiz Altıntaş, “Kimya tükendi. Tabiattaki doğal maddelerin ‘nesini kullanabilirizi’ araştırıyorlar kanser, Alzheimer vs. için. Afrika’daki kırmızı bir kurbağanın zehiri en kuvvetli ağrı gidericiymiş örneğin. Fakat unuttukları bir nokta var. Yüzlerce senedir tıp bilgi birikimimiz var; otlar, kökler, hayvansal maddeler. Bu birikimi ilaç araştırmacıları bilmiyor.” diyor. ‘Doğal kaynakların ilaç olarak tüm dünyada kullanılmasına dair’ bir makalede, “Eskinin Kuzey Afrika kayıtlarında bu bilgiler var.” cümlesini okuyunca, üzüntüden gözleri yaşarırcasına rahatsızlık duyuyor tıp tarihçisi Altıntaş: “Beni rahatsız eden şudur: Kuzey Afrika neresi? Oradakiler bizim kitaplarımız. O kadar cahiller ki. Bütün dünya o kaynakları araştırıyor, kullanıyor.”
   </p>
   <p class="MsoNormal">
    İlaç endüstrisi 2000 yılında çıkmaz sokağa girdiğini fark ederek tabiata yöneliyor. Kanser hastalığındaki etkin ilaçlardan TAXOL, porsuk ağacı orijinli mesela. ABD’de 2000’de 1,6 milyar dolarlık ciroya ulaşıyor. Binlerce yıllık birikime sahip eksi tıpla bu arayışı bir yerde buluşturmak gerekiyor. Prof. Dr. Altıntaş, gülle alakalı projeyi bu amaçla sürdürdüğünü ifade ediyor.
   </p>
   <p class="MsoNormal">
    Rotayı doğala çevirmede Almanya başı çekiyor. Bu ülkedeki ilaçların yüzde 80’i tabii maddelere endeksli.
    <span>
    </span>
    ABD’de ise yüzde 60’ı. Doğallık şimdilik ‘hareket noktası’ hüviyetinde. Çünkü, patent mecburiyeti yüzünden kimyasal işlemler uyguluyorlar bir bitkide belirledikleri etken maddeye. Mevcut durumu şöyle özetleyebiliriz: Ne tam sentetik ne de doğal. Eski tıp tecrübesi modern tıp sistemine entegre edildiğinde, belki de çoğu hastalık tarih sahnesinden silinecek.
   </p>
   <p class="MsoNormal">
    Eski tıptan nasıl kopulduğunu sorduğumuz Prof. Dr. Altıntaş, cevap vermeden önce mühim bir bilgiyi aktarıyor: “Bizim de kullandığımız Avrupa kodeksinde 2 bin madde var. Belki yüzde 50’si doğal ilaç olarak kullanılan. Modern tıpta bütün dünyanın kabul ettiği bir standart kondu 2006’da ya da öncesinde. Şöyle deniyor: Bir ilaç halk arasında 15 seneden beri veya 30 seneden beri kullanılıyorsa bu faz 4 demektir, bu ilaçtır.” Yani, papatya 15 senedir ağrı gidericiyse, ada çayı mideyi rahatlatıyorsa, ilaç kategorisinde değerlendiriliyor.
   </p>
   <p class="MsoNormal">
    -Eski medeniyetlerin tümünde kesinlikle tıp vardı. İnsanlar hastalanıyor ve tedavi ediliyorlardı. Onların tıbbı ile bugünkü tıp nasıl birbirinden koptu?
   </p>
   <p class="MsoNormal">
    30 senelik tıp tarihçisiyim. Bunu çok inceledim. 19’uncu yüzyılda kimya fabrikaları kuruldu, Almanya’da. Kimya 18’inci yüzyıldan sonra vardır. 17’nci yüzyıldan itibaren, madensel maddeler ile yeni maddeler üretebilmeye çalışıldı. Kimya fabrikaları ilaç yapmaya karar verdi. Tamamen kimyasal kullanılmaya başlandı. Bu işin ekonomik yönü. Beyinsel yönüne bakalım. 18’inci yüzyıldan sonra tıp çok net olarak yeni bilgileri bünyesine koydu. Fizik, kimya, matematik…
    <span>
    </span>
    Kullanılan maddenin kimyası öğrenilmek istendi. Kimyasallar kullanılır oldu. Kimyasal kullanmak için öbürlerinin hepsi silinip bir kenara atıldı.
   </p>
   <p class="MsoNormal">
    -Neden? Aspirin de söğüt ağacından elde edilmedi mi?
   </p>
   <p class="MsoNormal">
    Aspirin de başlarken doğaldı. Oradan hareket ediyor, içindeki kimyasalları değiştiriyor. Bir tek etken maddeyi yaptı. Hâlbuki ağacın içinde birçok etken madde var. Bu kolayına geldi. O etken maddeyi tanıyor, dozajını ayarlıyor ve etkisini görüyor. Ama içinde onlarca, yüzlerce madde var. Onların hepsini anlayacak, ayrıştıracak ve etüt edecek teknoloji yoktu o gün. Onun için sentetiğini yaptı.
   </p>
   <p class="MsoNormal">
    -Bugün var mı o teknoloji?
   </p>
   <p class="MsoNormal">
    Evet.
   </p>
   <p class="MsoNormal">
    -O gün olsaydı onlar da mı doğal yapacaktı?
   </p>
   <p class="MsoNormal">
    Bugün dönüş başladı. Sanıyorum, daha çok maddeyi tanıyacaklardı. Gülü konuşurken anlatacağım detaylarını. Onların etkilerini daha iyi bileceklerdi. Tamamen kimyaya dönmeyeceklerdi.
    <span>
    </span>
    Ama antrparantez başka bir şey söyleyeyim, başka kuvvetler de burada rol oynadı. Paracelsus ekolü var. 16’ncı yüzyılın ilk yarısında yaşayan bir kimyacıdır. Masonik bağları vardır. Tıpta reformcu olarak tanınır. Tıbba madensel maddeleri kattı. Madensel maddelerle tedavide binlerce insan öldü. Bizde de onu kullandılar. Derslerinde ilk iş, İbn-i Sina’nın kitaplarını yakıyor. “Benim sakalım bile bunlardan daha çok şey biliyor.”diyor. Bütün eski tıbbı reddediyor. Oradan başlıyor reddediş.
   </p>
   <p class="MsoNormal">
    Prof. Dr. Altıntaş, söz konusu kitabını, inandığı ‘gül bir ilaçtır’ hakikatini somutlaştırmak ve yaygınlaştırmak amacıyla yazıyor. Önceleri geçmişteki tedavi metotlarını irdelerken gülün şifasına ilişkin bilgileri de görüyor fakat bunları pek önemsemiyor: “Çünkü ben buna inanmıyordum, bilmiyordum ki. Bilmediğin şeye inanmak çok zor. Neden sonra, gülün de bir ilaç olduğunu fark ettim. Çalışmalarım sırasında ortaya koydum. Bitkilerin ilaç olarak kıymetinin bilincindeydim, ama gülünkinin değil.”
   </p>
   <p class="MsoNormal">
    Kitabı 3 sene önce kaleme alıyor ama 5 senedir gülle yatıp gülle kalkıyor. Onu ilkin, gülün ilaç oluşu heyecanlandırıyor. Kültürümüzdeki yerini kavradıkça, içindeki coşku ikiye katlanıyor. Ramazanda yoğun tüketilen güllaç, bugün yerini kolonyaya bırakan gül suyu ve annesinin gül reçeliyle sınırlıdır önceki bilgisi: “Orta Asya’dan beri hem Türklerin hem de Osmanlı’nın gül kültürü inanılmaz. Hayretle gördüm. Isparta’da gördüklerim de beni vurdu. Türkiye kokulu gül üretiminde bir numara. Dünyada en çok kokulu gülü biz üretiyoruz. Çiçekçilerde satılan güller başka. Osmanlı’da gül üretiminin tarihi inanılmaz önemli. 20 Eylül’de Ankara’ya gidiyorum. 16’ncı Türk Tarih Kongresi var. 700–800 kişi arasından konuşmacı seçildim. Konu şu: Abdülhamit’in Osmanlı’daki gül üretimi politikası. Yüzlerce belge buldum. Gülü, gül yağını ne çok severmiş.”
   </p>
   <p class="MsoNormal">
    -Kitabınızda gülün birbirinden farklı hastalıklara iyi geldiği anlatılıyor uzun uzun…
   </p>
   <p class="MsoNormal">
    Önemli bir ilaç. Üç ana tedavi etkisi var. Birincisi antioksidan. Gül şerbeti, reçeli, şekerle yapılan yüzlerce çeşidi var. Şekerle üretilen gül ilacının, macununun mide ve karaciğere etkisi birebir. Hindistan’da, artık tedavi edilemeyen, simsiyahlaşan, organ nakli aşamasındaki karaciğerler vardır ya, bunları inci ve gülle tamamen tedavi ediyorlar.
   </p>
   <p class="MsoNormal">
    -Tamamlayıcı tıp kapsamında mı?
    <span>
    </span>
   </p>
   <p class="MsoNormal">
    Tabii, geleneksel. Dünyada şu anda gülle ilgili araştırmalara bakıyorum. Mide ve karaciğere olumlu etki yaptığını kabul eden makaleler var. Japonya’da yapılmış bu araştırma. Yapan bir Hintli.
    <span>
    </span>
   </p>
   <p class="MsoNormal">
    “Gülün ilaç olduğunu ilk defa herkese ben gösterdim. Geleneksel tıbbımızda onu tamamen unutmuşuz.” diye konuşan Prof. Altıntaş, konuya 2004’teki makalesiyle ‘bismillah’ diyor. Kendisi ayrıca Gazi Mustafa Kemal Atatürk’ün Dolmabahçe Saray’ındaki ilaçlarını görevlendirmeyle inceleyen üç kişilik ekipten. Bu ilaçlar 1938’den bu yana hiç gözden geçirilmemiş. Hoca detayları gizliyor ama ilginç bir bilgiyi paylaşıyor bizlerle: “Isparta’dan Mustafa Kemal’e karaciğeri tedavi olsun diye gül sirkesi gönderilmiş. Bunu ve gülün ilaç olduğunu Ispartalılar da bilmiyor.”
   </p>
   <p class="MsoNormal">
    Yılda 10 bin ton gül üretiliyormuş Isparta’da. Damıtılarak sağlanan yağın büyük çoğunluğu Paris’teki parfümeri sanayiine satılıyormuş. Yağdan geriye kalan atıkta, tabiri caizse küspesinde, tam 230 tane etken madde bulunduğunu vurguluyor Altıntaş: “Beğenmediğiniz gül suyunda 180 etken madde var. Gülü su buharıyla imbikten geçiriyorlar, damıtıyorlar. Bütün bitkilerde çok sayıda etken madde var. Bana göre gül ayrıcalıklı. Eskiden herkes kendi yöresinin bitkisinde her türlü ilacı bulabiliyordu. Gül ayrı.”
   </p>
   <p class="MsoNormal">
    Gül, kozmetik etkisiyle, kırışık giderici ve cilt temizleyici özelliğiyle de öne çıkıyor eski çağlarda. Osmanlı Sarayı’na tonlarca gül suyu taşınıyormuş. Cilt temizliği derken, bebeklere sürülen modern yağları hatırlatıyoruz hocaya: “Onları alın çöpe atın, bebeğinize dokundurmayın. Petrol ürünü. Sıvı vazelindir. Fevkalade zararlı. Hiçbirinde gül yok.”
    <span>
    </span>
    Meşhur markaların son zamanlarda hazırladıkları gül paketlerindeki gül kokusu dahi sentetikmiş: “Sentetik kullanıyorlar kozmetikte çünkü çok pahalı. Gül yağının bir litresi 7 bin avro.” Gül suyla imbikten geçiriliyor. Soğuduktan sonra suyun üzerinde kokulu yağ birikiyor. Organiği daha pahalı. Kozmetik sanayii bu pahalı ürünü çok az mamulüne katıyor. Önemli bir kısmı sentetik.
    <span>
    </span>
   </p>
   <p class="MsoNormal">
    İnanmayabilirsiniz ama Isparta’da gülün damıtıldığı su adam yerine konmuyormuş; söyleye söyleye dilinde tüy bitmiş Altıntaş’ın: “Ne yapıyorlar biliyor musunuz? Biriktiriyorlar, daha sonra sokaklara döküyorlardı. Hakiki gül suyu istiyoruz ya, işte o bu. Şu anda piyasadaki gül suyu diye satılan ürünlerin yüzde 80’i güllü sudur. Suyun içinde sentetik gül kokusu veriyorlar. Bu sentetik kokular alerjendir.”
   </p>
   <p class="MsoNormal">
    -Her kokunun sentetiği üretilebiliyor mu?
   </p>
   <p class="MsoNormal">
    Evet, ama bir parantez açacağım. Parfümeri sanayiindeki o kokular büyük bir olaydır fakat asla aynısı değildir. İlk limon ve gül kokusu üretildi. İnsanların en sevdiği kokulardı bunlar. Gül koku eterik yağı içinde yanılmıyorsam 60 adet madde var. Sadece bir tanesinin sentetiğini yapıyorlar. Gerçekten gül gibi kokar. Bir makalede okudum. Alman kimyacılar kimyasal gül yağına ulaşmak istiyorlar. Gerçi 50 yıldır üzerinde çalışılıyor. Muvaffak olamadıklarından söz ediyorlar. Şu andaki kimya bilgisi yeterli değil. Yağın içindeki maddeleri tespit ediyorlar. Ama edemedikleri birçok madde var. Kokulu gülün daha kokusunun bile kimyasal olarak ne olduğunu bulamadık. Geraniol gül gibi kokan madde ama içinde 60 madde daha var gülün. Geraniyol gül gibi mi kokuyor. Onun sentetiğini elde ediyor ve kullanıyor. Limonun da belki 30 tane maddeden kokusu var, ama onun içinden bir tanesinin kimyasalını üretiyor.
   </p>
   <p class="MsoNormal">
    Gül suyu, reçel, macun, şerbet ya da şurup; bu bitkiden faydalanabileceğimiz ürün çeşitleri.
    <span>
    </span>
    Eskiler daha ziyade gül suyundan yararlanmaktaymış. Kadınlar yüzlerini ve bebeklerin vücutlarını bununla temizlermiş. Şekerle kaynatınca şerbetleşiyor. Buna ‘güllap’ deniyor. Altıntaş’ın tabiriyle, “Gül suyu inanılmaz bir ilaç.” Üstelik, bozulmuyor. Gül sirkesi de öyle. Gül suyundaki etken madde sayısı 180, yağındakiyse 160.
   </p>
   <p class="MsoNormal">
    Hindistan’da karaciğer iyileştirilirken şekerli gül macunundan istifade ediliyormuş. Gül reçelinin de mühim bir ilaç olduğunu belirtiyor Prof. Altıntaş: “Araştırmasını Gülbirlik yaptı. İddia ediyorum farkında değillerdi. Gül reçelleri yüzde yüz gül reçeli değil, glikoz. Koku koyuyorlar içine kokmuyor. Renk koyuyorlar rengi yok. Glikoz koyuyorlar inanılmaz kanserojen madde. Yanlış ürettikleri için gül reçellerinin hepsi berbat. Yüzde yüz tabii değil. Gül suyu ve gül reçelini çözeceğim diye Gülbirlik’le çok uğraştım. Düzeltecekler inşallah. Gülbirlik’in gül suyunu şimdi alabilirsiniz, biraz pahalıya satıyorlar Rosense diye bir markayla. İstediğim kalitede yine değil.”
   </p>
   <p class="MsoNormal">
    Altıntaş, gülün şifa dağıtıcı özelliklerini şu ana başlıklarda topluyor: “Gülün şekerle yapılan ilaçları mide ve karaciğer içindir. Gül suyu deri hastalıkları ve kozmetikte faydalıdır. Gül yağı ise eski tıptaki söylenişiyle iksirdir. Bu da deri hastalıklarında bir numaradır.” Gül yağı önceki yüzyıllarda zeytinyağı ya da susam yağı vesilesiyle imal ediliyormuş. Gül bu iki tür yağdan birinin içine konuyor. 20 ya da 40 gün bekletildikten sonra süzülüyor.
   </p>
   <p class="MsoNormal">
    Eski tıpta bir maddenin ilaçlaşması için bazı merhaleler özenle sonuçlandırılıyor. Tıp kitabına girebilmesi, uzun süre kullanılmasına ve yarar ortaya çıkmasına bağlı. Ahmet Efendi şunu buldu, Mehmet Efendi bunu keşfetti basitliğinde değil. Altıntaş bu konuda şunları kaydediyor: “Eski tıbba ve yaptıklarına çok inanıyorum. Çünkü onların sponsoru yoktu. Bütün eski Osmanlı tıbbını okuduğunuzda görürsünüz ki kitaplar genellikle yaşlılık yıllarında yazılır. Artık iyice mesleğinde olgunlaşır ve denemelerini yapmıştır, tamamen Allah rızası için ve insanların hayrına yazar. Öyle kitaplara uyduruk kaydırık bilgiler yazılabilir mi? Allah ile arasında bir sorumluluk var. Razi’den, 9’uncu yüzyıldan 19’uncu yüzyıla kadar, bin yıllık eski tıp kaynaklarını inceledim. Bin yıllık etkili bir ilaç. Öncesi de var.”
   </p>
   <p class="MsoNormal">
    Eski Asya’da gülü çok iyi biliyorlar. Sümerler gülü Diyarbakır’dan getirtiyor. Milattan önce 2400’lere ait bir tabletten söz ediyor Altıntaş: “Bunu Amerikalı bir arkeolog okudu. Dört beş bin senelik bir belge. Mezopotamya Kralı, Dicle ve Fırat nehirlerinin doğduğu yere gidiyor. Askerî tatbikat ya da araştırma için. Üç tane yeni bitki getiriyor. Gül, asma-üzüm ve incir. Anadolu çok eskiden beri gülü tanıyor ve yetiştiriyor.”
   </p>
   <p class="MsoNormal">
    -Gülden milyarlarca dolar gelir elde etmek mümkün anlatımlarınıza göre…
   </p>
   <p class="MsoNormal">
    Onu çok istiyorum, gülün etkisine vâkıf olduktan sonra. Antioksidan etkisini kabul etti tıp. Cerrahpaşa’daki araştırmada, Barcelona’da tebliğ edilerek literatüre geçti.
    <span>
    </span>
   </p>
   <p class="MsoNormal">
    <span>
    </span>
    -Bugünkü tıbba ne kadarı girdi gül bilgilerinin?
   </p>
   <p class="MsoNormal">
    Bundan sonra girecek. İlaç olduğu kültürü Batı’da hiç yok. Bizde de unutulmuş.
   </p>
   <p class="MsoNormal">
    -Kitabınızda, nörolojideki faydalarından da bahsediliyor gülün…
   </p>
   <p class="MsoNormal">
    Şu anda Hacettepe Tıp Fakültesi’nde gül kokusu üzerine araştırma yapıyorlar. İnşallah iyi bir netice alınacak. Alzheimer üzerine çalışıyorlar. Taa İbn-i Sina’dan beri hafızayı artırdığı biliniyor. Hafızlarımız, Kur’an-ı Kerim’in aralarına gül koyarlar, gül koklarlardı. Mevlana’nın Mesnevi’sini okuyun, yüzlerce eski tıp bilgisi var.
   </p>
   <p class="MsoNormal">
    -Kalbi de olumlu etkiliyormuş…
   </p>
   <p class="MsoNormal">
    Rahatlatan, ferahlatan bir etki. Kalp hastalıklarına ilaç değil; heyecanlanıldığında, gül suyunun ferahlatıcı etkisi var
   </p>
   <p class="MsoNormal">
    -Göze damlatılmasından da söz ediliyor…
    <span>
    </span>
   </p>
   <p class="MsoNormal">
    Türk kodeksinde de vardır, kızarıklara en çok kullanılan şey. 1930’lara kadar Türk kodeksinde göz damlası olarak gördüm gül suyunu. Bugün yok ama eskiden çok kullanılırmış. Kızarıkları yok ediyor. Hatta nasıl, eczacıya üstü kapalı olarak saklayın diye de not düşülmüş. Gül yağı ya da gül suyu. Eskiden koku olarak gül suyu kullanırlarmış. Neden, bayağı gül yağı var içinde. Şimdi içindeki gül yağını alıyorlar, koku bile kalmıyor.
   </p>
   <p class="MsoNormal">
    -Sizin haricinizde gülün tıbbi etkisi üzerine araştırma yapan var mı?
   </p>
   <p class="MsoNormal">
    Bir parfümcü arkadaş radyoda koku programı yapıyor. Dünyadaki bütün kokuları inceleyen bir kişi. “Gülle ilgili böyle bir kitap dünyada da yok.” diyor.
    <span>
    </span>
   </p>
   <p class="MsoNormal">
    Altıntaş, ilaç endüstrisinin bitki ve diğer canlılardaki incelemesini körlemesine yürüttüğünü söylüyor. 1000 yıllık tecrübeden hakkıyla fayda temini için, endüstriye, ‘şuradan hareket edin.’ denilmesi gerektiği kanaatinde: “Denizin altındaki her şeyi tek tek inceliyorlar. Örneğin yosunlar. İçlerindeki kimyasal maddeleri çıkarıyorlar. Bunlardan hangisini şunda kullanabiliriz diye bakılıyor.”
   </p>
   <p class="MsoNormal">
    Eski tıptaki ipuçlarının dikkate alınmaması anlaşılmaz bir tutum doğrusu: “Sanırım bu konuda yeterince bilgileri yok. Bir de yiyebilecekleri gibi önlerine koymak lazım onların. 1840’ta Almanlar İbn-i Baytar’ı çevirttiler. Adam ömrü boyunca çevirdi. Bu eserden Ar-Ge araştırmacısı anlayamaz. Onun önüne pişirip koymak lazım.”
   </p>
   <p class="MsoNormal">
    Altıntaş, tıbbi bitkilerin bundan böyle eczaneler eliyle vatandaşlara ulaşması yönündeki fikri çok yerinde buluyor. Aktarların, iyi bilmediği ürünleri belli belirsiz dozajlarla halka önermesindeki sağlıksızlığın böylece sona ereceğini düşünüyor. Bir eğitimden geçmeleri şart.
   </p>
   <p class="MsoNormal">
    Gülün ve kokusunun insanların fiziki ve ruhi sağlığındaki fonksiyonu zamanla daha iyi öğrenilecek.
   </p>
   <p class="MsoNormal">
   </p>
   <p class="MsoNormal">
    İbn-i Sina ve gül tedavisi İbn-i Sina, Kanun isimli kitabının yağlar bölümünde, “Gül yağı beynin iltihaplanmasında, başlangıcında ve sonrasında etkilidir. Beyin gücünü çoğaltır ve anlayış gücünü artırır. Belleği güçlendirir. Onun rahatlatma etkisi vardır, bundan dolayı Galenos’a göre gül yağı çok soğuk vücutları ısıtır ve sıcak vücutları soğutur, normale döndürür. Bize göre sıcak bedenleri soğutma kabiliyeti daha fazladır.” diyor. Kitaptan başka bir bilgi: “Hoş kokusundan dolayı ruha hitap eder, onun rahatlatma etkisi vardır. Bayılmalarda ve hızlı atan kalplerde çok yararlıdır. Anlayış gücünü artırır.”
   </p>
   <p class="MsoNormal">
    İbnül-Baytar kimdir? Dioscorides’in ‘Materia Medica’ adlı eserinden sonra, en kabul gören farmakoloji (ilaç bilgisi) kitabı el-Müfredat’ın yazarı. Kitabında 2 bin 500 ilaç maddesi yer alıyor. Kitapta gülden elde edilen ilaçlar genişçe anlatılıyor. 13’üncü yüzyılda yaşayan Endülüslü âlim, Ortadoğu, Yunanistan ve Anadolu’da uzun yıllar dolaşarak tıbbi bitkileri araştırıyor. Alimden gül suyuna dair birkaç tespit: “Mide bulantısına faydalıdır. Kokusu iğrenme, öğürme ve kusmayı dindirir. Mideyi güçlendirir, koklayınca baş ağrısını geçirir. Gül suyu aklı, beyni kuvvetlendirir ve duyuları keskinleştirir, yaşam kuvvetini artırır. Heyecandan dolayı aşırı kalp atışında faydalıdır. Güzel kokulu kuvvetiyle bedeni güçlendirir. Kafaya gül suyu buharı uygulanırsa sarhoşluğu ortadan kaldırıp baş ağrısını hafifletir.” Gül şurup ve şerbeti içinse şunları belirtiyor: “Midede olan balgamı cila eder, yemeği hazmettirir. Mide ağrısına, ishale ve bağırsak çıbanlarına fayda eder. Eğer bu şuruptan epey bir süre içseler içteki azaları güçlendirir. Gülü al ile pişirip gargara etseler boğaz ağrısına iyi gelir.”
   </p>
   <p class="MsoNormal">
   </p>
   <p class="MsoNormal">
    Mevlana’dan bir anekdot... Eflaki Dede’nin bir menkıbesinde geçiyor. Mevlana Şems ile koyu bir sohbete dalmışken, açılan duvardan gelen 6 heybetli adam Mevlana’nın önüne bir demet gül bırakır. Hiç konuşmadan giderler. Mevlana olaya şahit olan eşi Kira Hatun’a, “O gül demetini başkasına gösterme. Çünkü Hindistan’ın kutupları ve Kutsal İrem Bağı’nın bahçıvanları, onu can dimağını ve gözünü kuvvetlendirsin diye göndermişler.” der.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27644-modern-tipta-da-guller-acacak%E2%80%A6.html), [web.archive.org (arşiv bağlantısı)](http://web.archive.org/web/20130814143232/http://www.aksiyon.com.tr:80/aksiyon/haber-27644-modern-tipta-da-guller-acacak%E2%80%A6.html)
