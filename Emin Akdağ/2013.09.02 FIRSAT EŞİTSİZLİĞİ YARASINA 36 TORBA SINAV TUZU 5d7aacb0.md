# FIRSAT EŞİTSİZLİĞİ YARASINA 36 TORBA SINAV TUZU

*Emin Akdağ 2013.09.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Elbette ki eksik ve gedikleri bulunsa da hayata geçirilen bir sistem; kaos, karmaşa ve gayrimeşruluk doğuran sistemsizlikten daha evladır. Ancak sık sık ve üstelik taban tabana zıt değişikliklere gitmek; istikrarsızlığa, verimsizliğe ve en neticede de başarısızlığa zemin hazırlıyor.  Milli Eğitim politikalarında bunu yaşıyoruz ne yazık ki.
  </font>
 </div>
 <div id="newsText">
  <font class="detail-text">
   <p>
    Önceleri iktidarlar el değiştirdiğinde farklı uygulamalarla karşılaşırdık. Son 11 yıldır tek parti hükümetiyle yönetiliyoruz ama eğitimdeki zikzaklar adeta baş döndürüyor. Kelimenin tam anlamıyla yapboz tahtasına benziyor maarif idaresi. Liselere intikalin gerçekleştiği imtihandaki tutarsızlıklar  vaziyeti yeterince yansıtıyor. Başlarda tekti. Ardından üçe çıktı. Olmadı tekrar bire düşürüldü. Şimdi de tümden lağvedildi. Seviye Belirleme Sınavı (SBS)’nın kaldırıldığının açıklanmasıyla tartışmalar bitmediği gibi, her gün problemler silsilesine yenisi ekleniyor. Aktüel kararla, dershaneleri kapatma girişiminin yakından ilişkisi var. “Öyle bir düzenleme yapalım ki seçme sınavlarına bilenirken ekstradan çalışmaya gerek kalmasın” düşüncesi baskın. Niyetle gerçekler örtüşmüyor. Bakanlık, SBS’nin yerine merkezî imtihanları ikame edeceğini duyurdu. Öğrenciler 6, 7 ve 8’inci sınıflarda Türkçe, fen, matematik, inkılap tarihi ve Atatürkçülük, yabancı dil ve din kültürü derslerinden toplamda 36 ortak sınava girecek. Her dönemde birerden yıl başına on ikişer defa bilgiler sınanacak. Başarı notu belirlenirken, sınav performansı yüzde 60, öğretmen  kanaati yüzde 40 rol oynayacak. Kafaya takılan sorulardan ilki şöyle: Bu sene 7 ve 8’e gidecek çocuklar kaç sınavda ter dökecek? Hemen ikincisini aktaralım: Oturtulmaya çabalanan metodoloji dershane takviyesini gerektirmeyecek mi? İkinci suale en kısa ve mantıki cevap: Takviye neredeyse kaçınılmazlaşacak. Zira okullardaki imkânlar ve öğretmenlerin kalitesi kati suretle aynı değil. Fırsat eşitsizliğinden mustaribiz. Tüm Özel Öğretim Kurumları Derneği (TÖDER) Başkanı Enver Yücel, “Sınavları çok mükemmel yapabilirsiniz. Fakat bu, eğitim sistemini düzelttik anlamına gelmez. Sınavların sayısı önemli değildir. Önemli olan, okulların aynı standartlarda ve şartlarının kaliteli olması.” diyor. Bahçeşehir Üniversitesi Öğretim Üyesi Prof. Dr. Ali Baykal ise, “Tek sınav bile öğrenciler üzerinde kaygı oluştururken, 36 sınav daha çok baskı oluşturacak.” görüşünü dillendiriyor.  Mersin Üniversitesi’nden Prof. Dr. Ata Tezbaşaran da şunları vurguluyor: “Sistemler konuluyor ama bunun değerlendirme aşaması ve uygulanabilirliğine bakılmıyor.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36399-firsat-esitsizligi-yarasina-36-torba-sinav-tuzu.html), [web.archive.org (arşiv bağlantısı)](http://web.archive.org/web/20131224041443/http://www.aksiyon.com.tr:80/aksiyon/haber-36399-firsat-esitsizligi-yarasina-36-torba-sinav-tuzu.html)
