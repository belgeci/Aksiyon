# Tabelalar doğru söylemıyor

*Emin Akdağ Bilinmeyen-tarih*

<div>
 <p>
  <font>
   ‘Ne kadar çok parti, o kadar çok demokrasi mi?’ sorusunu evet diye cevaplamak imkansız. Çünkü 42 partinin faal olduğu Türkiye’nin gündeminden demokratikleşme tartışmaları inmiyor. Demek ki parti sayısı ile demokrasi arasında doğru orantı yok. Öte taraftan isimlede demokrat olunmuyor. Çok sayıda partinin isminde demokrasi ya da demokrat kelimesi geçmesine rağmen, “en fazla demokrasi var mı yok mu tartışması’nın partilerin kendi içlerinde yapılması bunu ispatlıyor
   <br/>
   <br/>
   Yıllardır çok sayıdaki vatandaşın ‘Hangi partiye oy ya da destek veriyorsunuz?’ sorusunu ‘ekmek partisi’ diye cevapladığı bilinen bir gerçek. Ekmek partisi taraftarlarının toplam seçmen sayısına bugünkü oranı tam olarak bilinmiyor ama bilinen bir şey var ki, siyasi partilere duyulan inanç ve güven giderek azalıyor.
   <br>
    <br>
     Siyasi partiler, demokratik parlamenter sistemin vazgeçilemez unsurlarından en önemlisi. Çok partili sisteme geçtikten sonra ortalama her 10 yılda bir rutin demokrasi kesintisine uğrayan Türkiye, 28 Şubat 1997’deki voltaj düşüklüğünü saymazsanız, kesinti kelimesini defterden silmek üzere. Silmek üzere ancak, bu defa da siyasi istikrar konusunda ciddi sıkıntılarla karşı karşıya. Sistemin normale döndüğü 1983’ten bu yana siyasi yelpazeye sürekli yeni kıvrımlar eklendi. Birbirine benzeyen o kadar çok parti kuruldu ki artık yelpazedeki sağ, sol ve merkez ana kompantımanları anlamsızlaştı.
     <br>
      <br>
       Acaba 1983’ten itibaren kurulan parti sayısı kaçtı? Yargıtay’ın ilgili biriminden (26 Ocak 2002 tarihinde) aldığımız liste bunun 113 olduğunu söylüyor. Listenin 113’üncü sırasındaki parti 25 Aralık 2001 tarihinde kurulmuş. Adı da Çözüm Partisi. Listedeki partilerden 41’i faaliyetini sürdürürken, 32’si kendini feshetmiş, 20’si Anayasa Mahkemesi tarafından kapatılmış ve 20’si ise başka bir parti ile birleşmeye gitmiş. Listeye, çok geçmeden, DSP’den istifa eden Sema Pişkinsüt’ün Toplumcu Demokrasi Partisi ekleniverdi. Böylelikle faal parti sayısı (bu arada başka partiler kurulmadıysa) 42 oldu. Hürriyet’ten Tufan Türenç, 30 Ocak 2002 tarihinde kaleme aldığı yazıda sırada şimdiden Mümtaz Soysal, Murat Karayalçın ve Tarhan Erdem—Yiğit Gülöksüz ikilisinin kuracakları üç partinin müjdesini verdi.
       <br>
        <br>
         Tabelada yazanlar...
         <br/>
         <br/>
         Parti isimlerine baktığımızda göze en fazla demokrasi kelimesi çarpıyor. Bu kelime 30 partinin isminde yer almış. Halk, birlik, millet, adalet, Türkiye, yeni, büyük, vatan, sosyal ve sosyalist gibi kelimeler de sık görülenler arasında. Hiçbir partinin isminde sağ ibaresi bulunmazken, üç parti isminde sol demiş. Bazı parti isimleri, sanki sonra satmak üzere isim hakkı alınan internet sitelerini çağrıştırıyor. 12 Nisan 1995 tarihinde kurulan üç partinin ismi aynen şöyle: Adalet Partisi, Büyük Adalet Partisi ve Türkiye Adalet Partisi. Bu üç parti de şu an faal görünüyor. Parti isimleri arasında çok ilginç olanları da var. İşte bunlardan bazıları: Türkiye Özürlüsü ile Mutludur Partisi, Gönül Birliği Yeşiller Partisi ve Varlığımız Parti. Parti isimlerinin genellikle birbirinin benzeri ya da türevi olduğu dikkat çekiyor. Bir diğer dikkat çeken nokta da şu: O kadar gündem oluşturmasına rağmen, isminde laik ya da laiklik geçen parti yok. Din ya da dini ibare geçemezdi çünkü gayr—i hukuki.
         <br/>
         <br/>
         Ne kadar parti, o kadar demokrasi mi?
         <br/>
         <br/>
         ‘Ne kadar çok parti, o kadar çok demokrasi mi?’ sorusunu evet diye cevaplamak imkansız. Türkiye’deki durum ortada. 42 parti faal ama ülkenin gündemi demokratikleşme tartışmalarıyla dolu. Demek ki, parti sayısı ile demokrasi arasında doğru orantı yok. Öte taraftan isimle de demokrat olunmuyor. İsterseniz demokrasiyi isminde geçiren partilere göz atarak bizzat karar verin: Demokratik Sol Parti, Liberal Demokrat Partisi, Demokrat Parti, Halkın Demokrasi Partisi, Demokrat Türkiye Partisi, Demokratik Halk Parti, Demokrat Halk Partisi, Sosyal Demokrat Parti ve Toplumcu Demokrasi Partisi. Bu isimleri okuyunca şunları sormamak mümkün mü? Acaba demokrasi bu partilerin hangisinde gerçekten baş tacı? Bu partilere göre demokrasi ne demek? Demokrasinin var mı yok mu diye en yoğun tartışıldığı yerler partilerin kendi içleri değil mi?
         <br/>
         <br/>
         Yıllar ve partiler...
         <br/>
         <br/>
         Parlamenter sisteme dönülen 1983’te 15 parti kurulmuş. Bunlardan sadece üçü halen faal: Anavatan Partisi, Doğru Yol Partisi ve Milliyetçi Hareket Partisi. 1987’de hiç parti kurulmazken; 1984’te bir, (1983 ile birlikte rekor yılı) 1994’te ise 15 parti faaliyete geçmiş. Bu yıl tam 16 parti siyasetteki yerini almış. Pişkinsüt’ünkiyle birlikte 42’ye ulaşan faal parti sayısı her an artabilir. Birleşmeleri beklenen yelpazenin aynı renginde yer alan partiler bölünme süreci içindeler. Durum böyleyken en yakın seçimde oy dağılımı nasıl olacak? Bu dağılımdan kolaylıkla hükümet çıkabilecek mi? Çıksa bile ne kadar hayatta kalacak? Bu soruları cevaplamak gerçekten çok zor. Zamanı geldiğinde neyin ne olduğunu hep beraber göreceğiz.
         <br/>
         <br/>
         Niçin bu kadar parti var?
         <br/>
         <br/>
         Belirli tabana sahip partiler oy kaybına uğrarken, bırakın tabanı, kuruluşta gereken 30 üyeyi zor toplayabilen partiler niçin siyaset sahnesine çıkıyorlardı? Diğerlerinden farklı proje ve formülleri ya da gizli hazineleri mi vardı? Bu soruları Demokrat Halk Partisi (DHP) Genel Başkanı Mahmut İhsan Özgen’e yönelttik. Aynı zamanda İnsanlık Vakfı Yönetim Kurulu Başkanı olan Prof. Dr. Özgen, ‘yetkililerin ilgisiz, ilgililerin de yetkisiz olduklarını’ gördüklerini ve bu sebeple siyasete atıldıklarını ifade ederek; iktidara geldiklerinde hür demokrasiyi oturtacaklarını ve gerçek devlet adamlarını ülke yönetimine getireceklerini ileri sürüyor. Seçime girme şartlarından büyük kongre yapma zorunluluğunu yerine getiren DHP lideri Özgen, ilk seçimde yüzde 10 barajını aşacaklarına inanıyor. Özgen’e göre, Türkiye’de bu kadar çok parti kurulmasının bir sebebi, mevcut partilere artık inanılmaması. Diğer bir sebep dış güçlerin belli amaçlarla parti kurdurmaları. Bunlar genellikle marjinal partiler oluyorlar. Böylelikle, bir yandan ‘Bakın Türkiye’de siyasi birlik yok, her kafadan bir ses çıkıyor’ imajı oluşturulmak istenirken; diğer yandan da desteklenen bu partilerle bazı konularda kamuoyu oluşturuluyor. Başka bir sebep de, mevcut partilerden kopanların tepkiyle parti kurmaları. Bu sebep gerçekten çok ilginç: Parti kurmak bazen dernek kurmaya yeğleniyor. Yani iş olsun, dostlar alışverişte görsün gibi düşüncelerle kurulan partiler de var.
         <br/>
         <br/>
         Bir ülkedeki demokratiklik seviyesi sivil toplum kuruluşlarının sayısı ve etkinliği ile ölçülebiliyor. Siyasi partiler çıkar örgütü niteliği taşıdıkları için genellikle sivil toplum olgusunun dışında tutuluyor. Özgen, buna karşı çıkarak, aslında sivilleşmenin esasında siyasi partiler bulunduğunu dile getiriyor. Avrupa’daki seçmenlerin yüzde 85’inin partilere üye olmasını da delil gösteriyor. Bu oran 42 faal partiye rağmen Türkiye’de yüzde üçü geçmiyor. Özgen, demokrasinin katılım rejimi olduğuna özellikle vurgu yapıyor.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12146), [web.archive.org (arşiv bağlantısı)](http://web.archive.org/web/20050301150249/http://www.aksiyon.com.tr:80/yazdir.php?id=12146)
