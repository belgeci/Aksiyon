# O seminer keşke hiç oynanmasaydı

*Emin Akdağ 2015.05.26*

<div class="pNewsDetailMainContent" itemprop="articleBody">
 <p>
  Genelkurmay’da çok yakın geçmişte istihbarat başkanlığı yapan ve “7 Haziran seçimlerinde Doğu Perinçek’in liderliğindeki Vatan Partisi’nden Ankara adayı” olan emekli korgeneral İsmail Hakkı Pekin’in Zaman’dan Doğan Ertuğrul’a anlattıkları (18-19 Mayıs 2015) yaşadığımız anormal sürecin gölgesinde kalıyor gibi görünse de, tarihe not düşüldü bir kere! Röportajın tümüne internetten ulaşabilir; can alıcı noktaların bazılarıyla yetineceğiz. 1’inci Ordu’daki (Mart 2003) o meşhur (Balyoz davasının ana unsuru) Plan Semineri’nde ‘maksadın aşıldığını’ ancak ‘darbeye hazırlanıldığını sanmadığını’ söyledikten sonra, “Ama gerçek zamanlı, gerçek şahıslarla, isimler kullanılarak plan semineri olmaz. Yanlıştır. Bir defa irtica ile ilgili planlarda kimin ne olduğunu bilmiyoruz ki.” diyor Pekin. “O seminer keşke hiç oynanmasaydı.” görüşünde. Peki, yargıya intikal etmeli miydi? Pekin’e göre ‘evet’: “Askerî yargının konusuna giren bir süreçtir.” 2008’de İstihbarat Başkanı iken dönemin Adli Müşaviri Hıfzı Çubuklu’yla birlikte Genelkurmay Başkanı Yaşar Büyükanıt’a gitmişler: “-Efendim, 2 ay sonra ayrılacaksınız. Çok sayıda ihbar ve suç isnadı var. Bu soruşturmalara biz bakalım. Kendi içimizi kendimiz temizleyelim.- dedim. Kara Kuvvetleri Komutanı İlker (Başbuğ) Paşa’ya havale etti.” Başbuğ’a, “Bunları biz halletmezsek başımıza patlayacak.” ve “Suçlu varsa yargılayalım.” demiş: “Kabul ettiremedim. Ergenekon başlamıştı o dönemde, Hurşit (Tolon) Paşa ve Şener (Eruygur) Paşa tutuklanmıştı. Herhalde soruşturmalar sadece emekli askerlerle sınırlı kalır diye düşündü.” Taraf Gazetesi’nin haberinin ardından araştırmışlar: “İlgili (kara propaganda) sitelerin hareket başkanlığının olduğunu öğrendik. Zaten andıç hazırlanırken bana geldiler, Genelkurmay 2’inci Başkanı (Hasan) Iğsız Paşa’ya gittiler. Komutana arz ettiler. Herkesin haberi var.” Şu ifadeleri olağanüstü önemli: “Üzüldüğüm nokta şu: İlker Paşa, savcılıkta ‘bu dokümanın altında imzam yok’ dedi. Yok, evet olamaz ki zaten. İmzayı kendisi kaldırdı. Ama bizim attığımız her türlü imza onun adına.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/o-seminer-keske-hic-oynanmasaydi_550986), [web.archive.org (arşiv bağlantısı)](http://web.archive.org/web/20150602005326/http://www.aksiyon.com.tr:80/karakutu/o-seminer-keske-hic-oynanmasaydi_550986)
