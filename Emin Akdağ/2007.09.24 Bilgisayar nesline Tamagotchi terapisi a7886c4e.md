# Bilgisayar nesline Tamagotchi terapisi

*Emin Akdağ 2007.09.24*

<font class="agenda2NewsSpot">
 İlk defa 1996'da çocuklarla tanışan sanal bebek Tamagotchi'nin üçüncü versiyonu, 'sorumluluk bilincini geliştirdiği ve sosyallik kazandırdığı' iddiasıyla piyasada. Yeni versiyon arkadaşlık kurabiliyor, evlenip çoluk çocuğa karışabiliyor.
</font>
<font class="newsDetail">
 Bilgisayar ve iletişim çağında oyuncaklar da bir hayli değişime uğradı. Oyuncak sanayii, teknolojik gelişmelere ayak uydurmak zorunda kaldı. Hatta binbir çeşit oyunlar sayesinde, bilgisayarın kendisi oyuncak haline geldi. Ancak bu durum, oyuncağın aslî fonksiyonundan uzaklaşmasına yol açtı. Çünkü hayata hazırlayan, paylaşmayı öğreten ve yetenekleri ortaya çıkaran klasik oyuncakların aksine bilgisayar oyunları, çocukları ekrana kilitleyip yalnızlaştırıyordu. Genç nesil giderek asosyalleşiyordu. Kırılmaz bir kısır döngünün etkisindeydi çocuklar. Cezbedici özelliklerle donatılmış teknoloji harikası yeni oyuncaklar varken, diğerlerine göz ucuyla bile bakmamaları tabiiydi. Manzara tam da böyleyken, Japon Bandai firması piyasaya sunduğu yeni bir oyuncakla kısır döngüyü, hem de mevcut şartlar altında kırma iddiasında. Tamagotchi Versiyon 3 adlı oyuncakla, çocukların sosyalleşmesi ve sorumluluk duygusu kazanmaları hedefleniyor. 2006'da dünya piyasasına giren oyuncak, 2007 Nisan'ından bu yana Türkiye'de.
 <br/>
 <br/>
 1996'DA 40 MİLYON SATMIŞTIİri bir kol saati büyüklüğündeki Tamagotchi'nin ilk versiyonu, 1996 yılında oyuncak sektöründeki yerini alır. 'Sanal bebek' diye nitelenen oyuncak bir hayli ilgi görür. O yıl 40 milyon adet satılır. Bugün dahi tek bir üründe 1 milyonluk satış büyük başarı kabul edilmekte. Ürünün bu kadar beğenilmesinin sebebi, barındırdığı bilgisayar teknolojisi değil elbette. Tamagotchi doğan, bakıldıkça gelişen ve büyüyen bir canlı gibi. Acıkan, altı temizlenen, uyuyan bir canlı hem de Zaten Japoncadaki kelime anlamı da "yumurta sevgisi". 'Sanal bebek' fikri, ciro açısından dünyanın üç numaralı oyuncak firması Bandai'nin araştırma geliştirme ünitesinde çalışan Aki Maita isimli bayandan çıkıyor. Ürün geçen 10 yıl içinde sürekli gelişiyor.
 <br/>
 <br/>
 2005'ten beri Bandai'nin Türkiye temsilciliğini yapan Adore Oyuncak ve Eğitim Araçları şirketinin Genel Müdürü Esin Yürür'ün verdiği bilgiye göre Tamagotchi 3, en fazla satan ürünler listesinde. Peki, öncekilerden ne farkı var bu ürünün? En belirgin fark, sahibinin sanal bebeği eğitebilmesi. Bebeğin de sevgiyi algılaması, ilgi beklemesi ve iletişim kurabilmesi. İki çocuk bir araya geldiklerinde bebeklerini tanıştırabiliyor. Oyuncaklar, birbirleriyle kızıl ötesi iletişim kurabiliyor. Biri diğerini ziyaret edebiliyor. Ama her ziyaret arkadaşlıkla sonuçlanmıyor. Bunun için karşılıklı hoşlanma ve uyum gerekiyor. Güçlü arkadaşlık bağı oluştuğunda hediyeleşebiliyorlar. Hatta birlikte alışverişe, seyahate çıkabiliyorlar.
 <br/>
 <br/>
 100'E YAKIN KARAKTER TİPİ VAR
 <br/>
 <br/>
 Versiyon 3'te 100'e yakın tanımlı karakter var. Siz oyuncakta doğan bebeğin karakterini bilmiyorsunuz. Cinsiyetini de. Oyuncak ilk açıldığında ekranda bir yumurta beliriyor. Ondan bir bebek doğuyor. İsteklerini sinyallerle sahibine bildiriyor. İyi bakılırsa büyüyüp gelişiyor. Tabii görüntüsü de değişiyor. Bu arada sağlığından da sorumlusunuz. Örneğin fazla şeker yedirirseniz dişleri çürüyor. Herhangi bir sebeple doktor ihtiyacı hâsıl olmuşsa ekrandan görülebiliyor. Tamagotchi için her gün bir yıl değerinde. Mükemmel bir bakım ve ilgi sergilense de bir karakter 30 yıl, yani 30 gün yaşayabiliyor. Kötü bakıldığında sadece sağlık sorunlarıyla karşılaşılmıyor. Bebek asi karakterli bir kişiye dönüşüyor. Gece yattığında ışığı söndürmeyi unutmanız saldırgan olması için kâfi. Eğitim derken, okula gitmek yok. Çeşitli oyunlar oynatıyorsunuz. Karşılığında puan kazanılıyor. Bunlarla hediye alınabiliyor. Hediyeler ilgili internet sitesine girilerek seçiliyor. Kazanılan hediyeler oyuncağa yüklenebiliyor.
 <br/>
 <br/>
 EVLENİP ÇOCUKLARI BİLE OLUYOR
 <br/>
 <br/>
 Söz konusu bebeklerin en ilginç özelliklerinden biri evlenebilmeleri, hatta çocuklarının olabilmesi. Bebeklik ve çocukluk dönemlerini bitirerek büyüyen Tamagotchiler sevdikleri karşı cinsle evleniyor. Doğan bebek hem annenin, hem de babanın yanında görünüyor. Bebekle ebeveynin beraberliği bir gün sürüyor. Baba ve anne ekrandan kaybolduktan sonra bebek her iki oyuncakta da iki ayrı karakter olarak büyümeye başlıyor. Oyuncağın sahibi yetiştirdiği sanal bebeklerin akıbetini internetten bir şifreyle bağlandığı 'Tamagotchi Gezegeni'nden takip edebiliyor. Hiçbir bebek yok olmuyor. Başta verilen adla bu gezegende hepsine ulaşılabiliyor.
 <br/>
 <br/>
 Sosyal sorumluluk gelişiminde sanal bebeklere vicdan, ahlak ve inanç temalı tanımlamalar yüklenip yüklenmediğini merak ediyoruz. Mesela yalan söylememe veya sözünde durma türünden davranış kalıpları var mı acaba? Yürür'ün merakımızı gideren cevabı şöyle: "Bahsettiğiniz tanımlamalar yok. Sadece seviyor, sevmiyor, mutlu oluyor. İletişim daha fiziksel temalar üzerinde dönüyor. Ama iyi eğitilmemiş bir Tamagotchi punkçu olabiliyor mesela. İsyancı bir kişilik oluşuyor. Sırtını dönüyor, küsüyor size." Asileşen bebek artık terapi ve eğitimle uysallaştırılamıyor. Asi kişiliği değiştirmek gibi gelişmiş detaylar yok oyuncağın programında. Eğitim ve bakıma göre bir karakter gelişiyor. Bu doğru bir karakter de olabilir, asi de. Bu, ürün sahibinin bebeğe yaklaşımıyla orantılı yani.
 <br/>
 <br/>
 BÜYÜKLERİN BİLE İLGİSİNİ ÇEKİYOR
 <br/>
 <br/>
 Büyüklerin ilgisini çekse de Tamagotchi oyuncağı 6-7 ilâ 15-16 yaş arasındaki çocuklara hitap ediyor. Son versiyon, 'çocukta sorumluluk duygusunu pozitif etkiliyor, sosyallik kazandırıyor' tavsiyesiyle pazarlanıyor. Psikologlar bu konuda görüş ayrılığı içinde. Kimisi o yaştaki çocuğa sanal da olsa başka bir canlının sorumluluğunun ağır gelebileceğini belirtirken, kimisi aksi yönde fikir belirtiyor. Konuya dair bilimsel araştırma yapılmadığını söyleyen Yürür, bu tartışmaların ötesinde Versiyon 3'ün faydalarını şöyle anlatıyor: "Bu ürünün temel özelliği başkalarıyla kızıl ötesinde konuşup arkadaş ve dost olması, birbirine hediyeler göndermesi, birlikte seyahate çıkabilmeleri. Dolayısıyla çocukları birlikte oynamaya yönlendiren bir oyuncak. Bilgisayarı seven günümüz çocuklarını klasik oyuncaklar tatmin etmiyor. Tamagotchi çocukları tatmin edecek ölçüde hem elektronik bir oyuncak, hem de birlikte oynama duygusu veriyor."
 <br/>
 <br/>
 YENİ VERSİYONLAR GELİŞTİRİLİYOR
 <br/>
 <br/>
 Kızların erkeklerden daha fazla ilgilendiği Tamagotchi ömrünü tamamladığında kanatları çıkarak sözde melek görüntüsüne bürünüyor. İnternetten ulaşılabilen sanal gezegene göçüyor. Yerine yeni bir karakter doğuyor oyuncağın ekranında. Asileştiğinde, hastalandığında ya da istenmeyen başka bir gelişmede de karakteri komutla gezegene göndermek mümkün. Yürür, çocukların genellikle bu yönteme başvurmadıklarını, karakteri son ana kadar yaşatmayı yeğlediklerini dile getiriyor.
 <br/>
 <br/>
 Dünyada ilk sanal bebeği Bandai üretmiş. Piyasada kimi Japon ve Amerikan firmalarınca imal edilen ve Tamagotchi'nin değişik bir versiyonuymuş gibi satılan bazı benzer ürünler de var. Türkiye'de sadece Bandai ürünü satılıyor. Adore Oyuncak, 2005'te Bandai ile temsilcilik anlaşması yapmış. Sanal bebek daha öncesinde Türkiye'ye toplantılar aracılığıyla getirilmiş. Yürür, direkt Bandai'den ya da Avrupa üzerinden alınan bir önceki versiyonların Türkiye'de ne kadar sattığını bilemediklerini kaydediyor. Bandai'nin yıllık cirosu yaklaşık 4,5 milyar dolar. Bunun önemli bir bölümü firmanın iki numaralı ürünü Tamagotchi'den. Ürünün en fazla satıldığı ülke Japonya. Firma oyuncağın 4'üncü versiyonunu geliştirmekle meşgul.
 <br/>
 <br/>
 <br/>
 Esin Yürür: ÇİN'LE İLGİMİZ YOK
 <br/>
 <br/>
 Çin malı ürün satmıyoruz. Tamagotchi, Bandai'nin standartlarında Hong Kong'da üretiliyor. Bir Amerikan firması Çin'de ürettirdiği oyuncakları kurşun tehlikesi yüzünden toplattı. Ürünlerimizde böyle bir sorun çıkmadı. Ancak burada markalı ve markasız oyuncak arasındaki farkı iyi anlamak lazım. Amerikan firması hata sonrası ürünleri hemen topladı. Ama binlerce oyuncak yapılıyor Çin'de ne olduğu belirsiz. Büyük çoğunluğu kalite açısından gerekli denetimlerden geçmiyor. Türkiye piyasasının yüzde 80'ini bu mallar oluşturuyor. Kullandıkları boyaların, kimyasal maddelerin tam anlamıyla denetimden geçtiğini zannetmiyorum. Çünkü çoğunda CE belgesi yok. Türkiye'de, yurt dışında da satılabilecek nitelikte birkaç ürün var. Ama maalesef büyük çoğunluğu standardın altında. Marka haline gelmek için sadece düzgün üretim de yeterli değil. Büyük bir finansman ve pazarlama desteği de gerekiyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-17149-34-bilgisayar-nesline-tamagotchi-terapisi.html), [web.archive.org (arşiv bağlantısı)](http://web.archive.org/web/20111219080022/http://www.aksiyon.com.tr:80/aksiyon/haber-17149-34-bilgisayar-nesline-tamagotchi-terapisi.html)
