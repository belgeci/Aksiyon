# İllallah dedirten tâciz mobbing!

*Emin Akdağ 2006.02.20*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İşyerlerindeki verimlilik ve huzur, mobbing adı verilen psikolojik bir terörün tehdidi altında. Türkiye’de pek bilinmeyen mobbing’in nihai amacı, kişiyi pasifleştirilerek işten ayrılmasını sağlamak. Genellikle iyi eğitimli, gelecek vadeden ve duygusal zekâ seviyesi yüksek kişilere uygulanıyor. Kısaca,‘işyerinde duygusal saldırı ve yıldırma’ diye tanımlanıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060422191828im_/http://www.aksiyon.com.tr/resim/585/16.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   İşyerinizde bazı kronik problemlerin çözüme kavuşturulması için önerdiğiniz projelere dudak mı bükülüyor? Ortaya attığınız yeni fikirlere kulak asılmamasından şikâyetçi misiniz? Ofiste sanki yokmuşsunuz gibi mi davranılıyor size? Hatta kapasitenizin, eğitim ve bilgi seviyenizin bir hayli uzağında, önemsiz işlerle mi meşgul ediliyorsunuz? İşe girerken seçilmenizde büyük rol oynayan yabancı dillerinizden neredeyse hiç istifade edilmiyor mu? Anlam veremediğiniz bu davranışlar en az üç dört aydır sürüyor mu? Üstelik son zamanlarda huzursuzluğunuz ileri boyutlara mı ulaştı? Etrafınızı saran kara bulutlar artık sağlığınızı da mı tehdit ediyor? Büyük bir ihtimalle mobbing ile karşı karşıyasınız. Şunu bilin ki yöneticileriniz ya da konum itibariyle rekabet ettiğiniz arkadaşlarınız, siz pes edip işi bırakana kadar bu tür davranışlara son vermeyecek.
   <br>
    <br>
     Peki, bütün bu davranış kalıpları ne anlam ifade ediyor? Bunları bugün bildiğimiz manada ilk defa Dr. Heinz Leymann tanımlıyor. İsveç ve Almanya’da yaptığı araştırmalarda işyerlerinde çok sık taciz ve yıldırma olayları meydana geldiğini belirleyen Leymann, konuya dair 1984’te bir rapor hazırlıyor. Çalışmalarını İrlanda, İsveç, Finlandiya, Avusturya, Macaristan, İtalya ve Fransa’da sürdürerek mobbing olgusunu şöyle tarif ediyor: “Bir veya birkaç kişi tarafından diğer bir kişiye yönelik olarak, düşmanca ve ahlâk dışı yöntemlerle sistematik biçimde uygulanan psikolojik bir terör.” Dil bilimci ve iletişim uzmanı Şaban Çobanoğlu ise tek bir kelime ile başka bir dile çevrilmesinde zorluk çekilen kavramı kısaca “işyerinde duygusal saldırı ve yıldırma” diye tanımlıyor.
     <br>
      <br/>
      Kavram Türkiye’de henüz yeterince bilinmiyor. İlk tanımlanmasından 16 yıl sonra, 2000’li yılların başında sınırlarımızdan içeri giren kavram, 1982’de yurtdışında bir eğitim programındayken Çobanoğlu’nun dikkatini çeker. Konu hakkında iki yıl önce 16 sayfalık bir makale yazıp bunu internet üzerinden finans sektöründe çalışan arkadaşlarıyla paylaşır. Konunun büyük ilgi gördüğünü fark edince araştırmasını derinleştirerek kitap hâline getirir.
      <br/>
      <br/>
      7 yıldır Kültür Üniversitesi İktisadi ve İdari Bilimler Fakültesi’nde ‘Business English’ derslerinin koordinatörlüğünü yürüten, Üsküdar Kişisel Gelişim Akademisi’nde kurumsal bölüm başkanı olarak çalışan Çobanoğlu’ndan önce medyada konuyla ilgili haberler yayımlanır. Ama bunların hemen hepsi yurtdışındaki yayınların tercüme edilmesinden ibarettir. Bir de çeviri kitap var.
      <br/>
      <br/>
      Çıkış noktası hayvan tacizleri
      <br/>
      <br/>
      Latince ‘mobile vulgus’ kelimesinden türetilen mobbing kavramı 1960’larda Avusturyalı bilim adamı Konrad Lorent tarafından hayvanlar arasındaki taciz durumunu ifade etmek amacıyla kullanılıyor aslında. Mesela, tavuk sürüsünün içine dalan yabancı bir horoza kümesin horozlarınca ölesiye saldırılması örneğindeki gibi. İsveçli bilim adamı Dr. Peter Paul Heinemann 1970’lerde aynı kavramı, ilk ve orta öğrenim öğrencilerinin kendi aralarındaki şiddet ve zorbalık olayları için literatüre geçirir. Heinemann, 1972’de yazdığı kitapta önlem alınamazsa arkadaşlarınca şiddet gören çocukların sonunun intihara kadar uzanabileceğini vurgular. 1984’te işyerlerindeki mobbingi tarif eden Leymann’a göre yılda ABD’de 4, İtalya’da ise 1 milyon kişi bu davranışa maruz kalıyor. Yine İsveç’teki intiharların yüzde 15’inin sebebi de bu. Bir başka istatistikî veri de İngiltere’den. Bu ülkedeki çalışanların yüzde 50’si hayatlarının bir döneminde mutlaka mobbinge uğradığını dile getiriyor. Şaban Çobanoğlu, Türkiye için yüzde 20 gibi bir orandan söz ediyor. Mobbinge maruz kalanların yaklaşık yüzde 50’si 41 ile 50 yaş arasında. Genç nüfusa sahip Türkiye’de dilim 25-30’lu yaşlara kadar iniyor. Mobbing, birçok Avrupa ülkesinde suç. İspatlandığında cezai müeyyide söz konusu. İtibara saldırarak kişinin sağlığını bozmak ABD’nin 50 eyaletinde de yasak. Türkiye’de ise yeni ceza kanununda mobbing ifadesi kendine yer bulabilmiş değil. Yani bu tür davranışların kanun önünde bir hükmü yok.
      <br/>
      <br/>
      Mobbing öyle olumsuz sonuçlar doğurabilecek boyutta ciddi bir davranış ki, uygulanan kişilerden ‘kurban’ diye söz ediliyor. “Mobbingin amacı kurbana üstünlük sağlamak, onu buyruğu altına almak. En önemlisi de o işyerinden ayrılmasını, kişilik ve kimliğinin yok olmasını sağlamak. Genelde duygusal zekâsı yüksek, başarılı gençler üzerinde uygulanıyor. Bazı eski tarz yöneticiler bu gençleri kendileri için tehdit olarak algıladıklarından mobbing yapıyorlar.” diyen Çobanoğlu yeni tarz yöneticilerin de bu saldırı şeklini deneyip denemediklerini sorduğumuzda şöyle cevaplıyor: “Rekabet olan her yerde bu vardır. Bu kişinin etik anlayışıyla ahlâkî kavramları, insana saygıyı, insan haklarını ne kadar özümsediğiyle yakından ilgili bir konu. Maalesef günümüzdeki ekonomik ve idealist sistemler, iş bulma zorluğu rekabet ortamı doğuruyor. Özellikle bankacılık, sağlık ve endüstri sektörlerinde görülüyor. Herkes birbirinin ayağına çelme takmaya çalışıyor.”
      <br/>
      <br/>
      Türkiye’de mobbing üzerine yeni yeni yüksek lisans ve doktora çalışmaları yapılmaya başlandı. Tez hazırlayanların önemli bir kısmı Çobanoğlu ile irtibat hâlinde. Üniversitelerde okutulan işletme kitaplarında ‘çatışmaların yönlendirilmesi ve çatışma yönetimi’ başlıkları altında konuya teğet geçiliyor; ama mobbing adıyla değil. Mobbing şu anda endüstriyel psikoloji kapsamında ele alınıyor. Leymann dahil mobbing araştırmacılarının çoğu endüstriyel psikolog. Çobanoğlu’na göre konu müstakil bir ders haline gelmeli. İşletmeciler, hukukçular ve endüstriyel psikologlar ortak çalışmalı. Çünkü konu hem işletme, hem etik, hem de hukuk boyutlu. En uygun lisans programı işletme. Hukuk, psikoloji ve sosyoloji formasyonlarını da yakından ilgilendiriyor.
      <br/>
      <br/>
      Bir kişi pek çok sebepten dolayı mobbing ile yüz yüze kalabiliyor. Belki akla ilk olarak parlak bir eğitim, üstün duygusal zekâ ve gelecek vaadetme geliyor ama bunlar sebeplerden sadece birkaçı. Mesela göz alıcı güzellik ya da yakışıklılık da mobbing sebebi. Bir bayan yönetici sırf bu özelliğinden dolayı güzel bir bayan çalışanına mobbing uygulayabiliyor. Mobbingin hep dikey gerçekleştiği yanılgısına da düşmemek lâzım. Aynı statüdeki çalışanlar da rekabet ederken bu çirkin davranışı sergileyebiliyor. Mobbinge daha ziyade temiz kişilikli, çabuk inanan ve etkilenen insanlar maruz kalıyor. Zaten mobbinge karşı koymayı başaranlar kurban sınıfına dâhil edilmiyor. Asıl kurbanlar problemi isimlendirmede bile güçlük çekiyor. “Eyvah bu kuruma uyum sağlayamadım, sorun bende herhalde.” diye düşüncelere dalıyor. İşe gitme isteğini kaybediyor.
      <br/>
      <br/>
      Burada şu soru önemli: Yönetici ve arkadaşlarla yaşanan her çatışma mobbing midir? Çobanoğlu bu konuya şöyle açıklık getiriyor: “Günlük çatışmaları mobbing diye algılamamak lâzım. Bir yönetici işe geç gelen, bunu adet hâline getiren bir kişiyi odasına çağırarak, küfür ve hakaret içermeyen cümlelerle tatlı sert bir dille uyarabilir. Kişilerin hatalarından kaynaklanan durumlarda elbette ki yöneticilerin, kurumların tedbir alma hakkı vardır. Bunu kesinlikle mobbing diye adlandıramayız.”
      <br/>
      <br/>
      İspatı zor
      <br/>
      <br/>
      Çok sık karşılaşmalarına rağmen sanayi sektöründe çalışanlar yoğun fizikî emek sarf ettiklerinden mobbingin farkında değil. Çobanoğlu’nun tabiriyle “Bunu düşünecek vakitleri bile yok.” Kavramın ne ismini ne de tanımını biliyorlar. “İşyeri kurallarıdır, yöneticiler böyle olur, böyle görmüşler” zannediyorlar. Mobbing, bankacılık ve benzeri sektörlerde daha çok algılanıyor ve rahatsızlık meydana getiriyor. Peki neden? Çobanoğlu bu konuda, “Mobbing rekabetin çok açık olduğu, hata kabul etmeyen, rakamlar ve dijital değerlerin peşinde koşulduğu sektörlerde daha fazla görülüyor. Rakamların ve dakikaların çok önem arz ettiği, zaman baskısının hissedildiği sektörler bunlar. Mesela sağlık sektörü de böyledir. Silahlı kuvvetler ve polis teşkilatı da. Zaman mefhumuna bakmadan çalışıyorlar. Aile sıcaklığından uzakta kalıyorlar.” diyerek bir örnek veriyor: “Hemşirelik en çok görülen mesleklerden. Genç asistanlardan da vakalar ulaştı bana. Doğu’daki tıp fakültelerinden birinde başasistan konumundaki biri, yayımlanan makalelerinden dolayı mobbinge uğruyor. Hocaları asistana sen bizi geçecek misin, bu ne hırstır diye psikolojik terör uyguluyor. Laboratuvar bölümüne alınarak kaynaklara ulaşması engelleniyor. Bu tür mobbingleri yasal olarak ispat etmek çok zor. İhtiyaç olduğu için orada görevlendirdik, denince işin içinden sıyrılmak mümkün.”
      <br/>
      <br/>
      Mobbing birkaç gün içinde bütün özellik, belirti ve sonuçlarıyla ortaya çıkabilen bir davranış türü değil. Dolayısıyla bir çalışanın hemen ‘bana mobbing uygulanmaya başlandı’ düşüncesine kapılmaması gerekiyor. Uygulamaların, dışlamaların, görmezden gelmelerin, önemsiz mevkilerde görevlendirmelerin mobbing diye adlandırılabilmesi için ortalama üç ay beklenilmesi tavsiye ediliyor. Kişi gerçekten mobbinge maruz kalmışsa psikolojik rahatsızlar yaşamaya başlıyor. Depresyonun da ötesinde şikâyetler beliriyor. Uykusuzluk çekiyor, endişe hissine kapılıyor, işe gelmek istemiyor, yaşam sevinci azalıyor, iştahsızlaşıyor... Bu yüzden birkaç defa doktora gidiyor. Hatta hissedilen baskıyla kişide deri dökülmesi gibi fizyolojik rahatsızlıklar da baş gösterebiliyor.
      <br/>
      <br/>
      Çobanoğlu’nun verdiği bilgiye göre, İtalya’da yapılan bir araştırmada, mobbing olaylarının ciroda yüzde 5 oranında düşüşe sebep olduğu belirleniyor. Mobbing her ne kadar bireysel bir olay gibi görünse de sosyal bir mesele aslında. Olayın etkisi işyeri sınırlarını aşıyor. Ailelerin huzuru kaçıyor. Evlilikler sonlanabiliyor. Kimileri alkol şişelerine sığınıyor. Kimileri de intihara sürükleniyor. Öç alma duygusuyla işyerini yakanlar bile var.
      <br/>
      <br/>
      İyi yönetici kimdir?
      <br/>
      <br/>
      Çobanoğlu ile konuşurken aklımıza acaba bilinçsizce ve tasarlamadan mobbing uygulamak mümkün mü diye bir soru da geliyor: “Yönetici olacaksınız. Diplomalarınız olacak ve yaptığınızın kötü olduğunu fark etmeyeceksiniz. O zaman siz yanlış koltukta oturuyorsunuz demektir. Yöneticiler bunun erken uyarı sistemlerini algılayabilecek güçte olmalılar; daha doğrusu liderler. Mobbing uygulayan yöneticiler sayılıp sevilmezler; korkulan, çekinilen, görüş mesafesine girilince herkesin çalışıyormuş gibi yaptığı kişilerdir.”
      <br/>
      <br/>
      Çobanoğlu, liderleri yani patronları, mobbingi önlemek için uyanık olmaya davet ediyor. Para, makam odası ve koltuğu gibi konular ile tatil ve benzeri ayrıcalıklara öncelik veren yöneticilerden ziyade; kendisine güvenilmesini, inanılmasını ve fikirlerinin değerlendirilmesini önemseyen yöneticilerle çalışmayı tavsiye ediyor. “Herkes yönetici olabilir ama lider olamaz; yönetici işleri doğru yapar, lider ise doğru işleri yapar.” diyen Çobanoğlu’nun önerileri şöyle: “Herkes küçük çapta bir liderdir. 10 kişi ile de çalışsanız oranın liderisiniz. Yöneticiliğe talip olursanız sadece kuralları uygularsınız. Ama lider olursanız algı mekanizması ile orada ne olup bittiğini algılarsınız. Ön sinyallerini alıp tedbirlerine başvurursunuz. Yöneticiler müzakere tekniklerini, etik konusunu, iş tekniğini çok iyi bilmeli. Alev küllenmeden gerekirse birim değişiklikleri yapılmalı. Yönetici konsept sahibi, insani değerleri yüksek biri olmalı. Teknik ve mesleki yetenekler ardından gelir. Bizde maalesef teknik ve mesleki değerler en öndedir genellikle.”
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Ertuğrul Selçuklu, 26-Şubat-2006
> Mobbing geleceğimizi karartıyor: 
> Vasıfları yetersiz olduğu halde hasbelkader köşe başlarını tutmuş bazı insanlar, seçkin, çalışkan ve iyi niyetli insanları mobbing yoluyla işten ayrılmaya zorluyor. Geriye tembel, cahil ve işe yaramazlar kalıyor. Olan güzelim Türkiye' ye oluyor. Çok,  yazık...

### Sacit Akdağ, 24-Şubat-2006
> Kamuda da aynı: 
> Bu sorun kamu sektöründe de kendini gösteriyor. Ne olacak bu memleketin hali  sorusunun yanıtını yazıyı okuyunca aldım. Herkesin bu gözle bir kez daha okumasını diliyorum.

Kaynak: [www.aksiyon.com.tr](http://www.aksiyon.com.tr:80/detay.php?id=23418&yorum_id=8296), [web.archive.org (arşiv bağlantısı)](http://web.archive.org/web/20060422191828/http://www.aksiyon.com.tr:80/detay.php?id=23418&yorum_id=8296)
