# 'Nasıl bir Anayasa?'

*Emin Akdağ 2015.05.05*

<div class="pNewsDetailMainContent" itemprop="articleBody">
 <p>
  Zühtü Arslan, 23 Eylül 2012’den beri bireysel başvuruların yapılabildiği Anayasa Mahkemesi’nin (AYM) -Haşim Kılıç’ın 10 Şubat 2015’te emekliye ayrılmasıyla boşalan- başkanlık koltuğunda. 53’üncü kuruluş yıldönümü töreninde söyledikleri, -herkes kendi açısından bir yerlere çekse de- çok hayati! “Gücün hukuk ile sınırlandırılmadığı yerde temel hak ve özgürlükler tehlikededir. Yasama, yürütme ve yargı güçlerinin tek elde toplanması özgürlüğün sonu olur.” ifadeleriyle, aylardır süren otoriterleşme eğiliminin varacağı noktayı işaretliyor. “yargının siyasal organların etkisinde kalmasını” ve “siyasi mülahazalar ekseninde ayrışmasını” büyük tehlike görüyor. Açıkça altını çiziyor ki: “Bu anlamda yargının siyasallaşması hukuk devletinin sonu olur. Yargının bir vesayet organı gibi davranarak siyaseten alınması gereken kararları alması da siyasetin yargısallaşması tehlikesini doğurur. (Bu da) Demokrasinin sonu olur.” Yargımızın en önemli ve hassas dönemlerinden birini yaşadığını vurgulayıp net cümlelerle uyarıyor: “Aklını ve vicdanını başkalarına kiralayan veya iradesine ipotek konmasına izin veren kişiden hâkim olmaz. Hukuk devletinde, uzaktan kumandalı yargı da yargıç da düşünülemez.” AKP, 7 Haziran’daki milletvekili seçimleriyle, -Cumhurbaşkanı Tayyip Erdoğan’ın da bizzat ve ısrarla dile getirdiği üzere- anayasanın başkanlık sistemine geçit verecek içerikle yenilenmesini hedefliyor. Arslan’a göre yeni anayasa, “Vesayetin tüm unsurlarını tasfiye ederek demokratik siyasetin alanını genişletmeli.” ve “Temel hak ve hürriyetleri tam güvenceye almalı.” Ayrıca “Hukuk devletini tüm kurum ve kurallarıyla tesis etmeli.” Ancak, “Telifi çok zor görüş ve önerilerin her şeye ve herkese rağmen anayasallaşmasının istenmesi”, “Yeni anayasanın önündeki en önemli engellerden biri.” AYM şimdiye dek sonuçlandırdığı 20 bin 689 bireysel başvurudan sadece 637’sini esastan incelemiş ve bunların yüzde 90’ında (572’sinde) hak ihlali belirlemiş. İhlallerin yüzde 80’i makul sürede yargılanma hakkına ilişkin. 27 Nisan itibariyle önünde 18 bin 9 başvuru var.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/nasil-bir-anayasa_550744), [web.archive.org (arşiv bağlantısı)](http://web.archive.org/web/20150811172214/http://www.aksiyon.com.tr/karakutu/nasil-bir-anayasa_550744)
