# Zina nizası mecliste

*Emin Akdağ 2004.09.13*

<div>
 <p>
  <font>
   Türkiye, Avrupa Birliği ilerleme raporundan önce Ceza Kanunu'na son şeklini verecek.
   <br>
    Türk Ceza Kanunu tasarısının önemli maddelerini gölgeleyen zina tartışmaları bu hafta toplanacak Meclis’te görüşülecek.
    <br/>
    <br/>
    İki hafta sürecek görüşmeler sırasında AK Parti ile CHP'nin nerelerde uzlaştığı da ortaya çıkacak. Türk Ceza Kanunu (TCK) tasarısı, Türkiye Büyük Millet Meclisi (TBMM) Adalet Komisyonu'ndan geçtiği haliyle kalsaydı, bugün zina yerine tasarıdaki diğer önemli maddeler konuşuluyor olacaktı. Komisyon metninde zina hakkında herhangi bir düzenleme yoktu. Adalet ve Kalkınma Partisi'nin (AK Parti) Anadolu'daki kadınlardan talep geldiğini söyleyip zinayı yeniden suç niteliğine kavuşturarak cezalandırmak istemesiyle kopan gürültü, tasarının iyi ve kötü yanlarını gölgeledi. TCK tasarısını görüşmek üzere bu hafta olağanüstü toplantıya çağrılan Meclis'in, 6 Ekim tarihinde açıklanması beklenen Avrupa Birliği (AB) ilerleme raporu öncesinde nasıl bir kanuna imza atacağı son derece önem taşıyor. Çok merak edilen bir başka konu ise görüşmeler sırasında iktidar partisinin Cumhuriyet Halk Partisi (CHP) ile nerelerde uzlaşıp uzlaşmadığı.
    <br>
     <br>
      Zina, 1996 yılına kadar TCK'da düzenlenen suçlardan biriydi. Anayasa Mahkemesi'nin 1996, 1998 ve 1999 yıllarında aldığı kararlarla suç olmaktan çıktı. Ancak, kamuoyundaki yanılgılardan birinin aksine Anayasa Mahkemesi, re'sen zina suçunu ortadan kaldırmadı. 1996'ya kadar uygulanan zina maddesinin kadın ve erkek eşitliğine ters düşmesi sebebiyle (kadının bir ihlali bile zina iken; erkeğin ihlalinde karı koca gibi yaşama ve süreklilik şartı aranıyordu) açılan dava sonrası, TBMM'ye eşitlik ilkesine uygun yeni bir madde çıkarması için bir yıl süre verdi. Meclis, belirtilen sürelerde istenen düzenlemeleri yapmayınca, zina 1999'da suç niteliğini kaybetti.
      <br>
       <br>
        AK Parti, tasarıdaki zina suçunun kadın ve erkeğe eşitlik getirdiğini ve savcının eşlerden birinin şikayetiyle devreye gireceğini dile getiriyor. Tasarının ilgili maddesine karşı çıkanlar ise Avrupa'da suç kabul edilmeyen zinanın cezalandırılmasıyla aile birlikteliğinin sağlanamayacağını savunuyor. Bazı kişi ve kesimler de, söz konusu maddenin "şeriat düzeni özlemiyle" tasarıya dahil edildiğini ve Türkiye'yi geri götüreceğini ileri sürüyor. AB sürecini olumsuz etkileyeceği görüşünü savunanlar da var.
        <br>
         <br/>
         Sadakat, evliliğinin dinamosu
         <br/>
         <br/>
         Eşlerin evliliğin en temel şartlarından sadakati ihlal etmeleri, hemen hemen bütün dünya toplumları tarafından hoş karşılanmıyor. Çünkü sadakat ahlakî bir konu. Ahlakî değerler ise evrensel. İnanç yapılarına, ideolojilere, coğrafyalara, milliyetlere ve kültürlere göre değişmiyor. Deneyimli hukukçulardan avukat Kezban Hatemi, eskilerin kullandığı "maşeri vicdan" deyiminin evrenselliği çok iyi anlattığını belirterek, "Ahlak insanın genlerine Yüce Tanrı tarafından aşılanmış bir olgudur" diyor. Hatemi'ye göre, zina, yapanlarca da tasvip görmeyen bir eylem. Ciddi anlamda pişmanlık ve bitkinlik duygusu meydana getiriyor. Telafisi olmayan bir acı hissettiriyor.
         <br/>
         <br/>
         Tanınmış insanların başına gelen zina ya da aldatma olaylarının toplumdaki yankılanma biçimleri, insanlığın bu gayr-i ahlaki olaya nasıl baktığını çok iyi anlatıyor aslında. Dünyaca meşhur Real Madrid'li İngiliz oyuncu David Beckham, Portekiz 2004 Avrupa Futbol Şampiyonası öncesinde eşi Victoria'yı aldattığı anlaşılınca zor günler yaşamıştı. Olay sebebiyle o kadar üzerine gidilmişti ki, futbolcu şampiyonada kendinden bekleneni sahaya yansıtamadı. Beckham çifti olayın yarasını ağustos ayında müjdesini verdikleri üçüncü bebekle sarmaya çalışacak. Ünlü Latin şarkıcı Jennifer Lopez de, bir önceki evliliğinde ilginç bir icraatta bulunmuştu. Lopez, evlilik sözleşmesine yazdırdığı bir şerhle, eşinin kendisini aldatması durumunda yüklü tazminat ödemesini teminat altına aldırmıştı.
         <br/>
         <br/>
         Bizde de benzeri çarpıcı olaylar meydana gelmiyor değil. Çocuklar Duymasın adlı televizyon dizisinden, önce ideal anne rolündeki Pınar Altuğ'un, ardından da 'taşfırın erkeği' sıfatlı Tamer Karadağlı'nın yaşadıkları evlilik dışı ilişkiler yüzünden ayrılmaları zihnimize takılan son örnekler. Olaylar oyuncuları etkilemekle kalmadı, reyting rekorları kıran dizi 'televizyon tarihi'nden silindi.
         <br/>
         <br/>
         Fransa'yı sarsan aldatma
         <br/>
         <br/>
         Avrupa ülkelerinde zina suç değil. Üstelik boşanma sebebi olmaktan da fiili anlamda çıkmak üzere. Ayşe Özek Karasu, Hürriyet gazetesindeki zina ile ilgili yazısında Fransa'ya ilişkin ilginç bilgiler aktardı. Erkeklerin yüzde 40'ının, kadınların da yüzde 25'inin eşlerini aldattığı ülkede zina, 1970'ler baz alındığında üç kat artıyor. Evliliklerin yüzde 40'ı boşanma ile sonuçlanıyor. Çoğu boşanmadaki bir numaralı faktör zina. Ülkede zina gerekçeli davaların yüzde 88'ini kadınlar açıyor. Geçtiğimiz yaz Fransa, meşhur aktrist Isabelle Ajdani'nin 'sadakatsizliğe' gösterdiği tepkiyle sarsılıyor. Aktrist, iki yıl birlikte yaşadığı Jean-Michel Jarre kendisini aldatınca ilişkisini bitiriyor. Öfkesini basın aracılığıyla dünyaya duyuran Ajdani, kadın- erkek arasındaki sadakatsizlik konusunu araştıran bir dergide Fransızları "Erkektir, metres tutar" deyip zinaya göz yumdukları için ikiyüzlülükle suçluyor.
         <br/>
         <br/>
         'Kaçamak' ya da 'çapkınlık' denilince hafife alınan 'aldatma' eyleminin rengi, 'zina' kelimesiyle ifade edilince birden değişiyor. Eylem için suç ve cezadan söz edilmesi ise kafalardaki 'İslam-şeriat- recm' düz mantığının depreşmesine yol açıyor. Kezban Hatemi bu durumu, "Vahim ve ahlaka aykırı eylem zinanın, Anayasa gereğince 'Türk toplumunun temeli' olan aileye ve gelecek nesillere karşı işlenmiş bir suç olarak telakki edilmesi yerine, bireysel bir cinsel performans belirtisi olarak övünme vesilesi olması yönünde kaygı verici bir gelişme var. Sanki zararsız ve tabii bir fiil imiş gibi telakki edilmesine yol açılıyor" diye özetliyor.
         <br/>
         <br/>
         Erkekler için sıradan eylem gibi
         <br/>
         <br/>
         Zina, Medeni Kanun'da geçen direkt boşanma sebeplerinden biri. Bu yüzden tartışmaların koyulaştığı sırada en fazla, "Türkiye'deki boşanma davalarının ne kadarı zina eylemi sebebiyle açılıyor?" sorusunun cevabı merak edildi. Cevaba göre zinanın yaygınlığı ve ceza gerektirip gerektirmediği ölçülebilirdi. Nüfus ve Vatandaşlık İşleri Genel Müdürlüğü'nün 2002 yılı boşanma istatistikleri gecikmeden kamuoyuna yansıdı. O yılki 90 bin 454 boşanma vakasından sadece 69'u zina sebebiyle meydana gelmişti. Bunların 64'ü kadın, 5'i erkek zinasıydı.
         <br/>
         <br/>
         Bu defa, 'Zina öyle hakkında suç maddesi oluşturulacak ve talep edilecek kadar yaygın bir eylem değil mi?' sorusu gündeme oturdu. Soruyu yönelttiğimiz Kezban Hatemi, istatistiklerin doğru olduğunu ama gerçeği yansıtmadığını söylüyor: "Zina erkekler arasında müthiş yaygın ve sıradan bir eylem gibi. Maalesef eşitlenmiş olduğu iddiasıyla kadınlar arasında da. Bilinenin aksine alt kültürde de. Özellikle Anadolu'dan gelip kimliğini ve kişiliğini kaybeden, büyük şehrin değirmen taşları arasında yoğrulup giden genç nesil arasında müthiş yaygın."
         <br/>
         <br/>
         Aldatma eylemi neticesinde gelişen boşanma davaları çok vahim boyutlardaysa ve aleni hale geldiyse zina maddesinden açılıyor; eşler ve çocuklar zarar görmesin diye genellikle 'şiddetli geçimsizlik' üzerinden yürütülüyor. Ayrıca zina yapanla eşi arasında mal paylaşımında büyük problemler tezahür ediyor. Zina suç olmadığı için bu eylem yüzünden eşinin boşadığı bayanlar nafaka ve tazminat bile talep edebiliyorlar. Hukukçuların olaya siyasi bakmamaları gerektiğini belirten ve "geriye gidiyoruz, şer’i kurallar getiriliyor" diyenlere "1996'dan önce şer’i hukuk mu vardı?" diye soran Kezban Hatemi, 50 eyaletinin 37'sinde idam cezası olan ABD'de her ne kadar son zamanlarda fiiliyata dökülmeme yoluna gidilmeye çalışılsa da, zinanın 26 eyalette suç niteliği taşıdığının, bunların dördünde ağır cezalar belirlendiğinin altını çiziyor.
         <br/>
         <br/>
         Zina suç olursa AB ne diyecek?
         <br/>
         <br/>
         TCK'da zinaya ceza verilmesinin Türkiye-AB sürecini olumsuz etkileyeceğine inanan Prof. Dr. Eser Karakaş'a göre, yasalarımızda böyle bir ceza olsaydı AB Komisyonu bunu mutlaka gündeme getirirdi. Karakaş, zina yüzünden ceza alanların Avrupa İnsan Hakları Mahkemesi'ne (AİHM) başvurabileceklerini ve Türkiye'nin tazminata mahkum olabileceğini de ileri sürüyor. AK Parti İstanbul Milletvekili Hukukçu Nimet Çubukçu ise, Karakaş'ın yaklaşımlarını yersiz buluyor. Her ülkenin kendi tarihsel ve geleneksel hassasiyetleri gereği düzenleme yapabileceğini ifade eden Çubukçu, "Nitekim AİHM bir kararında her ülkenin kendi ahlaki gereklerini belirleme yetkisine sahip olduğunu belirtmiştir" diyor.
         <br/>
         <br/>
         Evlilik sürerken aldatma hakkı diye bir özgürlük tanımından söz edilemeyeceğini belirten Çubukçu, "Tüm AB ülkelerinde ve anayasamızda aile kurumu, toplumu oluşturan en önemli kurumlardan kabul edilmiş, korunması devletin anayasal görevlerinden sayılmıştır. Bunun bir ahlak sorunu olduğu ve ceza gerekmediği düşüncesi de ceza hukukunda karşılık bulmaz" diye konuşuyor. Zinaya cezayı, aileye ve özel hayata müdahale kabul edenlerin 'evlilik içi tecavüzleri' suç kapsamına sokmak istemelerindeki çelişkiye de dikkat çekiyor. Zina suçuna verilecek cezanın modern hukuk sistemi içindeki türlerinden biri olabileceğini dile getiriyor. Ceza konusunda Kezban Hatemi daha net konuşuyor. Hapis cezasına karşı çıkan tanınmış hukukçu, zinacı kişinin belirli bir süre kamu haklarından mahrum bırakılmasını öneriyor. Kişi, kınanmalı, onursal görevleri üstlenmesi engellenmeli ve karar yayınlanmalı. Tekerrür halinde süre gerekirse kademeli olarak ömür boyuna kadar uzatılabilir.
         <br/>
         <br/>
         Meclis'te görüşülecek TCK tasarısı, 'imam nikahı'yla yürütülen tekil ve çoğul evliliklerin akıbetini de yakından ilgilendiriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2268 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15464), [web.archive.org (arşiv bağlantısı)](http://web.archive.org/web/20060119001347/http://aksiyon.com.tr:80/yazdir.php?id=15464)
