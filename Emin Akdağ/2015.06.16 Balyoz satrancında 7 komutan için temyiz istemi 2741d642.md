# Balyoz satrancında 7 komutan için temyiz istemi

*Emin Akdağ 2015.06.16*

<div class="pNewsDetailMainContent ctx_content" itemprop="articleBody">
 <p>
  Anayasa Mahkemesi’nin (AYM) iki konudaki (Hilmi Özkök ve Aytaç Yalman paşaların dinlenmesi; CD’lerin bilirkişiye inceletilmesi) hak ihlali kararıyla ‘yeniden yargılama işlemi uygulanan’ Balyoz davasında, İstanbul Anadolu Cumhuriyet Başsavcılığı, 4’üncü Ağır Ceza Mahkemesi’nin 237 sanık hakkındaki toptan beraat hükmünün içlerinden 7’sinin aleyhine bozulmasını istiyor. 5-7 Mart 2003’te o malum plan semineri ifa edilirken 1’inci Ordu’nun başındaki emekli Orgeneral Çetin Doğan ile diğer emekli askerler Tümgeneraller Behzat Balta ve İhsan Balabanlı, Tuğgeneral Mehmet Kaya Varol, Korgeneral Metin Yavuz Yalçın, Kurmay Albay Emin Küçükkılıç ve Albay Erdal Akyazan için Yargıtay’da temyiz aşaması gerçekleşecek. Başsavcı Vekili Mehmet Aydın’ın Ceza Dairesi Başkanlığı’na sunulması kaydıyla 4’üncü Ağır Ceza’ya ilettiği 3 sayfalık dilekçede, Kara Kuvvetleri’nin rutin seminer planının dışına çıkıldığı; AKP hükümetinin yıkılıp yerine milli mutabakat kabinesi kurulmasından söz edildiği vurgulanıyor. 4’üncü Ağır’ın “Suç olması için darbenin tamamlanması gerekirdi.” yorumuna karşıysa, “Suç işlenip tamamlandıktan sonra düzenin değişmiş olacağı, böyle bir durumda eylemi gerçekleştirenleri cezalandıracak makamın da olmayacağı değerlendirilmiştir.” deniyor. Balyoz’la ilgili bilgiler ilkin 20 Ocak 2010’da Mehmet Baransu imzasıyla Taraf Gazetesi’nde yayımlandı. İstanbul 10’uncu Ağır Ceza’nın baktığı dava aynı yılın 19 Haziran’ında başladı ve 21 Eylül 2012’de bitti. 365 sanıktan 325’i ağırlaştırılmış müebbede mahkûm edildi. 9 Ekim 2013’te de Yargıtay 9’uncu Ceza Dairesi’nden 237 onay, 88 bozma kararı çıktı. Ne tuhaf ki Baransu hâlâ tutuklu.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/balyoz-satrancinda-7-komutan-icin-temyiz-istemi_551267), [web.archive.org (arşiv bağlantısı)](http://web.archive.org/web/20151223151658/http://www.aksiyon.com.tr/karakutu/balyoz-satrancinda-7-komutan-icin-temyiz-istemi_551267)
