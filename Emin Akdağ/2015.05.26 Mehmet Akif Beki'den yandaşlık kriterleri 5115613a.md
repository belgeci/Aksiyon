# Mehmet Akif Beki'den yandaşlık kriterleri

*Emin Akdağ 2015.05.26*

<div class="pNewsDetailMainContent ctx_content" itemprop="articleBody">
 <p>
  Cumhurbaşkanı Recep Tayyip Erdoğan başbakan iken bir zamanlar sözcülüğünü üstlenen ve şimdilerde Doğan Medya Grubu’na ait Hürriyet gazetesinde yazan Mehmet Akif Beki’nin 19 Mayıs 2015 tarihli köşesinde dile getirdikleri yalnızca şahsi görüşleri mi? Bekleyip göreceğiz. “Mübalağalı yandaşlığın zararları” başlıklı yazıdaki dokundurmalar direkt ve tesir gücü hayli yüksek. Beki’ye göre, İngiltere ve ABD standartlarındaki ‘yandaşlık’ her gazeteye ve gazeteciye ‘anasının ak sütü gibi helal’. “Açıklık, şeffaflık ve dürüstlük” vb. ilkeleri var bunun. Öncelikle “Maddi gerçeğe sadakat” gerekiyor. “Tahrifat, çarpıtma ve yalana tevessülden uzak durmak” da şart ayrıca. Yandaşlık bir doğrultuya bağlı olmalı, kişilere ve menfaate endeksli değil. Uğruna haysiyetten, değerlerden ve doğrulardan fedakârlık yapılmamalı! Beki’ye sormak lazım: Bu kriterlere, ‘havuz medyası’ diye nitelenenler hangi ölçüde riayet ediyor? Sıkı durun, sıra Beki’nin yandaşlardan sakınmalarını istediği hâllerde: “Doz aşımı, bunların başında gelir. Başbakana ya da cumhurbaşkanına ilanıaşk etmek, adına ‘ilahi aşk’ demek, Şems ile Mevlana’nın ilişkisine benzetmek… Sahabenin Peygamber için kullandığı ‘Anam-babam sana feda olsun ya Resulullah’ gibi övgü ifadelerini güç sahiplerine uyarlamak… ‘Anam, babam, karım, çocuklarım sana feda olsun’ demelere vardırmak hep bu bâba girer.” Yine Beki’ye göre, “Yandaşlığın bittiği yerdir burası.” ve “Yandaşlığın bitti yerde yanaşmalık başlar.” Beki’nin şu ifadeleri çok ilginç doğrusu: “Sen sen ol, hiç çıkarma aklından. Karşı yandan gelmişsen yanaştığın anda herkesten çok yandaşlığa soyunma. Önde giden yandaş payesine talip olman inandırıcı gelmez, şüphe uyandırırsın hakkında.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/mehmet-akif-bekiden-yandaslik-kriterleri_550993), [web.archive.org (arşiv bağlantısı)](http://web.archive.org/web/20151214164131/http://www.aksiyon.com.tr/karakutu/mehmet-akif-bekiden-yandaslik-kriterleri_550993)
