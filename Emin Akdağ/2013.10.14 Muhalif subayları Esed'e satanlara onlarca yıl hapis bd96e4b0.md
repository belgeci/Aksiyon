# Muhalif subayları Esed’e satanlara onlarca yıl hapis

*Emin Akdağ 2013.10.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   29 Ağustos 2011 tarihinde garip bir olay intikal etmişti haber merkezlerine. Özgür Suriye Ordusu’nun kurucularından Albay Hüseyin Mustafa Harmuş ve Binbaşı Mustafa Kassum sığındıkları Türkiye’de kaybolmuşlardı.
  </font>
 </div>
 <div id="newsText">
  <font class="detail-text">
   <p>
    Her ikisi de Hatay’ın Altınözü ilçesindeki mülteci kampında kalmaktaydı. Çok geçmeden anlaşıldı ki, kaçırılmışlar ve 100 bin dolar karşılığında savaştıkları devlet başkanları Beşşar Esed’in askerlerine teslim edilmişlerdi. (Amiyane tabirle satılmışlardı.) Eylemi gerçekleştirmekle suçlanan Milli İstihbarat Teşkilatı’nın Hatay bölgesinde vazifelendirdiği elemanlarından Önder S. ile işadamları Erdoğan Ayhan Kit, Mete Aslan, (ve yanlarında çalıştırdıkları) Mehmet Nur ve Yılmaz Nur, 10 Şubat 2012’de yakalandı. MİT’in Adana Bölge Başkanı N.B ve Hatay Bölge Başkanı M.A.A. da soruşturma kapsamındaydı. Yargılamayı yürüten Adana 10’uncu Ağır Ceza Mahkemesi, Önder S.’yi 20 yıl hapisle cezalandırdı. İddianamede hakkında “devletin gizli bilgilerini siyasi veya askerî casusluk amacıyla temin etmek, kişiyi hürriyetinden alıkoymak’ suçundan 48 yıl istenmekteydi. Kit ve Aslan 16 yıl 8’er ay; Nur soyadlı personelleriyse 8 yıl 4 ay hapis cezasına çarptırıldı. MİT bölge başkanlarından M.A.A’nın beraatına hükmedilirken, N.B.’nin davası ise düştü. Çünkü Başbakanlıktan savcılara onun için soruşturma izni verilmemişti. Önder S. savunması sırasında, Suriyeli subayları, MİT Müsteşarlığı’ndan gelen 4 kişinin takibiyle by-pass ettiklerini ileri sürmüştü. İddiasına göre Müsteşar Hakan Fidan bu operasyonda yanıltılmıştı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36767-muhalif-subaylari-esede-satanlara-onlarca-yil-hapis.html), [web.archive.org (arşiv bağlantısı)](http://web.archive.org/web/20140105030354/http://www.aksiyon.com.tr:80/aksiyon/haber-36767-muhalif-subaylari-esede-satanlara-onlarca-yil-hapis.html)
