# Depremi Duymayan Köy

*Emin Akdağ Bilinmeyen-tarih*

<div>
 <p>
  <font>
   Avcılar’ın hemen yanındaki Kayabaşı'nda 7.4’lük deprem orta şiddetteki bir artçı kadar hissedildi. Binalarda en ufak çatlak olmadı ve ifadelere göre ‘bir taş yerinden oynamadı.’ Bu haberde, ‘depremde neler yapılmalıydı ile nelerin niçin yapılmadığı’ anlatılmayacak. Bir somut bilgi ve gözlem aktarılacak. O da şu: Büyük yıkım gerçekleşen ve yaklaşık bin kişinin hayatını kaybettiği Avcılar’a komşu ilçe Küçükçekmece’nin öyle bölgeleri var ki, 7.4 büyüklüğündeki deprem buralarda orta büyüklükteki bir artçı kadar hissedildi.
   <br/>
   <br/>
   Binalarda en ufak çatlak olmadı ve bölge insanlarının ifadesine göre ‘bir taş yerinden oynamadı.’ Kayabaşı (Köyü) Mahallesi, Altınşehir ve civar yerlerden söz ediyoruz. Avcılar’ın 10—15 kilometre uzağındaki Kayabaşı ve Altınşehir gibi yerleşim birimlerinde yıkıcı Marmara depreminin artçıları neredeyse hiç duyulmadı. 12 Kasım Düzce depremi ise çok az hissedildi. Sebebi, bölgelerin sert ve kayalık zemine sahip olması. Altınşehir tam bir gecekondu semti. Semte karşı tepeden baktığınızda gördüğünüz derme çatma yerleşim sistemi göz ayarlarını bozacak çirkinlikte. Kayabaşı Köyü, Altınşehir gibi göçlerin doğurduğu bir gecekondu mahallesi değil. Burada daha önceleri Rumlar ikamet ediyorlarmış. 1924 Türk—Yunan Mübadelesi’nde köydeki Rumlar ile Yunanistan’daki Türkler yer değiştirmişler.
   <br>
    <br>
     İzmit ve Sakarya’ya nazire
     <br>
      <br>
       Kayabaşı mahallesi, eğer planlı bir yerleşim yapılsaydı İstanbul’un, zemini sağlam yerlere kurulabileceğine iyi bir örnek. Bölge ve benzer zemin özelliğindeki çevresi, İstanbul’u daha güvenli bölgelere taşıyalım tartışmaları için de önemli alternatiflerden biri. İzmit ve Sakarya’daki tarım alanlarına sanayi kuruluşlarının kurulmasına nazire yaparcasına, Kayabaşı mahallesinde yüzlerce fabrika konuşlanmış.
       <br>
        <br>
         Kayabaşı mahallesi muhtarı Doğan Azat’ın dedesi de 1924 yılındaki mübadele sırasında Selanik şehrine bağlı Drama’dan gelenlerden. Üçüncü kuşaktan olan Azat, 17 Ağustos depremini şu sözlerle özetliyor: “Depremde korku yaşadık. Fakat bizim yaşadıklarımız hiçbir şeymiş. En ufak bir taş oynaması olmadı buralarda.” Kayabaşı, tipik bir Anadolu köyü görünümünde. Bir köyde yaşanan bütün sorunlar birkaçı hariç burada da var. Bir defa sağlık ocağı virane bir halde. Muhtar Azat’ın söylediğine göre 2003 yatırım planına alınmış. Neyse ki durumu idare ettiren tek katlı bir okul faaliyette. Fakat su dertleri yok.
         <br/>
         <br/>
         1/5000’lik planın çıkarıldığı söyleniyor ama 10 yıllık mahalle Kayabaşı henüz imara açılmamış. Doğan Azat, imarın gelmesiyle herşeyin yoluna gireceğine inanıyor. Arsa fiyatları, sanayinin oluştuğu yerlerde yüksek. Sanayinin içindeki arazilerin metrekaresi 70—80 milyon lira. Mahalle genelinde ise metrekareye 30—40 milyon lira isteniyor. Depremden önceki rakamlar 8—10 milyon civarında imiş. Doğrusu arazisini satmak isteyen de pek yok. Kayabaşı, kendisine bağlı ufak mahalleler Özgürçiftliği ve Fenertepe hariç iki bin nüfuslu bir yer. Buranın değerini anlayan zengin Kayabaşılılar, lüks ikametgahlar yapmaya başlamışlar.  Deprem yakın yerlerde farklı hissedilebilir
         <br/>
         <br/>
         Jeofizik Mühendisleri Odası İstanbul Şube Başkanı Yrd. Doç. Dr. Oğuz Gündoğdu, depremin etkisinde geliş açısı ve arazi yapısının önemli olduğunu, Avcılar’ın jeolojik yapısında sorunlar bulunduğunu belirtiyor. Kayabaşı mahallesi ve civarının, riskli bazı semtlerin taşınması için alternatif yerlerden biri olabileceğine işaret eden Gündoğdu; ancak bu işlerin arazi mafyasının ve rantçıların eline düşmeden güçlü otorite tarafından halledilmesi gerektiği uyarısında da bulunuyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 50 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1611), [web.archive.org (arşiv bağlantısı)](http://web.archive.org/web/20050301175446/http://www.aksiyon.com.tr:80/yazdir.php?id=1611)
