# Oligarşik Bürokrasi'den Ak Bürokrasi'ye

*Emin Akdağ 2016.02.23*

<div class="pNewsDetailMainContent ctx_content" itemprop="articleBody">
 <p>
  Başbakanlık’ın “Millî Güvenliği Tehdit Eden Örgüt ve Yapılarla İrtibatlı Kamu Çalışanları Hakkında” başlıklı genelgesi resmen yürürlükte. Buna göre “terör örgütleri veya legal görünümlü illegal faaliyet yürüten yapılarla ilişki kuran tüm kamu çalışanları, görev başındaki-dışındaki tüm davranışlarıyla izlenecek ve suç teşkil etmesi durumunda ivedilikle işlem yapılacak”. Olay yalnızca 657 sayılı kanuna tabi devlet memurlarını değil, kamudaki taşeron şirketleri ve işçilerini de kapsıyor. İlgili amirlere derhâl idari işlem yetkisi –daha doğrusu emri- veriliyor genelgeyle. Hedef tahtasındaki personel nasıl gözlem altında tutulacak ve bilgiler hangi yolla toplanacak? Tabii ki ihbarla, raporlarla ve fişlemelerle. Herkesin istemediklerinin ve rakip gördüklerinin altını oyabileceği son derece güvensiz ve itibarsız atmosfer oluşacağı kesin. Zaten 17-25 Aralık 2013 rüşvet ve yolsuzluk operasyonlarından beri bunu yaşamakta Türkiye. ‘Anayasa hukukçusu’ kimliğiyle, memurlar için ‘kanun hükmünde kararnameyle’ dahi disiplin cezasına hükmedilemeyeceğini hatırlatan Saadet Partisi (SP) Genel Başkanı Mustafa Kamalak, ‘bugünler geçici’ görüşünde. Ancak çok canların yanacağı, insanların alenen haksızlığa uğrayacağı bir sürece girilmekte.  Zamanında, Tayyip Erdoğan’ın başbakanlığı döneminde “oligarşik bürokrasiden” yakınan AK Parti iktidarı, kendi bürokrasisini kurabilmek adına ‘kıyıma’ yelteniyor şimdilerde. “Cadı avında” makas ve şiddet genişletiliyor. Devlet dairelerinin, partinin teşkilat binalarına dönüşmesi arzulanıyor. Tablo öylesine muğlak ki, dilenen her işlem, söz, tutum ve eda -ne demekse o- ‘legal görünümlü illegal faaliyet’ çuvalına tıkıştırılabilir. Üstelik özel hayatlara da spot ışığı çevriliyor. Düşünsenize; yemekte, sporda, sinemada, eş-dost-akraba ziyaretinde ve seyahatlerde gözler daima üzerinizde olacak. Yakında ‘kontrol amaçlı çip takılması’ yönünde genelge çıkartılırsa hiç şaşırmayın.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/oligarsik-burokrasiden-ak-burokrasiye_553907), [web.archive.org (arşiv bağlantısı)](http://web.archive.org/web/20160224085506/http://www.aksiyon.com.tr/karakutu/oligarsik-burokrasiden-ak-burokrasiye_553907)
