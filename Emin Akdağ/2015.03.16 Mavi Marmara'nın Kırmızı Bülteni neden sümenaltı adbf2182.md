# Mavi Marmara'nın Kırmızı Bülteni neden sümenaltı?

*Emin Akdağ 2015.03.16*

<div class="pNewsDetailMainContent" itemprop="articleBody">
 <p>
  Gazze’ye insani yardım ulaştırmak için yola çıkan 6 gemilik filonun en büyüğü Mavi Marmara’ya 31 Mayıs 2010 tarihinde, karaya sadece 70-80 mil varken uluslararası sularda saldırıp kanlı baskın yaptı İsrail askerleri. 9 sivilin öldüğü korkunç-vahim-trajik olayla ilgili Türkiye’de devam eden yargılamayı yürüten İstanbul 7’nci Ağır Ceza Mahkemesi, 26 Mayıs 2014’te çok önemli bir karara imza attı. Aralarında dönemin İsrail Genelkurmay Başkanı Rau Aluf Gabiel Ashknazi’in de yer aldığı 4 komutanın yakalanmasını istedi. Ancak ne ilginçtir ki, katliamı her fırsatta seçim malzemesi olarak kullanan AKP iktidarı hâlâ mahkemenin kırmızı bülten talebine dair İnterpol’e gerekli yazıyı ulaştırmadı. Gemidekilerden İnsani Yardım Vakfı (İHH) Başkanı Bülent Yıldırım, davanın 8’inci duruşmasının görüldüğü gün Çağlayan Adliye Sarayı önünde tepkilerini dile getirdi: “Kendisini devlet gören 28 Şubat zihniyetli insanlar hâlâ var. Sizin karar verme hakkınız yok, bunu İnterpol’e gönderin. Bize diyorlar ki, İnterpol İsrail’in etkisi altında, İsrail lobisi güçlü. Tamam, biz sizle mücadele etmeyelim. Biz hakkımızı sokaklarda, mahkemelerde arayacağız. İnterpol’le bu mücadeleyi verelim. Gönderin İnterpol’e.” İsrail’in bir aracı vasıtasıyla, “ölenlerin yakınlarına 1 milyar dolarlık tazminat” ve “Gazze’deki ablukayı gevşetecek ‘Yeşil Hattı’ birlikte işletme” teklifi ilettiğini de doğruladı Yıldırım. Evet demelerinin karşılığında ‘doğalgazda pay sahipliğine kadar gidecek imkânlar sunulacağını’ ama davadan vazgeçmeyeceklerini belirtti: “Biz ambargonun delinmesini değil, ablukanın kalkmasını istiyoruz.” 7’nci Ağır Ceza’nın yeni heyeti de (önceki 26 Mayıs’taki hükmü sonrası dağıtılmıştı) İsrailli askerî yetkililerin gıyabi tutukluluk hallerinin devamından yana irade ortaya koydu ve kırmızı bülten işlemlerini hatırlattı. Gözler yeniden Dışişleri ve Adalet bakanlıklarında.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/mavi-marmaranin-kirmizi-bulteni-neden-sumenalti_550160), [web.archive.org (arşiv bağlantısı)](http://web.archive.org/web/20150731093234/http://www.aksiyon.com.tr/karakutu/mavi-marmaranin-kirmizi-bulteni-neden-sumenalti_550160)
