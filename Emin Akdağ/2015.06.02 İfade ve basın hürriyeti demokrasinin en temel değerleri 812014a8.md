# İfade ve basın hürriyeti demokrasinin en temel değerleri

*Emin Akdağ 2015.06.02*

<div class="pNewsDetailMainContent ctx_content" itemprop="articleBody">
 <p>
  Kasım 2002’de iktidara gelen Adalet ve Kalkınma Partisi’nin (AKP) en önemli taahhütlerdendi, Türkiye’nin ileri demokrasiye kavuşturulması. Avrupa Birliği’yle (AB) tam üyelik müzakeresi ve uyum yasaları heyecan uyandırmıştı. 2007 Cumhurbaşkanlığı oylamasındaki 367 krizi ve 22 Temmuz’daki yüzde 46,7’lik oya rağmen kapatma davası açılması doğru yolda yüründüğünün ispatıydı. 2010 Anayasa referandumu ve 2011 seçimleri akabinde çıtanın yükseleceği umulurken 180 derece dönülmesi içeriden ziyade, askerî vesayetle mücadeleyi açıktan destekleyen AB’yi şaşırttı. 17-25 Aralık 2013 rüşvet ve yolsuzluk operasyonlarının ardından hukukun askıya alınması ve yapıcı eleştirilere bile düşmanca yaklaşılmasıyla ‘demokratik değerlerle’ ipler koparıyordu. AKP’nin çizdiği zikzakların ülke ve AB açısından ne kabulü ne de sürdürülmesi mümkündü. 7 Haziran öncesinde tarafsızlığını yitiren Cumhurbaşkanı Tayyip Erdoğan’ın “Yeni Türkiye’yi eleştiren” etkin Amerikan gazetelerinden New York Times’a “Sen kimsin, önce haddini bil!” diye seslenmesi tablonun özetiydi. Avrupa Parlamentosu’nun Türkiye raportörü Kati Piri şunları söylüyor: “Türkiye son 10-15 yılda büyük başarılara imza attı. Ancak, son iki yıla baktığınızda üyelik sürecinin temelinde olan temel hak ve hürriyetler ile insan hakları alanlarında AB kriterlerine yaklaştığını görmüyoruz.” Medyada yaygınlaşan otosansür ile muhalif gazetecilerin işlerini kaybetmesini ve yargı kıskacına alınmasını yakından izlediklerini; ifade ve basın hürriyetinin demokrasinin birincil değerleri olduğunu vurguluyor: “Bu değerler seçim dönemlerinde ise özellikle önemli hâle geliyor. Seçmenlerin doğru bilgilendirilmesi, istedikleri bilgiye ulaşabilmesi bizim açımızdan çok mühim.” Bu arada Avrupa Yargıçlar Birliği de kararları yüzünden tutuklanan hâkimler Metin Özçelik ve Mustafa Başer için tahliye çağırısında bulunuyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/ifade-ve-basin-hurriyeti-demokrasinin-en-temel-degerleri_551057), [web.archive.org (arşiv bağlantısı)](http://web.archive.org/web/20151217133028/http://www.aksiyon.com.tr/karakutu/ifade-ve-basin-hurriyeti-demokrasinin-en-temel-degerleri_551057)
