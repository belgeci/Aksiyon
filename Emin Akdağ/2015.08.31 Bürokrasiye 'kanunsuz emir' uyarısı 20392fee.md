# Bürokrasiye 'kanunsuz emir' uyarısı

*Emin Akdağ 2015.08.31*

<div class="pNewsDetailMainContent ctx_content" itemprop="articleBody">
 <p>
  1960 ve 1980 askerî darbelerinde ilk yapılan iş dönemin en etkin kitle iletişim araçları TRT ve AA’yı ele geçirmekti. 20’li yaştakilerin tahayyüllerine katkı adına altını çizelim ki internet ve özel televizyonlar yoktu o vakitler. (Hızlılık ve anında cevap hakkı açısından) Medya=TRT+AA idi. Gazeteler bir iki gün içinde ulaşıyordu ülkenin azımsanmayacak noktasına. Erkenden de baskıya veriliyorlardı üstelik. 28 Şubat 1997’deki ‘post modern’ darbenin mimarları, ‘ana akım mevkuteleri’ yanlarına çekseler de ‘özgür basını’ tümüyle susturamadıklarından akamete uğradılar. 2011’den sonra fabrika ayarları bozulan AKP bu gerçeğin gayet farkında. Çünkü dünün mağdurlarındandı onlar. ‘Üst düzey bir komutan’ manşetlerinin tesirini iyi biliyorlardı. Bugün neredeyse medyanın büyük çoğunluğunu kontrolde tutuyorlar. Ama yine de yetmiyor işte! Yüzde 100 tahakküm kurulabilmesi, herkesi susturmak ya da sindirmekle mümkün. Twitter fenomeni Fuat Avni’nin son iddiaları ete kemiğe büründürülebilirse, çok etkin kullanılan sosyal medyayı kapatmak da (evvelindeki tecrübeyle sabit) an meselesi zaten. 1 Kasım 2015’teki ‘double erken’ seçime tek sesle girmeyi olağanüstü düzeyde arzuladıkları ortada ancak hangi oranda imkan dahilinde bu? Söz konusu hukuksuzluğun pratiğe dönüşmesi bürokrasinin ‘kanunsuz emir’ karşısındaki tavrına bağlı. Yrd. Doç. Dr. Mustafa Zeki Yıldırım’ın vurguladığı gibi, “ Basına el koymak bir tarafa bunun ciddi olarak telaffuz edilmesi bile anayasal demokrasiye ağır bir darbe.” aslında. Adana Barosu Başkanı Mengücek Gazi Çıtırık’ın, “Bir gün kanunsuz emirleri veren de uygulayanlar da yargının önüne çıkacaktır. Bürokrasi, iktidarın güdümüne girerek, halkın haber alma hakkını ortadan kaldıramaz. Yarın bu emri verenler unutulur; ama uygulayıcılar yargılanıp cezalandırılır.” ikazını yabana atanlar bunun bedelini ağır ödeyebilir. Peki, mevcut tablo vahim mi? Türkiye Gazeteciler Federasyonu Başkanı Yılmaz Karaca’ya göre ‘hem de nasıl!’: “40 yıldır bu meslekteyim, ne sağ ne sol iktidarlarda, koalisyonlarda dahi bu denli şahsiyetsiz uygulama olmadı.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/burokrasiye-kanunsuz-emir-uyarisi_552078), [web.archive.org (arşiv bağlantısı)](http://web.archive.org/web/20151229120111/http://www.aksiyon.com.tr/karakutu/burokrasiye-kanunsuz-emir-uyarisi_552078)
