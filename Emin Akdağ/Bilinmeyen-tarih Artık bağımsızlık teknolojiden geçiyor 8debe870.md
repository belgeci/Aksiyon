# Artık bağımsızlık teknolojiden geçiyor

*Emin Akdağ Bilinmeyen-tarih*

<div>
 <p>
  <font>
   Siyasi bağımsızlık, devlet niteliği kazanmanın olmazsa olmaz şartlarından. Ama bağımsızlığın ağırlık noktası ekonomide. Ekonomik bağımsızlığın temini de günümüzde büyük ölçüde ileri teknoloji üretebilmeye bağlı. Yeni ekonomi kavramının temelindeki unsur internetin, dev bir ipek böceği gibi dünyayı nasıl da koza haline getirdiği ortada. Gen teknolojisi, iletişim teknolojisi, otomotiv teknolojisi, nükleer teknoloji... Kısaca tarımdan tıbba her alan teknolojinin hakimiyetinde.
   <br/>
   <br/>
   Üniversitelerimizin her yeni öğretim yılı başlangıçlarında dem vurulan çağdaşlığın ve başarının yakalanabileceği kulvarlardan en ön planda olanı da teknoloji üretimi. Yoksa sadece niceliğine bakılarak öğünülen bilimsel makale üretme konusu, teknolojiye kıyasla son derece tali kalıyor.
   <br>
    <br>
     Teknoloji üretmenin ve mevcut teknolojiyi geliştirmenin yolu da Ar—Ge faaliyetlerinden geçiyor. Bütün yapılması gereken bilginin kaynağı üniversite ile kullanıldığı yer arasındaki koordinasyonu ve işbirliğini sağlamak. Başka bir deyişle sanayiye teknoloji kanı pompolamak ve genç beyinlerin göçmesini önlemek.
     <br>
      <br>
       Türkiye’de gözle görülür neticeler elde edilen ilk üniversite—sanayi işbirliği, İTÜ—KOSGEB Teknoloji Geliştirme Merkezi projesinde ortaya çıktı. Teknopark denilen bu tür projeler daha sonra ODTÜ, Yıldız Teknik ve Boğaziçi gibi üniversitelerde de faaliyete geçirildi. Teknoparklar, daha ziyade fikir aşamasındaki projelerin geliştirildiği yerler. Buralarda sıfırdan bir ürün ortaya çıkarma olayı yok denecek kadar az. Kamu dışında özerk nitelikli teknoparklar da var. Asıl bunların çoğalması anlam ifade ediyor. Şimdi de İTÜ Teknokent projesi hayata geçirilmeye çalışılıyor. Binlerce araştırmacının görev alacağı teknokentte köklü ve büyük çaplı firmalar Ar—Ge faaliyetlerini yapacaklar. İTÜ’deki Teknopark’ta Türkiye’nin ilk sanayide kullanılabilir robotunu üreten, halen de dünya çapında robotik otomasyon işi yapan bir şirketi yöneten Hakan Altınay, “Gelişmiş endüstri toplumlarının çıkış noktaları budur. Daha yeni yeni farkediyoruz. ABD’de 40—50, Avrupa’da ise 30 yıldır faaliyetteler. Biz yaşatmakta zorlanıyoruz” diyor.
       <br>
        <br>
         Teknolojide neredeyiz?...
         <br/>
         <br/>
         1993 yılı Şubat ayında Bilim Teknoloji Yüksek Kurulu toplandı. 1993—2003 Türkiye’nin Bilim Politikası başlığı altında bir dizi karar aldı. 13 Mayıs 1993 tarihinde de başbakanlık genelgesiyle ilgili yerlere duyuruldu. 10 yıl sonunda hedeflerin bazıları aşılırken, bazılarında ise geride kalındı. Duyurunun yapıldığı tarihte 10 binde 7 olan araştırıcı sayısı, bugün 10 binde 11’ler civarında. 2003 hedefi 15’ti. Bu sayı Yunanistan’da 45’lerde. Yine 10 yıl önce Gayri Safi Milli Hasıla (GSMH) içindeki Ar—Ge’ye ayrılan pay binde 3’tü. 10’a ulaşması hedeflenmişti. 6’ya ilerleyebildik. Adı teknoloji ile özdeşleşen Japonya’daki oranı merak ediyorsanız, hemen söyleyelim yüzde 3. Ama yine de 10 yıllık hedefi tutturabilseydik, AB ülkelerine yaklaşmış olacaktık.
         <br/>
         <br/>
         Türkiye geçen bu sürede Ar—Ge’de dünya 40’ıncılığından 25’inciliğine yükseldi. Bu ilerlemede TÜBİTAK, Türkiye Teknoloji Vakfı ve bazı üniversitelerin çabaları rol oynadı. Özel sektör Ar—Ge’nin önemini her geçen yıl daha da kavrıyor. Ülkenin genel Ar—Ge harcamaları içindeki özel sektör payı yüzde 17’lerden yüzde 30’lara çıktı. Şu bilgi teknolojideki durumumuzu net bir şekilde işaretliyor: İleri teknoloji ürünlerinin ihracatımızdaki oranı yüzde 4 dolaylarında. İrlanda’da bu oran yüzde 47. Arjantin’deki oran bile Türkiye’nin neredeyse iki katı. Bu rakamlar teknoloji geliştirme projelerinin önemini ortaya koyuyor. Buralara verilen teşvikleri artırmaktan başka çare yok. En ciddi teşvik metodu teknopark ve teknokent türü projelere vergi muafiyeti getirilmesi.
         <br/>
         <br/>
         Zaten teknolojide ileri giden ülkelerin yaptığı da bu. İsrail, İrlanda örnekleri önümüzde duruyor. Üstelik Ar—Ge’ye verilecek teşvik kat kat geriye dönüyor.
         <br/>
         <br/>
         İTÜ—KOSGEB İstanbul Teknoloji Geliştirme Merkezi
         <br/>
         <br/>
         Türkiye’de teknoloji alanında ilk önemli adımın İTÜ’de atıldığını belirtmiştik. 12 Nisan 1990 tarihinde 3924 sayılı kanunla kurulan Küçük ve Orta Ölçekli Sanayi Geliştirme ve Destekleme İdaresi Başkanlığı (KOSGEB) ile İstanbul Teknik Üniversitesi 20 Aralık 1990 tarihinde çok önemli bir protokole imza koydular. Protokol, “İTÜ—KOSGEB İstanbul Teknoloji Geliştirme Merkezi”nin doğduğunu müjdeliyordu. Amaç ileri teknolojiye yönelik müteşebbişleri teşvik etmek, üniversite—sanayi işbirliğini teknoloji transferine imkan tanıyarak güçlendirmek ve Ar—Ge çalışmalarının ekonomik değere dönüştürülmesiydi.
         <br/>
         <br/>
         Ülke sanayiinin gelişmesinin hedeflendiği merkezde yeni ürün ya da teknoloji geliştirmeye yönelik fikri olan müteşebbisler ve sanayicilere ürünlerini geliştirmeleri için teknik destek ile mekan, büro, yönetim ve işletme hizmetleri veriliyor.
         <br/>
         <br/>
         İTÜ—KOSGEB İstanbul Teknoloji Geliştirme Merkezi’nden şu özellikteki kişiler faydalanabiliyor:  — Yeni bir ürün ve teknoloji geliştirmeyi düşünen ve bu konuda yeterli teknik bilgiye sahip yatırımcılar.
         <br/>
         — Yeni ya da ileri teknolojiye dayanan fikirlerini ticari alana aktarmak için destek isteyen müteşebbisler.
         <br/>
         — Mevcut işletme koşullarında yeni ürün ve teknoloji geliştirme imkanları bulunmayan, ancak bu konuda yeterli bilgi birikimine sahip küçük ve orta ölçekli sanayiciler.
         <br/>
         — Bilimsel temellere dayalı, araştırma, geliştirme projelerini sınaiye uyarlamayı hedefleyen kişi ve kuruluşlar.
         <br/>
         — Kuruluşlar tarafından önerilecek teknoloji seçeneklerini sınaiye uyarlayacak ölçüde teknik bilgi ve beceriye sahip girişimciler.
         <br/>
         <br/>
         Teknokent projesi...
         <br/>
         İTÜ, teknoloji geliştirme mücadelesinde ikinci büyük adımı Teknokent projesi ile atıyor. Bu proje de diğeri gibi Maslak kampüsü dahilinde. Dünya Bankası ve Devlet Planlama Teşkilatı’nın desteklediği projede ilk aşamada 200 milyon dolarlık yatırım gerçekleştirilecek ve 5 yıl sonra alt yapı tamamlanacak. 10 bin araştırmacının istifade edeceği teknokentte yaklaşık 500 firmanın Ar—Ge biriminin konuşlanacağı belirtiliyor. Teknokentteki ofis ve binaları kiralayacak olan firmalar, isterlerse burada laboratuvar kurabilecekler. Üniversitenin her türlü teknik donanımı da hizmetlerine açık olacak. Uluslararası çaptaki uzmanlarla irtibatların da sağlanacağı teknokentte belirli bir süre için gelirler ve kurumlar vergisi alınmayacak. İçinde Ar—Ge merkezleri, sergi, konferans salonları, teknoloji geliştirme birimleri, sınırlı konut alanı ve bir otel yer alacak teknokentte şu alanlarda çalışmalar yapılacak: “Elektronik, telekomünikasyon, bilgi teknolojileri, malzeme bilimleri, polimer teknolojileri ve nanoteknolojiler, moleküler biyoloji, bioteknoloji, otomotiv, gıda teknolojileri, uçak ve uzay teknolojileri, deprem araştırmaları, optik, enerji ve çevre teknolojileri.”
         <br/>
         <br/>
         İTÜ araştırma merkezleri
         <br/>
         <br/>
         Teknopark ve Teknokent projelerine evsahipliği yapan İTÜ’de teknolojik araştırmalara öncülük etmek ve mevcut araştırma potansiyelini canlandırmak amacıyla 1984’te bir araştırma fonu kuruldu. Fon tarafından şimdiye kadar yaklaşık binden fazla proje desteklendi. İTÜ bünyesinde çok sayıda araştırma merkezi faal durumda. Teknokentte konuşlanacak firmaların ve çalışacak araştırmacıların da dirsek teması kurabilecekleri merkezler şunlar:
         <br/>
         <br/>
         Çevre ve Şehircilik Uygulama Araştırma Merkezi
         <br/>
         Enerji Bilimleri ve Teknoloji Uygulama Araştırma Merkezi
         <br/>
         Elektronik ve Kontrol Sistemleri Uygulama Araştırma Merkezi
         <br/>
         Makina İmalatı Bilim ve Teknolojisi Uygulama Araştırma Merkezi
         <br/>
         Malzeme Bilimleri Üretim Teknolojisi Uygulama Araştırma Merkezi
         <br/>
         Su ve Deniz Bilimleri Teknolojisi Uygulama Araştırma Merkezi
         <br/>
         Ulaştırma ve Ulaşım Araçları Uygulama Araştırma Merkezi
         <br/>
         Yapı ve Deprem Uygulama Araştırma Merkezi
         <br/>
         Yer Bilimleri ve Yeraltı Kaynakları Uygulama Araştırma Merkezi
         <br/>
         Biyomühendislik Araştırma Merkezi
         <br/>
         İstanbul Araştırma Merkezi Yapı Araştırma Merkezi
         <br/>
         Teknolojik ve Ekonomik Geliştirme Araştırma Merkezi
         <br/>
         Son bir bilgi: Daha fazla bilgi edinmek isteyen araştırmacı ve firmalar www.itu.edu.tr ve www.itukosgeb. gov.tr internet adreslerini ziyaret edebilirler.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 115 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1760), [web.archive.org (arşiv bağlantısı)](http://web.archive.org/web/20050301173756/http://www.aksiyon.com.tr:80/yazdir.php?id=1760)
