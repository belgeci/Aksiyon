# Dünya gazeteciler zirvesinde

*Emin Akdağ 2015.06.08*

<div class="pNewsDetailMainContent ctx_content" itemprop="articleBody">
 <p>
  Polislerin, Zaman Gazetesi muhabiri Emre Şencan’a Gezi olaylarının yıldönümünde görevini ifa ederken uyguladıkları şiddet, tavır, söz ve tutumlar; medya özgürlüğünün ve güvenliğinin Türkiye’deki durumunu bütün çıplaklığıyla gözler önüne serdi. Kutuplaşmanın, nefretin ve ayrımcılığın ‘fotoğrafıydı’ yaşadıkları. Gazetenin Genel Yayın Müdürü Ekrem Dumanlı, yargıya taşınan konuyu sonuna dek takip edeceklerini belirtiyor. Baskının direkt hedeflerinden Dumanlı, davet edildiği Avrupa Parlamentosu’ndaki (AP) program gibi Dünya Gazeteler ve Haber Yayıncıları Birliği’nin (WAN-IFRA) ABD’deki (Washington) zirvesine de ancak telekonferans yöntemiyle katılabildi. Çünkü 14 Aralık 2014 medyaya darbe operasyonundan beri yurt dışına çıkması yasak. En insani ve tedbir içeren önerilere rağmen dilekçelerine müspet cevap verilmedi. Hâlbuki Vatan Partisi Genel Başkanı Doğu Perinçek, bir mevzu vesilesiyle özel izin alıp İsviçre’ye gidebilmişti. 120 ülkeden 36 binden fazla basın kuruluşunu bünyesinde toplayan birliğin zirvesine Dumanlı’nın anlattıkları damgasını vurdu. “İki yıldır her sabah aileme son kez veda ediyor gibi evden ayrılıyorum. Yine de umutsuz değilim.” cümleleri, Türkiye’deki trajik atmosferin en keskin resimlerinden biriydi. Zirvede başlatılan “Türkiye’deki gazetecileri serbest bırakın! Hemen!” imza kampanyasına yoğun destek vardı. Alman Süddeutsche Zeitung Gazetesi’nin Ukrayna’daki Doğu Avrupa Temsilcisi Cathrin Kahlweit hayli şaşkındı: “Dumanlı’nın konuşmasından sonra Doğu Avrupa medyasının sorunlarını anlatmaya utanıyorum.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/dunya-gazeteciler-zirvesinde_551225), [web.archive.org (arşiv bağlantısı)](http://web.archive.org/web/20151219181652/http://www.aksiyon.com.tr/karakutu/dunya-gazeteciler-zirvesinde_551225)
