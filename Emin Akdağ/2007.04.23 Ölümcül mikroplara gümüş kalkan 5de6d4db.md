# Ölümcül mikroplara gümüş kalkan

*Emin Akdağ 2007.04.23*

<div class="pNewsDetailMainContent" itemprop="articleBody">
 Türk bilim adamları, ortopedi ameliyatlarında kullanılan plak ve vida türü cihazları 0,2 mikron kalındığında dökülmeyen gümüşle kaplamayı başararak hastane enfeksiyonlarıyla mücadelede çığır açtı.'Tavşanları kullandık. Mini vidalar yaptık. Klasik yöntemle, gümüşle kapladık. Tavşanların omurlarına gümüş kaplanmış ve kaplanmamış vidaları yerleştirdik. Enfeksiyona yol açan en kötü mikropları vidaların etrafına ektik. Gümüş kaplı vidalarda yüzde 91,6 oranında başarı elde ettik. Kaplanmamış vidaların hepsinde mikrop üredi. Gümüş kaplama tekniğinin yan etkisi de ortaya çıkmadı.'
 <br/>
 <br/>
 Bu sözler, mikroplarla mücadele çığır açması beklenen bir atılıma imza atan Ankara Üniversitesi Tıp Fakültesi Nöroşirürji Anabilim Dalı Öğretim Üyesi Doç. Dr. Ayhan Attar'a ait. Attar, araştırma görevlisi Dr. Devrim Seçinti ile birlikte ortopedi, özellikle de omur ameliyatlarında devrim niteliğinde bir sistem geliştirdi. İki bilim adamı, genelde kaynama operasyonlarında kullanılan plak, vida ve benzeri cihazları özel bir teknikle 0,2 mikron kalındığında gümüş ile kaplamayı başardı. Bu teknik sayesinde, cihaz üzerindeki gümüş tabaka kati suretle dökülmediği gibi çizilmesi dahi neredeyse imkânsız hâle geldi.
 <br/>
 <br/>
 Sistemin odak noktasındaki madde olan gümüş, antibakteriyel özelliğe sahip. Attar ve asistanı, yaptıkları deneylerde gümüşün cihazları, en tehlikeli hastane enfeksiyonlarına yol açan MRSA (Metisilin'e Dirençli Stafilokok Aureus-Metisilin en güçlü antibiyotikler arasında yer alıyor) gibi bakterilerin etkilerinden yüzde 91,6 oranında koruduğunu ve hatta bu ölümcül mikropları öldürdüğünü belirledi.
 <br/>
 <br/>
 BİR ENFEKSİYON 100 AMELİYATA BEDEL
 <br/>
 <br/>
 Aslında gümüşün mikrop ve bakterilere karşı koruyucu özelliği yüzyıllardır biliniyor. Yaraların mikrop kapmasını engellemek için gümüşten istifade ediliyor. Gümüşün koruyuculuğu, bilim adamlarının sürekli kafasındaki konulardan biri. Büyük tıp alimi İbn-i Sina'nın da bu konuda çalışmaları vardı.
 <br/>
 <br/>
 Enfeksiyon oluştuğunda, ortopedi ameliyatlarında kullanılan plak ya da vidanın yerinden çıkarılması gerekiyor. Bu da omurganın dinamiğini, yani kaynamasını bozuyor. Ameliyat geçiren 100 kişinin ortalama 4 ya da 5'inde ölümcül enfeksiyon görülüyor. Ancak bir enfeksiyon vakası tedavi süreci ve antibiyotik masrafı 100 ameliyata bedel.
 <br/>
 <br/>
 Doç. Dr. Attar, özel kaplama tekniğini keşfetmeden önce titanyumdan üretilen plak ve vidaları klasik yöntemle, gümüşle kaplıyor. Bu yöntemin adı iyonelektrofroz. Fakat yöntem riskli. Kaplanan gümüş cihazdan kopabiliyor, dolayısıyla da kararabiliyor. Söküp takma işleminde gümüş kaplamanın vidadan ayrılmaması gerekiyor. Zaten bu risk yüzünden şimdiye kadar plak ve vida türü ortezlerin gümüşle kaplanması hiç denenmemiş. Gümüş kaplama sadece, uzun süre vücutta kalmayan, nefes borusunun açıldığı çelik sonda ve benzeri cihazlarda kullanılmış. Riske rağmen Attar ve asistanı klasik yöntemle kapladıkları cihazları etik kuruldan izin alarak hayvanlar üzerinde denemiş.
 <br/>
 <br/>
 <br/>
 TİTANYUMA GÜMÜŞ KAPLAMAYI BAŞARDILAR
 <br/>
 <br/>
 Ortopedik ortezler (plak ve vida türü cihazlar) günümüzde artık titanyum alaşımından üretiliyor. Çeliğin tercih edilmeme sebebi, MR'da ısınması ve yalancı görüntülere sebebiyet vermesi. Titanyum ise MR'a müsait. Ama saf haldeyken ortez yapımına elverişli değil. Elle bükülebilecek yumuşaklıktaki titanyum, kobalt ve çelik alaşımla sertleştiriliyor. Saf haliyle omurların sabitlenmesi ve istenen kaynamanın gerçekleşmesi imkânsız. "Titanyum kullanılması büyük bir gelişme, biz bu gelişmenin üzerine bir şey daha ekliyoruz." diyen Ayhan Attar, hayvan kullanmadıkları laboratuvar deneylerinde de aynı sonuca ulaşıyor: "Gümüş kaplamadığımız titanyum plaklarında MRSA mikrobu üremeye başladı; üzerlerinde tabaka oluştu. Gümüş kaplılarda üreme yoktu. Gümüş kendi üzerinde tabaka oluşmasına engel oluyor. Bakterilerin yapışmasını engelliyor. Üstelik civardaki bakterileri de bir şekilde öldürüyor."
 <br/>
 <br/>
 Attar ve asistanının bu aşamaya kadar yaptığı, gümüşün bilinen antiseptik (mikroptan koruyucu) etkisini ortopedik cihazlarda da ispat etmek. Yeni kaplama tekniğini keşfetmeselerdi, bu çalışma dosyası öylece kalacaktı. Dosyayı kapatmayarak kafalarındaki soruya açılım getiriyorlar: "Gümüşü öyle bir kaplamalıyız ki titanyuma; incecik bir kaplama yüzeyi olmalı ve klasik yöntemdeki kalın kaplamanın etkisi ortaya çıkmalı." Klasik yöntemin akıllarına gelen bütün dezavantajlarını elimine etmek istiyorlar. Kalın kaplamada hatırı sayılır çapta maliyetle karşılaşılıyor.
 <br/>
 <br/>
 Ayrıca kalın gümüş tabakası vücutta muhtemelen yabancı madde etkisi oluşturabilir. Üstelik kaplamanın çıkma veya dökülme ihtimali bulunuyor. "Dünyada bu konuyla ilgili özellikle büyük şirketlerin çalışmaları da olmuş. Ama bu tür vidaların ve plakların üstüne ayrılmayacak şekilde gümüşü tutturamamışlar. Bizim geliştirdiğimiz sistemde maliyette minimum, hemen hemen yok sayılacak ölçüde artış söz konusu." diye konuşuyor Ayhan Attar.
 <br/>
 <br/>
 İNTERNETTEKİ BİLGİ, HAYALİ GERÇEK YAPTI
 <br/>
 <br/>
 Araştırmaya devam eden bilim adamları yeni sistemi, internet ortamında kaplama tekniklerine ilişkin kısa bir yazıya dikkat kesilmeleri sonrasında geliştiriyor. Yazı Akdeniz Üniversitesi Fen Edebiyat Fakültesi Kimya Bölümü'nden Prof. Dr. Ertuğrul Arpaç ve araştırma görevlisi Pınar Tatar'a ait. Yaklaşık 3 yıldır gümüş projesi üzerine çalışan Attar, yeni kaplama tekniğini henüz 6 ay önce geliştirmiş: "Klasik yöntemle çok uzun vakit kaybettik. Çok uğraştık. Bizim için en önemlisi yeni kaplama yöntemi. Çünkü hakikaten muhteşem. Muhteşem derken, şu an bütün ortopedik cerrahide kullanılan malzemelerde çığır açabilecek bir yöntem." Attar, ortopediden başka plastik cerrahide de bu yöntemden faydalanılabileceğini kaydediyor.
 <br/>
 <br/>
 Yeni kaplama tekniği, teflon mutfak ürünlerindeki sistemin bir benzeri. Teknikle ortezler 0,2 mikron kalınlığında gümüşle kaplanabiliyor. Kaplama ne dökülüyor, ne çıkıyor, ne de çiziliyor. Klasik kaplama yöntemi sürecindeki deneyler, yeni teknikte de tekrarlanıyor. Sonuç aynı. Tamamen ölümcül hastane mikrobuyla donatılan cihazlarda yüzde 91,6 oranında koruma başarısı elde ediliyor. Mikrop enjekte edilmediği durumlardaki koruyuculuk yüzde 100'e varıyor.
 <br/>
 <br/>
 Tekniğin deneysel boyutunu nöroşirürji dergisi kabul etmiş. Bir iki aya basılacakmış. Attar, çalışmasını beyin cerrahisi dergisine de sunacak. Ancak buluşu şimdilik pek fazla dillendirmiyor. Sadece birkaç toplantıda anlatmış. Patentin de tam garanti olmadığına inanıyor: "Büyük kongrelerde henüz sunmadım. Çok fazla ortaya çıkarsanız patentiniz olsa bile projenin çalınma ihtimali var. Patent başvurusu yaptık. İlk prosedürler bitti. Dünya geneli patent için de müracaat ettik. Bu işe başlayınca çok çabuk anladık ki, patent çabuk kırılabiliyor. Projenin püf noktalarını kongrelerde bile paylaşmak istemiyoruz açıkçası."
 <br/>
 <br/>
 BİR NEVİ NANOTEKNOLOJİ KULLANILIYOR
 <br/>
 <br/>
 Doç. Attar'a ufuk açan, âdeta hayallerinin gerçekleşmesini sağlayan Prof. Ertuğrul Arpaç, anorganik kimya uzmanı. Alanına girmediği için tıbbî cihazların bu teknikle kaplanma fikri hiç aklına gelmemiş. Attar'ın çığır açacağını söylediği teknikte, mikron seviyesinde kaplama yapılıyor. Bir nevi nanoteknoloji uygulanıyor. Attar'a göre bu yöntemle, örneğin bir cam bardağın mikron kalınlığında dökülmeyen gümüşle kaplanması mümkün. Peki, bu kaplama tekniğini bilenler niçin şimdiye kadar bunu tıpta olmasa bile eşyaların süslenmesinde kullanmamışlar? Ayhan Atar şöyle cevaplıyor bu soruyu: "Kimsenin aklına gelmemiş. Böyle bir yöntem var; ama bu yöntemle dediğinizi bağdaştıramamışlar. Araştırma yapıp üstüne düşmesek, yine kimsenin aklına gelmeyecekti belki de." Doç. Dr. Attar, yeni teknikle kaplanan plak ve vidaların bir ay içinde insanlarda da kullanılabileceğini müjdeliyor. Cihazlar önce Türkiye'de, ardından yurtdışında tanıtılacak.
 <br/>
 <br/>
 Hastane enfeksiyonlarıyla mücadele etmek için Amerikan ve Fransız firmalarının son yıllarda üzerinde çalıştıkları antibiyotik kaplama yöntemi de piyasaya sunuldu kısa süre önce. Bu yöntemde titanyum ya da çelikten üretilen ortezler antibiyotikle kaplanıyor. Avrupa'da hayatiyet kazanan sistem Türkiye'de uygulanmadı. Çünkü antibiyotik kaplı cihazlar çok pahalıya satıldığı gibi MRSA türünden öldürücü mikroplara karşı koruyucu niteliği de yok; hafif ve orta düzeyli enfeksiyonlardan koruyor. Gümüş projesindeki kaplama ise şu anda dünyada bilinen tüm bakteri ve mantar enfeksiyonlarında etkin.
 <br/>
 <br/>
 <br/>
 ÖLÜMCÜL HASTANE ENFEKSİYONLARI
 <br/>
 <br/>
 Ölümle sonuçlanabilen hastane enfeksiyonlarına stafilokok adlı bakteri sebep oluyor. Bugün tıbbın en önemli sorunlarından biri de bu bakteri. MRSA tipi, hastayı 4 ya da 5 günde öldürüyor. Hijyen kurallarına riayet edilmeyen ortamlarda beliren ölümcül bakteri en güçlü antibiyotiklere bile direnç gösteriyor. ABD'de söz konusu bakterinin yol açtığı hastane enfeksiyonu vakası yılda 2 milyon. Bu, kansere yakalanan ve kazalar yüzünden hastaneye başvuran hasta sayısından daha fazla. MRSA'ya rastlanma oranı da giderek artıyor. 1980'lerde yüzde 5-10'larda seyreden oran, 2000'lerde yüzde 50'lere tırmandı. Stafilokok bakterisi, bütün antibiyotiklere direnç gösterdi. Bu ölümcül bakteri vücuda genellikle açık yaralardan bulaşıyor. Bağışıklık sistemi iyice zayıfladığında öldürücü darbeyi indiriyor. Daha ziyade hastanelerdeki tedavi, check-up, ameliyat ve yoğun bakım sırasında bulaşıyor. MRSA gibi, son yıllarda yeni doğan ünitelerinde yatan bebeklerde görülen Serratia tipi bakteri de ölüm saçıyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/olumcul-mikroplara-gumus-kalkan_518363), [web.archive.org (arşiv bağlantısı)](http://web.archive.org/web/20141217123812/http://www.aksiyon.com.tr:80/dosyalar/olumcul-mikroplara-gumus-kalkan_518363)
