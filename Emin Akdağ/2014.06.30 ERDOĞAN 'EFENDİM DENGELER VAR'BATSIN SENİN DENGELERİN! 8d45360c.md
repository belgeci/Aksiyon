# ERDOĞAN: ‘EFENDİM DENGELER VAR’,BATSIN SENİN DENGELERİN!

*Emin Akdağ 2014.06.30*

<div class="pNewsDetailMainContent ctx_content" itemprop="articleBody">
 <p>
  Başbakan Tayyip Erdoğan ve şu andaki ekibinin içine girdiği dipsiz bir kuyu aslında. Özellikle bir iki konuda denilenleri yorum belirtmeden ve harfiyen yerine getirecek şahıslar arıyorlar.
 </p>
 <p>
  Bu gerekçeyle AK Parti’nin emektar teşkilat üyeleri tek tek gözden ve testten geçiriliyor. Erdoğan’ın “Kimin dava peşinde olduğunu, kimin koltuk peşinde olduğunu yakında göreceğiz.” diye konuşması hiç de boşuna değil. Şu cümleleri de aynı paralelde: “Bir imtihan süreci, Gezi olaylarıyla, 17-25 Aralık darbe girişimleriyle son derece büyük imtihanlara maruz kaldık. Üzülerek söylemeliyim ki, bize ve vatanımıza saldırıldığında seyretmekle yetinenler oldu. Ama millet de teşkilatımız da bu suskunluğu not etmiştir.” Anlaşılacağı üzere cadı kazanı bir hayli geniş tutuluyor. Mutedillik ve denge hatırlatmalarına da tahammülsüz AK Parti Lideri: “Biz, siyaseti tavırsız dengecilikle yapmadık. Siyasetine vicdanını değil, dengeleri hakim kılmak bizim dava şuurumuzda hiçbir zaman olmadı ve olmayacak. ‘Efendim dengeler’… Ne dengesi ya? Hak ne hak? Önce bunu söyle. Adalet neyi gerektiriyor? ‘Efendim dengeler var’. Batsın dengelerin senin. Dengeler uğruna yüz binler ölüyor, hâlâ denge diyorsun ya. Ne dengesi?” İşte bu yüzdendir ki, iktidar partisinde en öndeki isimler dahi rahatlıkla görüş belirtemiyorlar. Bir ara “özgül ağırlık” resti çeken Başbakan Yardımcısı Bülent Arınç da onlardan biri epeydir. Beşiktaş’ta Milli Saraylar Müzesi’ndeki sergi açılışında gazeteciler, eski dava arkadaşı İdris Naim Şahin’in kamuoyuna taşıdığı Hizmet Hareketi’ne kumpas girişimini sorduklarında sadece “Lütfen lüften! Şimdi o isimleri de karıştırırsanız bu güzel sergimiz güme gider. Onları başka bir yerde tartışalım. Gelin güzel sergimizi birlikte gezelim.” diyebiliyor. Bursa’daki bir programda aynı soruya muhatap olan partinin Genel Başkan Yardımcısı Numan Kurtulmuş da topu taca atıyor: “Şahin’in iddialarına cevap verilecek yer Meclis’tir. Herhangi bir şekilde buna cevap vermek istemem. Soru önergesine gerekli cevaplar ilgili bakanlıklar tarafından verilir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/erdogan-efendim-dengeler-varbatsin-senin-dengelerin_538794), [web.archive.org (arşiv bağlantısı)](http://web.archive.org/web/20160302022906/http://www.aksiyon.com.tr:80/karakutu/erdogan-efendim-dengeler-varbatsin-senin-dengelerin_538794)
