# Köprünün altında kim kaldı?

*Emin Akdağ 2012.07.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçen hafta KaraKutu’nun bu sütununda İstanbul Fatih Sultan Mehmet ile Haliç Köprüsü’ndeki bakım onarım çalışmaları sebebiyle ortaya çıkan aksaklıklar yer almıştı.
  </font>
 </div>
 <div id="newsText">
  <font class="detail-text">
   <p>
    Dünyada benzeri durumlarda sergilenen tutum kıyısından köşesinden de olsa okuyucuya sunulmuştu. Bu hafta belki başka bir mevzu yer alacaktı burada. Ancak gelişmeler hiç hesaplandığı gibi ilerlemiyor. Bu yüzden de yine İstanbul, yine trafikten kaynaklanan problemler dikkatlere takılıyor. Konu metrobüs... Milyonlarca insanın Asya ile Avrupa arasındaki ulaşımını sağlıyor. Yolcuların memnuniyeti kadar şikâyeti de var. Tabii şekvalar arasında haklı değerlendirmeden kaynaklananın yanında haksızlardan da beslenen mevcut. İstanbul Büyükşehir Belediyesi (İBB) metrobüsün şehrin ulaşımına sağladığı katkıyı hattı Avcılar Beylikdüzü istikametinde uzatarak artırıyor. Fakat süreci nihayete erdirecek işlemler ne kadar doğru icra ediliyor? Yakup Kavak, metrobüs inşaatında çalışıyordu. Avcılar durağındaki köprünün sökülmesi işleminde ter döküyordu. Fakat D-100 Karayolu üzerindeki bağlantı yolu köprüsü çöktü! Kavak beton blokların altında kaldı ve hayatını kaybetti. İki arkadaşı ise yaralı kurtuldu. Kavak, taşeron şirket çalışanıydı. Daha 20 günlüktü. Vefat ettiği gün mesai sonrası büyük oğluna kız istemeye gidecekti. İBB Başkanı Dr. Mimar Kadir Topbaş, olayda ihmal olup olmadığının araştırılacağını söyledikten sonra, “Sebepler mutlaka değerlendirilecek.” sözüyle mevzuya bakışını sergiliyor. Vakaya şahitlik eden bir metrobüs yolcusu ise kulak verilmesi gereken bir değerlendirmeyle yaklaşıyor, kazaya: “Biz geçmeden kısa bir süre önce yaşandı. Çalışmanın olduğu dar alandan metrobüsleri geçiriyorlar. Çok riskli bir durum.” Nihayet olayın ileride nasıl neticeleneceğine dair kötümser yaklaşmak doğru değilse de, geçmişteki tecrübeler yine da akılda soru işareti bırakıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33128-koprunun-altinda-kim-kaldi.html), [web.archive.org (arşiv bağlantısı)](http://web.archive.org/web/20130826045551/http://www.aksiyon.com.tr:80/aksiyon/haber-33128-koprunun-altinda-kim-kaldi.html)
