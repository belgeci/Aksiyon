# Mal Güvenliği Tamamen Sıfırlandı

*Emin Akdağ 2016.02.29*

<div class="pNewsDetailMainContent ctx_content" itemprop="articleBody">
 <p>
  Sulh Ceza Hâkimliklerinin oluşumuyla hukuk, ‘kayyım’ müessesesinin arkasından dolanmayla da ‘mal’ güvenliği pamuk ipliğine bağlanmıştı. Erzurum’da “Doğu’nun yüz akı” okullara ‘doğrudan-direkt-dolaysız’ el konulmasıyla tümden yok edildi, -17/25 Aralık 2013 rüşvet ve yolsuzluk operasyonlarıyla başlayan sürecin en fonksiyonel tabirlerinden biriyle- sıfırlandı. Bu ‘gözü karalık mı’ yoksa ‘çaresizliğin dışa vurumu mu’, zaman gösterecek. Ancak 91 yaşındaki Erzurumlu hayırsever Alaattin Öksüz’ün evindeki hasta yatağında gözaltı girişimine muhatap olmasıyla artık ‘vicdandan eser kalmadığı’ ortada. Bank Asya’ya çökülürken BDDK ve TMSF epey zorlandı. Çünkü kapı gibi bankacılık mevzuatı vardı önlerinde. Bakıldı ki toplumdan ses yok. İşadamlarını kökten sindirme hamlesinde hayli önem taşıyan Akın İpek’in susturulmasında şapkadan ‘kayyım’ enstrümanı çıkarıldı. Bir sulh ceza hâkiminin hükmüyle Koza İpek Holding amiyane tabirle ‘tepelendi’. Medyası (Bugün, Kanaltürk, Millet) şafak vakti âdeta işgal görüntüleriyle zapt edildi. İşgüzarlık, Melek İpek Hanım’ı evlerine sokmama noktasına ilerletildi. Kayyım Hasan Ölçer, o mekânlar için ‘bizim tapulu mülkümüz’ tanımlamasını yapabildi. Yahu o tapular kimin? Kaynak Holding’de de kayyım tiyatrosu oynanmakta. İstanbul’daki kimi okul ve dershaneler ‘illiyet iddiasıyla’ aynı adamların yönetimine terk. Girişte vurgulandığı üzere Erzurum’daki olay bambaşka. Şöyle denebilir ki, soyut terör örgütüne destek suçlamasıyla herkesin malına el konabilir bundan böyle. Şehirdeki 1’inci Sulh Ceza Hâkimi’nin sergilediği ‘yetki gasbı’ açık. Peki bunu denetleyecek HSYK ne derece güven aşılıyor? Cevap, icraatlarında. MHP Erzurum Milletvekili Kamil Aydın, Hizmet Hareketi’ne terör örgütü yaftası atılmasına, “Ahlaksızlıktır, ayıptır. Terör örgütünün elinde silah olur, şiddet kullanırlar.” ifadeleriyle tepki gösteriyor. “Kaybeden Erzurum oldu.” deyip ekliyor: “Önce Şifa Hastanesi kapatıldı. Diyaliz hastaları beni arıyor. Bu hastane binlerce kişiye istihdam sağlıyordu. Şimdi okullara el konuluyor. En çok AKP’liler çocuklarını bu okullara gönderiyorlardı.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/mal-guvenligi-tamamen-sifirlandi_553954), [web.archive.org (arşiv bağlantısı)](http://web.archive.org/web/20160302102122/http://www.aksiyon.com.tr/karakutu/mal-guvenligi-tamamen-sifirlandi_553954)
