# iDEOLOJi DONEMi BiTTi...

*Emin Akdağ 2001.02.03*

<div>
 <p class="spot">
  "Kitabımızın bizi sınırladığı,  kendi şeriatıyla nasıl  davranmamız gerektiğini  bildirdiği doğrudur. Ama düşünce hayatımızın  bütününü kuşatıyor değildir ki...  İnsan düşüncesi o kadar geniş  boyutlu ki naslarla sınırlı olmak  gibi bir durumda hiçbir zaman  bulunmamıştır. Müslümanlık  hiçbir zaman insan düşüncesinin sınırlarını naslarla tespit eden bir  din değildir. Bu Müslümanlığın  geçmişini görmemektir. Farabi, İbni Sina, Gazali, İbni Haldun, Bediüzzaman'ı  görmemek demektir"
 </p>
 <p class="metin">
 </p>
 <img border="0" src="/web/20020501063548im_/http://www.aksiyon.com.tr/2001/322/resimler/İdeoloji.jpg"/>
 <p class="metin">
  Bizi diğer canlılardan ayıran en temel özelliğimiz olan düşünme yeteneğimizi verimli bir şekilde kullanmadığımızı söylemek için şöyle bir dünya ve ülkemize bakmak kâfi. Nedense düşünmüyoruz, düşünmekten kaçıyoruz. Hâl böyle olunca hem bireysel hem de toplumsal sıkıntıların içinde yüzüp duruyoruz. Hatta hiç sevmediğimiz nasihat türü, zaman zaman da olsa iyi düşünmemiz üzerine yapılanları. İşi öyle ileri boyutlara götürmüşüz ki, ne varlığımızın temellerini ne de inandığımız dini bile düşünmüyoruz. Ülkemizin önemli aydın ve düşünürlerinden Hilmi Yavuz ile düşünce ve düşüncenin sınırlarında dolaştık.
 </p>
 <p class="metin">
  *   *   *
 </p>
 <p class="metin">
  — Düşünce ile ilgili en temel tartışmadan başlayalım; düşünce soyut mu, somut mu?
 </p>
 <p class="metin">
  Düşünme fiili neyi düşündüğünüzle çok yakından ilgilidir. Felsefede buna düşüncenin objesi diyoruz. Düşündüğüm obje soyutsa, düşünce de soyut; obje somutsa düşünce de somut olacaktır. Objesi olmayan düşünme olmaz. Ne düşünüyorsun sorusunun cevabı yoksa o zaman düşünmüyorsunuz demektir. Düşünce ancak yöneldiği bir obje ile varolabilir.
 </p>
 <p class="metin">
  — Düşünce ne zaman suçtur? 'Komünizm ne kadar güzel bir sistemdir' demek ile 'Türkiye mutlaka komünist olmalıdır, bunun için de şöyle örgütlenilmelidir' demek arasındaki fark nedir?
 </p>
 <p class="metin">
  İkisi arasında fark var. Çünkü birisi herşeyden önce düşünceden çok o düşüncenin mutlaka bir eylemle pekiştirilmesi gibi bir somut etkinliği içeriyor. Türkiye mutlaka komünist olmalıdır ve bu konuda mutlaka birşeyler yapılmalıdır diye düşünen bir kişi düşünce objesini bir soyut ya da somut nesne olmaktan çok bir eyleme dönüştürmüş. Bir başka deyişle düşünce eyleminin objesi bir başka eylem olmaktadır. Dolayısıyla eylemler düşünce objesi olurlarsa, o eylem de suçsa, o zaman zaten suçtur. Ama suç olan düşünmek değil, düşünce objesi olan eylemin bizatihi suç olmasıdır.
 </p>
 <p class="metin">
  İrrasyonel yaşıyoruz...
 </p>
 <p class="metin">
  — İnsanlık, kendini diğer canlılardan ayıran en önemli özellik olan 'düşünme yeteneğini' günümüzde size göre yeterince kullanabiliyor mu? Yani düşünce, insan ve toplumların hayatını yönlendirmede ne kadar etkin?
 </p>
 <p class="metin">
  Düşünme eylemi derken herşeyden önce rasyonel düşünmeyi yani akli düşünmeyi anlıyorum. Düşüncenin en temel özelliği rasyonel, akla dayanıyor olmasıdır. Gündelik yaşamımızda düşüncenin, rasyonel ve akli anlamda mantıklı düşüncenin hayatımızı kuşattığı kanaatinde değilim. Örnekler vereceğim. Bunlardan biri taksimetrelerdir. Geçerli paralar ile taksimetrelerin göstergeleri arasında uygunluk yok. Mesela 940 bin lira. O zaman akıl şunu gerektiriyor: Ya 10 bin liralıkları ortadan kaldırmayın ya da taksimetreleri 25 ile 50 bin liralık dilimlere göre ayarlayın. Bu yapılmıyor. İki; trafik lambaları. Mantıklı ve rasyonel düşünceye göre trafik lambası varsa onun altında polisin olmaması gerekir. Polis varsa trafik lambasına gerek yoktur. Üç; eğitim sistemi. Devlet ortaokul ve liselerinde haftada üç ya da dört saat yabancı dil eğitimi yapılır. Çocuk 6 yıl boyunca yabancı dil eğitimi görür. Amaç dili öğretmektir. Devlet okullarında 6 yıl yabancı dil eğitimi gören kaç kişi acaba dili öğrenerek mezun olmuştur diye soruşturulmadığı için, herkes biliyor diye bu okullardan kimse yabancı dili öğrenmiş olarak çıkmıyor. Örnekleri çoğaltabiliriz. Bu anlamda Türk toplumunda gerek bireysel, gerekse kurumsal düzlemde rasyonel bir düşünce tarzının tekemmül etmediği sonucunu çıkarabiliriz. İrrasyonellikler o kadar yaygın ki.
 </p>
 <p class="metin">
  — Rasyonel düşünceye örnekler verin desem herhalde zorlanacaksınız...
 </p>
 <p class="metin">
  Kesinlikle.
 </p>
 <p class="metin">
  — Düşünceden optimum istifade etmenin yolları neler?
 </p>
 <p class="metin">
  Bunun büyük ölçüde eğitim sisteminin yeniden düzenlenmesinden geçtiğini düşünüyorum. Mesela Türkiye'de lise eğitimi çökmüştür. Lise eğitiminin çöküşünün ve üniversite sınavlarının hazırlanış biçiminin Türkiye'de düşüncenin gerilemesine ya da rasyonellikten uzaklaşmasına çok büyük ölçüde olumsuz olarak etki ettiğini düşünüyorum. Sorunuzun yanıtı Türkiye'deki lise eğitiminin genç insanlara rasyonel düşünmeyi öğretecek bir yapıda örgütlenmesi olabilir.
 </p>
 <p class="metin">
  Düşünsel geçmişimiz gömülü...
 </p>
 <p class="metin">
  — Düşünsel zenginlik ya da fakirliğin göstergeleri nelerdir?
 </p>
 <p class="metin">
  Zenginlik ya da fakirlik olarak almıyorum, çünkü kendi içinde ilkel ve uygar ayrımını içeriyormuş gibi gözüküyor bana. Düşünceyi kavramlarla temellenmeye götüren bir yaklaşımın varolup olmamasından sözedilmesini daha uygun buluyorum. Çağdaş antropolojik çalışmalar insanların uzuv yapılarının dünyanın her yerinde aynı olduğunu gösteriyor. Önemli olan bunların rasyonel bir şekilde kullanılmasının sağlanabilmesi. Dolayısıyla düşünceyi zengin ya da fakir olarak değil, rasyonelleşmiş veya rasyonelleşmemiş diye kategorize etmek daha doğru.
 </p>
 <p class="metin">
  — O zaman felsefeyi hayatın uzağında sanmamak, içinde görmek gerekiyor...
 </p>
 <p class="metin">
  Ben ona rasyonalite, aklileşme diyorum. Bu aklileşmenin Avrupa medeniyetinin neredeyse temeli olduğu öne sürülüyor. Bu son derece önemli. Ama aklileşme ve rasyonelleşmeyi biz ithal edemeyiz.
 </p>
 <p class="metin">
  Rasyonel olunur. Rasyonel olmanın ne demek olduğunu bilmek bile işe yaramaz. Rasyonalite bir tür tasavvufi manada söylemek gerekirse, benzetmek gibi olmasın, bir tür "oluş"tur. Yani insan rasyonel olur. Bilmek başkadır, olmak başkadır.
 </p>
 <p class="metin">
  — Düşünsel zenginlik ve felsefi derinliğin önündeki engeller ne?
 </p>
 <p class="metin">
  Büyük felsefeler üretmiş olan toplumların sayısı üçü geçmez. İngiliz, Fransız ve Alman felsefesi. Bir İsveç, İtalyan, İspanyol ve Portekiz felsefesinden sözetmemiz mümkün değil. Ama bu toplumların felsefe sistemi ya da geleneği üretememiş olmaları, onların rasyonel düşünceden yoksun oldukları anlamına gelmez. Avrupa felsefe geleneğinin temeli olan bu üç toplumu, model olarak alıyoruz. Felsefe yapmanın bu üç olasılık dışında, orada yapıldığı gibi yapılabilir olmasının dışında başka bir olanak yok. Ama İsveç, Portekiz, İtalyan insanın olduğu gibi Türk insanının da bir dünya görüşü var. Bu sistemli bir felsefe geleneği oluşturmaya kadar gitmemiş olabilir. Ama soyut ve rasyonel düşüncenin olmadığı anlamına gelmez. Geçmiş ve kültürümüzde de soyut ve rasyonel düşüncenin kaynakları mevcut. Bu doğrudan doğruya İslam'ın kendisinde aranmalı. Çünkü İslam'ın kendisi bir takım naslara ve dogmalara dayalı olabilir. Ama nas ve dogmaları veri olarak kabul edip, onlar üzerinde soyut ve rasyonel düşünce üretildiğinin tanıklıkları var. Gazali'yi düşünelim. Gerçekten muhteşem bir insan. İslam'ın nas ve dogmalarını bir veri olarak kabul ediyor. Onları tartışmıyor ama onların dışında soyut ve rasyonel düşünceler üretmiş, bunları kullanmış.
 </p>
 <p class="metin">
  — Düşünce ve özgürlük ilişkisi... Objesi eylem olmayan düşünsel alanda özgürlük var mı?
 </p>
 <p class="metin">
  Bunu özellikle Türkiye açısından söylemek çok zor. Dünya açısından da öyle. Bunu sadece yasal düzenlemeler olarak düşünmemek lazım. Türkiye'deki yasakçı yaklaşım hukuk sistemimizi aşmış durumda. Hukukun getirdiği yasaklar var, bir de hukukun yasaklamadığı, insanların genel olarak düşünmekten, konuşmaktan, tartışmaktan çekindikleri ya da tavır aldıkları meseleler var.
 </p>
 <p class="metin">
  Otosansür sansürden geniş...
 </p>
 <p class="metin">
  — Düşünce özgürlüğü kavramının altı nelerle doldurulursa hiç boşluk kalmaz?
 </p>
 <p class="metin">
  Yasaların ya da hukuk sisteminin düşünce özgürlüğünü mümkün kılacak bir dönüşüme uğratılmasının yetmeyeceğini söylüyorum. Bir Fransız diyor ki, beynimizin arkasında jandarmalar, polisler, savcılar bekliyor. Kendi kendimize koyduğumuz otosansür mekanizması, sansür mekanizmasından daha geniş. İnsanlar bazı meseleleri tartışmaktan, konuşmaktan yasak ve sakınca olmamasına rağmen çekiniyorlar. Çok önemli bir mesele. Bunun aşılabilmesinin koşulları bence çok önemli.
 </p>
 <p class="metin">
  — Düşünce fukaralığında üniversitelerimizdeki düşünsel durumun payı ne?
 </p>
 <p class="metin">
  Aslında üniversitelerimizin pek kabahati yok. Çökme lisede. Türkiye rasyonel düşüncenin nasıl yaşanabilir olduğunu gösterecek ve bunu gerekleştirecek eğitim sisteminden yoksun. Bunu somut olarak gösterecek eğitim lise eğitimidir. Üniversitedeki eğitim meslek eğitimidir.
 </p>
 <p class="metin">
  — Düşünce iletimi ve aktarımı konularında ilkeler neler olmalıdır?
 </p>
 <p class="metin">
  Eğitim sistemimiz ezbere dayalı. İlginç olan özellikle din eğitimini birtakım metinlerin ezberlenmesi olarak düşünen ve öyle eleştiren insanlar tastamam aynısını kendi derslerinde yapıyorlar. Haliyle Kur'an ezberlenecek ondan sonra da anlayarak okunacak. Ancak sanat tarihi dersinin ezberlenerek öğrenilmesi sözkonusu olmamalı. Rasyonel ve irrasyoneli ayırt edemeyecek kertedeki eğitim sistemiyle karşı karşıya bıraktığınız bir insanda nasıl ve hangi bağlamda bir düşünce üretimi bekleyebilirsiniz?
 </p>
 <p class="metin">
  — Türkiye'de aydınlar düşünce üretiminde ne kadar aktif? Ülkenin düşünsel zenginliği ile felsefi derinliğinden ne kadar sorumlular?
 </p>
 <p class="metin">
  Felsefe meselesinde şöyle düşünüyorum. Bizim üniversitedeki felsefecilerin Türkiye'de felsefe konusunda sözsahibi olduğu düşünülen insanların Türkiye'deki felsefi düşünce olanakları nedir konusunda en küçük bir araştırma yapmadıklarını görüyorum. Bunu söylemek belki biraz ayıp, ama benim dışımda son 15 yıldan beri Türkiye'de bir felsefe geleneği kurulması, felsefi düşünce ortamının, vasatının hazırlanması meselelerinin ne olması gerektiğini, problemlerinin ne olduğunu düşünen, kafa yoran kimse yok. Elbetteki felsefeciler Batı felsefesi düşüncesine katkıda bulunmak isteyeceklerdir. Buna kimsenin itirazı olmaz, tam tersine. Ancak bizim kendisini felsefeci kimliğiyle öne çıkaran insanlarımızın etkinlikleri sadece Avrupa'da üretilmiş olanları aktarmak ve o konuda birşeyler söylemekten ibaret olmamalı. Bu faaliyetlerle birlikte bir de, kendi meselelerimize, geçmişimize bakmak ve bu geçmişten yola çıkarak rasyonel ve soyut bir düşünce geleneği kurabilmenin imkanlarını aramak gibi bir vazife de düşüyor.
 </p>
 <p class="metin">
  — Acaba Avrupa'daki yeni felsefe üretimi işi nasıl? Orada da üç büyük felsefenin tekrarı mı yapılıyor?
 </p>
 <p class="metin">
  Avrupa'da felsefe çok dallanıp budaklandığı için çok ince, mikro alanlarda artık insanlar uzmanlaşmaya başlıyorlar. Küçük alanlarda yapılan uzmanlıklar ve katkılar öne çıkıyor. Bizde öyle bir gelenek olmadığı için dallanıp budaklanma imkanı bulamıyoruz.
 </p>
 <p class="metin">
  — Dallandırmadaki başarıları zaten köklerin onlarda olmasından mı kaynaklanıyor?
 </p>
 <p class="metin">
  Bütün mesele o. Çok güzel söylediniz.
 </p>
 <p class="metin">
  İdeoloji dönemi kapandı
 </p>
 <p class="metin">
  — Düşünce ırmağı mutlaka bir ideoloji denizine mi akar, her düşünce bir ideolojiye çıkmak ya da bağlanmak durumunda mıdır?
 </p>
 <p class="metin">
  Hayır böyle birşey sözkonusu değil. Biraz da belki post—modern bir yaklaşımla büyük ideolojilerin döneminin kapandığını; Marksizm ve Aydınlanma gibi büyük anlatıların artık kadük olduğunu düşünüyorum.
 </p>
 <p class="metin">
  — Hemen bu bağlamda siyaset ve düşünce ilişkisi...
 </p>
 <p class="metin">
  İdeolojilerin yavaş yavaş bir kenara bırakılması gerektiğini, belli formatla, kalıpla malzemeye yaklaşmak, somut gerçeklere yaklaşmanın geçersizliğinin kanıtlandığını düşünüyorum. Doktrinlerle, büyük anlatılarla ne dünyayı ne Türkiye'yi şekillendirmek sözkonusu değil. Hangisi benim meselemi çözüyor; her düşünce ve teoriyi bir alet olarak düşünmek. Yani benim bir meseleyi anlamamda düşünce aracı olarak hangisi en iyi ben ona bakarım. Bu meselenin çözümünde benim için en iyi alet Marksizmse onu kullanırım, Kur'an—ı Kerim ise onu kullanırım, aydınlanma ma'kul ya da rasyonel görünürse onu seçerim. Benim bütün bu aletlerin arasında özgürce dolaşabilme gibi bir ayrıcalığım var. Niye ben elimdeki tek aletle, tamir edilemeyeceğini düşündüğüm makinayı onarmaya kalkayım? Tornavidayı kullanacağım yer ayrı, İngiliz anahtarını kullanacağım yer ayrı. Ben herşeyi tornavida ile halledeceğim diyorsan olmaz.
 </p>
 <p class="metin">
  Din naslardan ibaret değil...
 </p>
 <p class="metin">
  — Din, özelde İslam dini düşünce koridorlarını kapatıyor mu, ışıklandırıyor mu?
 </p>
 <p class="metin">
  Bir kere tek tanrıcı dinlerin ki, bizim dinimiz de öyledir, birtakım nasları, dogmaları vardır. Bunlar tartışılmaz verilerdir. Din ile, dinin dışında kalan sistemlerin arasındaki fark buradadır. Siz Müslümanlar olarak bazı şeyleri tartışıyor, bazılarını ise tartışmıyorsunuz deniyor. Tabii tartışmayız. Onlar zaten Müslüman olmanın, Müslümanca düşünmenin temel aksiyonlarıdır. Hem Müslüman olacağım, hem de Allah var mı yok mu bunu tartışacağım. Hazreti Peygamber'in Allah'ın elçisi olup olmadığından şüphe duyacağım. Şimdi bu olur mu? Bazı şeyler vardır ki bunlar sorgulanamazlar. Çünkü bilim ayrıdır, din ayrıdır. Bilim sorgular, din kendi naslarını sorgulamaz, böyle bir şey yoktur. Dinin tabiatı gereği sorgulamaması gerekir. Sorgularsa zaten din olmaz. Ama bu demek değildir ki din sadece naslardan ibaret. Öyle olsaydı koskoca İslam felsefesi, tasavvuf, fıkıh, kelam geleneğinden sözetmek mümkün olmazdı.
 </p>
 <p class="metin">
  — Ama öyle olduğu ileri sürülüyor ve öyle zannediliyor...
 </p>
 <p class="metin">
  Yok öyle birşey. Kitabımızın bizi sınırladığı, kendi şeriatıyla nasıl davranmamız gerektiğini bildirdiği doğrudur. Ama düşünce hayatımızın bütününü kuşatıyor değildir ki... İnsan düşüncesi o kadar geniş boyutlu ki naslarla sınırlı olmak gibi bir durumda hiçbir zaman bulunmamıştır. Ama öyle zannediliyor. Sanki düşüncemizin sınırları naslarımızın sınırları imiş gibi irrasyonel bir yaklaşım var. Müslümanlık bu değil. Müslümanlık hiçbir zaman insan düşüncesinin sınırlarını naslarla tespit eden bir din değildir. Bu Müslümanlığın geçmişini görmemektir. Farabi, İbni Sina, Gazali, İbni Haldun, Bediüzzaman'ı görmemek demektir.
 </p>
 <br/>
 <center>
  <a class="anaorta" href="http://web.archive.org/web/20020501063548/mailto:e.akdag@zaman.com.tr">
   e.akdag@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/roportaj/1.htm), [web.archive.org (arşiv bağlantısı)](http://web.archive.org/web/20020501063548/http://www.aksiyon.com.tr:80/2001/322/roportaj/1.htm)
