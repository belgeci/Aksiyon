# Da Vinci, ‘otomatik pilot’ değil…

*Emin Akdağ 2010.11.22*

<font class="agenda2NewsSpot">
 Da Vinci robotu, prostat kanseri için biçilmiş bir kaftan. Böbrek-kolon-kalın bağırsak tümörlerinde, dalak ameliyatları ve kadınlardaki kısmi tüp tıkanıklıklarında da başarıyla kullanılıyor.
</font>
<font class="newsDetail">
 <p>
 </p>
 <p class="MsoNormal">
  Görüntüleme tekniklerindeki gelişmeler, hekimlerin daha isabetli kararlar vermesinde birebir rol oynayarak; “hastalık yok, hasta var” ilkesinin pratikte kabulünü perçinliyor. Laboratuvar tetkikleri de teşhisi kolaylaştırıyor şüphesiz. Ancak son yıllarda cerrahiye robot eli değmesi farklı yorumlara yol açıyor ister istemez. Akla gelen sorulardan birkaç örnek: “Acaba cerrahın yerine robot mu geçiyor?”, “Cerrahlar robotlu operasyonlarda işlemi otomatik pilota mı bağlıyorlar?”
 </p>
 <p class="MsoNormal">
  Günümüzün en gelişmiş tıp robotu Da Vinci, bilhassa prostat kanserlerinde başarıyla kullanılıyor. Zeus isminde bir robot da eş zamanlı piyasadaydı. Rakibini bünyesine katan firma yalnızca Da Vinci imal ediyor şimdi. Aslında bu harika cihaz ilkin kalp ameliyatları için tasarlanıyor. Ama asıl fonksiyon alanını erkeklerin korkulu rüyası prostattaki tümörlerin temizlenmesinde buluyor.
 </p>
 <p class="MsoNormal">
  Hemen belirtmeliyiz ki; operatöre olağanüstü düzeyde katkı temin eden teknolojiyi hasta üzerinde tatbik; belirli bir eğitim, alışma süreci ve yatırım maliyeti gerektiriyor. Bu yüzden şu anda henüz İstanbul ve Ankara haricinde sadece Antalya’da hastaların hizmetine sunulabilmiş vaziyette. İstanbul ve Ankara’da çok az sayıdaki kamu sağlık kuruluşu haricinde Acıbadem, Amerikan ve Florence Nightingale hastanelerinde var Da Vinci. Antalya’daki ise Memorial Hastanesi’nde faaliyet gösteriyor. Prof. Dr. Tibet Erdoğru ve ekibi icra ediyor ameliyatları.
 </p>
 <p class="MsoNormal">
  Üroloji profesörü Operatör Doktor Erdoğru ile bu müthiş teknolojik ürünün tıbba kazandırdıklarını konuştuk. İlk bir iki cümlenin ardından anlıyoruz ki, ortada hiç de ‘otomatik pilot’ ya da benzeri bir hâl söz konusu değil. Cerrahi müdahaleye ilişkin başarıya götürücü her detay ve açı pilotun yani operatör hekimin maharetine bakıyor. Öncesinde laparoskopik cerrahi birikimi şart değilse de, elde edilmişliği çok önemli. Olayı Prof. Dr. Erdoğru üzerinden kıyaslayabiliriz. Türkiye’de laparoskopi metoduyla en fazla radikal prostat kanseri operasyonuna imza atan cerrah. Fakat tam manasıyla 200’üncü vakadan sonra kendini rahat hissettiğini söylüyor: “Robotu yaklaşık 5 aydan beri kullanıyorum. Yeni biri için öğrenme süresi nereden bakarsanız 100 vakadır. Çok ciddi Laparoskopik tecrübem sayesinde ikinci robot ameliyatımı normal yapmaya başladım. Aslında bu laparoskopik teknik ama robot yardımıyla bu defa.” Öyle ki, Prof. Erdoğru, 5’inci operasyonu sırasında canlı basın toplantısı düzenlemiş. Görüşmeyi gerçekleştirdiğimiz ana kadar 20 ameliyat yapmış Da Vinci ile. Prostat dışındakiler de ilave edilirse, laparoskopi deneyimi 800 civarında.
 </p>
 <p class="MsoNormal">
  Laparoskopiyle robot arasındaki farkı anlatmadan evvel şu bilgileri aktarmalıyız.
  <span>
  </span>
  Da Vinci, 2002’den bu yana ABD’de cerrahinin içinde. Önceleri bu ülkedeki prostat kanseri ameliyatlarının yüzde 80’inde açık model yeğlenirken, şimdilerde hastaların yüzde 85-90’ı robot talep ediyor. Laparoskopi daha ziyade Avrupa’da yaygınmış. Orada da hızla robota geçiliyor. Peki niçin? Söz Prof. Erdoğru’da: “Laparoskopide karına iki tane delik açılıyor. Bu da kapalı cerrahi. İçeriye sarkıtılan teleskop 10 ile 20 kat arası büyütebiliyor. Ama görüntü iki boyutlu. Cerrah ellerini sınırlı ölçüde oynatabiliyor. Da Vinci klasik laparoskopinin bazı zorluklarını bypass ediyor. Robotun içine 3 tane kol, iki adet de teleskop yerleştiriliyor. Üç boyutlu ‘high definition’ (çözünürlüğü yüksek) görüntü sağlanıyor öncelikle. Klasikte ellerdeki titreme ameliyata etki edebilir. Robotu kollarımla ve ayak pedallarıyla yönetiyorum. Ayrıca robotun üç kolu sanki kendi kolumun minyatür hâle getirilmişi gibi. Vücudun içindeki robotun bir hayli ince kollarını 7 açıyla 540 derece hareket ettirebiliyorum. Sinirler, damarlar ve tümör çok net görülüp ayrılabiliyor. Robotun kolları titremiyor kesinlikle.” Da Vinci, Türkiye’de 2005’te deneniyor; 2008’de rutinleşiyor.
 </p>
 <p class="MsoNormal">
  Erdoğru’nun vurguladığı net görme ve ayırt edebilme imkânı şu sebeple önem arz ediyor. Prostatın hemen kenarında cinsel işlevi temin eden sinir ve damarlar ile idrar tutma mekanizmasında görevli kaslar konuşlanıyor. Portakala benzetilen prostatta temelde üç tip hastalık beliriyor: iyi huylu büyüme, kanser ve iltihap. Tümör prostatın kabuğunda oluşuyor. Büyüme idrar sistemini bozarak kişinin hayatını çekilmezleştiriyor. “100 gramın üzerindeki prostatlarda açık ameliyat öneriyoruz. Çünkü idrarın akışını engelleyen meyvenin hepsinin çıkarılması gerekir. Amaç kanser kontrolünü sağlamak ve hastaya kansersiz bir yaşam sunmaktır.” diyor Erdoğru.
 </p>
 <p class="MsoNormal">
  90 grama kadarkilerde kapalı cerrahi (tur) tavsiye ediliyor. Kanama riski öne çıkan hastalardaki büyümeyse, ‘Green Light’ diye bilinen lazerli teknikle buharlaştırılıyor. Bu teknikte de ellerdeki ehliyete dikkat çekiyor Erdoğru: “Eğer prostatın meyve yerine kabuk kısmı bularlaştırılırsa, yine kabuğun hemen dışındaki sinirler yanarsa, kişide ereksiyon problemi oluşabilir. Ayrıca prostatın yanı başındaki büzük kaslar bularlaştırıldığındaysa, hasta idrar kaçırır.” Prostat kanseri ihtimali (mevcudiyeti) muayene ve basit kan testi PSA’yla öğrenilebiliyor. Muayene ve test için 40’lı yaşlar ideal. 50’nin geçirilmemesi isteniyor. Literatürdeki en genç hastanın yaşı 24. Prof. Erdoğru 37 yaşındaki hastasında bu amansız hastalığa şahit olmuş: “Prostat kanseri Amerikalılar ve Afrika kökenlilerde daha sık görülüyor. Irk, yaş ve genetik kesinleşmiş üç risk faktörü. Birinci derecedeki akrabada prostat kanseri varsa, risk normalin 5-6 kat üstüne çıkıyor. Uzakdoğulularda risk ciddi oranda geriliyor.”
 </p>
 <p class="MsoNormal">
  Her prostat büyümesi kanser değil elbette ki. İyi huylularda vücuda yayılma yok. Büyüme idrar kanalını tıkıyor. Hâliyle zorlanıyor kişi. İlk belirti, idrarın bir miktar beklemenin ardından dışarı atılması. İkincisiyse hızdaki azalış. Şikâyetler 50 yaş ve öncesindeyse boşalma ve ereksiyon sıkıntılarına da rastlanıyor. Tedaviyle bu arızalar da giderilebiliyor.
 </p>
 <p class="MsoNormal">
  Kanserli vakalar gençleştikçe hastaların beklentileri de değişiyor. Eskiden 65-70 yaşlarında konuyormuş tanı. Hastalar, “Aman kanserden ölmeyeyim de idrar kaçırmaya razıyım, ne yapalım kader buymuş.” diye konuşuyorlarmış genellikle. Erdoğru, şöyle devam ediyor izahatına: “Daha sonra teknolojinin ilerlemesiyle daha erken teşhis olanakları çıktı. Beni kanserden kurtar ama, bundan sonra da ömrüm varsa 20 yıl bezle yaşamayayım, idrarımı da tutayım, demeye başladı insanlar. Bilimsel verilerlerle de desteklenince 45-50 yaşından sonra PSA değerine baktırıyorlar. Teşhis kanser. Hocam ben daha 45 yaşındayım. Beni kanserden koru, idrar kaçırmayı zaten istemem ama cinsel hayatım var benim, diyorlar şimdi. Bu yüzden robot istiyorlar.” İki taraflı ameliyatlılar bile 18’inci aydan itibaren yüzde 95’e ulaşan oranlarda cinsel fonksiyon yetisi bildiriyorlarmış. Bir hafta 10 günde ereksiyon görenler de varmış diğer taraftan. İhtiyaç duyulması hâlinde hastalara cinsel organ rehabilitasyonu uygulanıyormuş. Fonksiyonellik oranı açık operasyonda yüzde 50’ye düşüyor. Laparoskopide yüzde 60-70.
 </p>
 <p class="MsoNormal">
  Prof. Dr. Tibet Erdoğru’ya Da Vinci’nin maliyet boyutunu da soruyoruz. Uzatmadan söyleyelim, özeldeki fiyatı her hizmet dâhil 20 ila 25 bin lira. Zaten 3 ila 5 bin lira arası kamuda da ücret alınıyor hastalardan. Bu ücret neyin karşılığı sorusu iyi cevaplanmalı. 37 bilimsel araştırma sonucuna göre açık ameliyatta; klasik veya robotlu laparoskopiye nazaran hasta daha fazla kan kaybediyor. Dışarıdan kan takviyesi 1 litre çoğalıyor. Başkasının kanı başlı başına bir risk. Belki 10 yıl sonra belirecek virüs taşıyor nakil kan. Kanamayan hasta çabuk iyileşiyor ayrıca. Detaylara dair şunları anlatıyor Erdoğru: “Açık ameliyatlarda sonda nereden baksanız 15 gün ya da üç hafta hastada kalıyor. Robotta süre 4 ila 7 gün arasında değişiyor. 1-2 gün içinde evlerine, oturduğu şehre yolluyoruz. Geçenlerde hastam ağrı olacak mı diye sordu.
  <span>
  </span>
  Hemoroiti de varmış. Olur, ama hemoroitten dolayı dedim. Açık cerrahide hastalar üzerimizden tren geçmiş gibi hissediyoruz derlerdi. Kan kaybedip, ağrı çekip, kendilerini bitkin hissediyorlardı. Cinsel fonksiyonun korunma ihtimali yüzde 50’ler seviyesindeydi. Protez taktırsa 7-8 bin dolardı zaten. Belirli bir yaştan sonra yabancı madde taşımak zorundaydı üstelik.” Hekim-ekip-teknik donanım kalitesi ve hastane şartları da hesabın ayrı parametrelerinden. Devlettekinin aksine, özeldeki ücrette, amortisman ve faiz giderleri de hesaba dâhil. Şu ayrıntının parayla ölçülecek yanı yok: “Kanserden kurtulmada açık cerrahiye göre robot çok daha iyi. Prostat içindeki sınırlı kanserin kontrolünde de avantajlı. Geride kanser bırakma riski yaklaşık 2,5 kat azalıyor. Robottaki risk yüzde 5-6. Açıktakiyse yüzde 15.”
 </p>
 <p class="MsoNormal">
  Prof. Erdoğru, sinir koruma şartı bulunmaması ve birikimine de güvenmesi sebebiyle böbrek kanserlerinde klasik laparoskopiden yana. Erken tanı tıpkı prostattaki eğilimi mecbur kılıyor biraz: “Hasta check up’ta böbreğinde iki santimetre büyüklüğünde tümör olduğunu öğreniyor. Böbreğin tümünü değil, alanı oyarak iki santimlik tümörü alıyoruz artık. Böbreği içeriden dikmek gerekiyor. 700-800 vakaya girdim, ben pek zorlanmıyorum ama az deneyimli cerrahlar için laparoskopiyle vücut içinde dikiş atmak hiç de kolay değil. Böbrek tümörlerinde başka bir durum da söz konusu. Bu organ çok kanlanıyor. Tümör çıkartılırken atar damar kapatılmalı mutlaka. Ancak böbreği 20-25 dakikadan daha fazla kansız bırakamazsınız. Çok kısa sürede tümör böbrekten sıyrılmalı ve delik dikilerek kapatılmalı. Çabukluğa el verdiği için bu tür operasyonlarda da robotu tercih ediyorum. Dikişi çok daha rahat atabildiğim için vakit kazanıyorum.” Etik davranma kaygısıyla, Erdoğru’dan kaptığımız bir sırrı da paylaşmak mecburiyetindeyiz sizlerle: “Klasik laparoskopiyi delikler belden açıldığı için bükük bükük yapmak zorundayız. Ameliyat sonrası üç dört saat çok yorgun hissediyorum kendimi. Hasta olsam doktora derim ki, beni bugünün ikinci vakası yerine, yarının birinci vakası olarak ameliyata alın. Robotla üç ameliyatı peşi sıra gerçekleştirebiliyorum. Oturuyorum çünkü operasyon sırasında. Akşamüstü sporumu da yapar, ardından çocuklarımla oynarım.” Robot süre açısından da avantajlıymış: “1 saat 50 dakikada bitiriyorum. Hastanın sinirleri de mükemmel derecede korunuyor. Klasik laparoskopi ve açıkta iki buçuk üç saat sürüyor ameliyat.”
 </p>
 <p class="MsoNormal">
  Prostat büyümesinin cinsel fonksiyonlarla direkt alakası yok. İleri büyümelerde dahi. Nasıl yani diyorsanız, Erdoğru’dan olayın amasını okumalısınız: “Kişi gecede dört defa idrara kalkıyor. Uyuyamıyor. Erkeklerde cinsel organ, sertleştiğinde yani kan dolduğunda beslenir. Geceleri 10 ila 30 dakikalık sürelerle bu yüzden ereksiyon olunur. Sık sık idrara kalkışlarla ya da apne (uykuda nefes durması) sendromuyla uyku kaçıyor, hâliyle rüya dönemine girilemiyor. Böylece ereksiyon bozuklukları baş gösteriyor.”
 </p>
 <p class="MsoNormal">
  Da Vinci’yi üreten firmanın deyişiyle, “kalp nişan alınıyor ama prostat vuruluyor”. Erdoğru, robotun diğer cerrahi operasyonlarda yaygınlaştığını da ifade ediyor: “Kadınlarda organ sarkmasında kullanılır. Hazneden girildiğinde tekrarlama riski yüksektir; asmak gerekir. Üstten delikten girince yüzde yüze yakın başarı var. Onu da robotla yapıyoruz. Yine kadınlardaki tüp tıkanıklıklarında da uygulanıyor. Tüp baştan sona tıkalıysa değil tabii. Kadın doğumcular da faydalanıyor Da Vinci’den. Kısmi tüp tıkanıklığı olan kadınlarda operasyon sonrası gebelikler bildirildi.” Genel cerrahlar da keşfediyormuş bu dâhiyane cihazı: “Kolon ve kalın bağırsak ameliyatlarında, kanserlerinde ve dalak ameliyatlarında çok rahatlık sağlıyor.”
 </p>
 <p class="MsoNormal">
 </p>
 <p class="MsoNormal">
  Prof. Dr. Tibet Erdoğru:
 </p>
 <p class="MsoNormal">
  Prostatın büyüklüğü değil, oluşturduğu şikâyetler önemli
 </p>
 <p class="MsoNormal">
 </p>
 <p class="MsoNormal">
  Genellikle 60 yaşındaki bir hastada prostat ağırlığı 40, 80 yaşındakindeyse 80 gramdır. 80 ile 60 ya da 40 gramın baskılayıcı özelliği farklıdır hâliyle. 40 yaşındaki bir kişin mesane kasındaki fonksiyonlar ile 60 veya 80 yaşındaki bir hastanınkiler de farklıdır. Mesane yıllar geçtikçe tabii olarak yoruluyor. Buna bir de prostat sebepli tıkayıcı faktörler eklenince… Bu yüzden 40 ve 80 yaş belirtileri farklılık arz ediyor. 40 yaşında çok büyük prostatlarla karşılaşılabiliyor. Bu hastalarda büyüklük tedavi edilmiyor. İdrar boşaltım fonksiyonu ve buna bağlı yaşam kalitesini sorguluyoruz. Yani ilk planda prostatın büyüklüğü mühim değil hekimler için. Örneğin 20 gramlık bir prostat 30 grama ulaştığında, büyümenin asimetrikliği dolayısıyla, tıpkı bir kapak ya da valf gibi mesaneyi kapatabilir. Durum hastada inanılmaz şikâyetlere yol açar. Ama öte yandan 120 gramlık prostata sahip bir hastanın idrar yollarında herhangi bir baskı oluşmayabilir. Çünkü büyüme, kanalı tıkamayacak niteliktedir. Hasta pek şikâyetçi değildir, ufak tefek sıkıntıları yaşam kalitesini sekteye uğratmaz. Prostatın büyüklüğünü tedavi etmek hedef değildir. Ne kadar büyümüş, nasıl büyümüş, ne gibi rahatsızlıklara zemin hazırlamış, şikâyetler hayatı nasıl etkiliyor türünden kriterleri dikkate alırız. Bu arada hastaya ameliyat yapılacaksa, bunun tekniği de çok önemli. En fazla yarar sağlayacak uygulama seçilmeli.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3F99F881F61974EE458D2929505E845B?newsId=27993), [web.archive.org (arşiv bağlantısı)](http://web.archive.org/web/20101126162913/http://www.aksiyon.com.tr:80/aksiyon/newsDetail_getNewsById.action;jsessionid=3F99F881F61974EE458D2929505E845B?newsId=27993)
