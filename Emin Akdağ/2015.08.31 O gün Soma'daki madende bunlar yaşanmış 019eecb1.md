# O gün Soma'daki madende bunlar yaşanmış

*Emin Akdağ 2015.08.31*

<div class="pNewsDetailMainContent ctx_content" itemprop="articleBody">
 <p>
  13 Mayıs 2014 tarihinde meydana gelen ve 301 işçimizin hayatını kaybettiği Soma’daki maden faciasıyla ilgili dava 14 Nisan 2015’ten bu yana sürüyor. 487 mağdur 45 sanıktan yargı yoluyla hesap sormaya çalışıyor. 27 Ağustos’taki duruşmada söz sırası faciadan sağ kurtulanlardaydı. Anlattıkları açıkça ortaya koyuyordu ki, yüzlerce insan tedbirsizlik, ihmal ve güvencesizlik yüzünden ölmüştü. Nihai neticeyi hukuki süreç tamamlanınca göreceğiz. Aslına bakılırsa o gün içindeki 200 işçinin sevdiklerinden koptuğu S-3 panosunun tek sağ kalanı İbrahim Genç’in anlattıkları kâfi, Soma AŞ’ye ait kömür ocağındaki garabeti özetlemeye: “Kafası kolu sarkmış insanlar her yerdeydi. Herkes bir yere düşmüştü. Arkadaşlarımın üstüne basa basa anayola çıktım. Bize sağlam bilgi gelse ayak yerine kuyruğa gitsek belki de bu kadar ölüm olmazdı. Sıcaklık artışı vardı. Son 3 haftadır amirlere söylemiştik ama kimse bir şey yapmadı.” Bilal Altıntaş’ın orada görev yaptığı süre boyunca yani 4,5 yıldır kullandığı ve hiç kontrol edilmeyen maskesi azami 40 dakika fonksiyon görmüş: “Ağzıma küf geliyordu. Yarım saat soğuk hava verdi, kesildi.” Hâkim “Nasıl haberleşiyordunuz?” diye soruyor Altıntaş’a. Cevabı aynen şöyle: “Bir cihaz var, onunla 10 sefer işaret verdiğinizde alarm veriyor. Ancak o cihaz anayolda bulunuyor. Bulunduğumuz yerde telefon da yoktu. Onlar da anayolda ve 60 metre uzaktaydı.” Arızaları bildirdikleri yetkililer, “Biz her şeyin farkındayız, sen işine bak.” sözleriyle terslemekteymiş işçileri. Müfettişlerin ziyaretlerini hep bir hafta önceden öğrenip mümkün mertebe işi kitabına uydururlarmış!
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/o-gun-somadaki-madende-bunlar-yasanmis_552085), [web.archive.org (arşiv bağlantısı)](http://web.archive.org/web/20151228135303/http://www.aksiyon.com.tr/karakutu/o-gun-somadaki-madende-bunlar-yasanmis_552085)
