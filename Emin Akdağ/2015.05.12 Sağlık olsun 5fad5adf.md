# Sağlık olsun

*Emin Akdağ 2015.05.12*

<div class="pNewsDetailMainContent" itemprop="articleBody">
 <p>
  Eczanede, muayenede ve ameliyat masasına yatarken; neredeyse her türlü teşhis ve tedavi işlemi için ilaveten para isteniyor. Kamu hastanesinden rutin randevu tarihi alabilene helal olsun. Özel ise ateş pahası.
 </p>
 <p>
  Hükümetlerin en temel görevlerindendir eğitim, sağlık ve güvenlik hizmetleri. Demokratik parlamenter sistemlerde devlet ekonomiye pek müdahil değildir. Sadece denge ve denetimle uğraşır. Adil olmak şartıyla piyasalar rekabete dayalıdır. Adalet ve Kalkınma Partisi (AKP), 3 Kasım 2002 seçimlerinden bu yana tek başına iktidarda. Yaklaşık 13 yıldır Türkiye’yi yönetiyor. Peki, bu siyasal istikrar süreci, hayata -daha doğrusu vatandaşa dokunan sahalara- nasıl yansıdı? Para ve yatırım politikalarına dair konuları sıkça tartıştığımız 7 Haziran genel seçimleri öncesinde, AKP kabinelerinin çok başarılı olduğunun ileri sürüldüğü sağlıktaki gerçek tablo nasıl acaba?
 </p>
 <p>
  Recep Akdağ, Ocak 2013’teki kabine revizyonuyla, 10 yıldır  oturduğu Sağlık Bakanlığı koltuğunu Mehmet Müezzinoğlu’na devretti. Bu tercih yadırgandı; zira Müezzinoğlu özel hastane işletmecisiydi, sağlığa vatandaşın penceresinden bakmıyordu. Böyle düşünenleri yanıltmadı Müezzinoğlu. Döneminde artı veya eksi yönde dişe dokunur bir farklılığa imza atılmadı. Özel sağlık kuruluşlarının Sosyal Güvenlik Kurumu (SGK) kapsamındakilerden alabileceği farkın oranı ondan önce yüzde 200’e çıkarılmıştı zaten. Örneğin bir muayenede SGK o kuruma 60 lira ödüyorsa, hastadan bunun iki katı istenebiliyordu. ‘Dilersen özele git’ söylemi yok hükmündeydi!
 </p>
 <p>
  <strong>
   İki dev adım ve sonrası
  </strong>
  <br>
   Sağlık ile Çalışma ve Sosyal Güvenlik bakanlıkları iki büyük adım attı bu sürecin başlarında. İlki Emekli Sandığı, Sosyal Sigortalar Kurumu (SSK) ve Bağ-Kur, SGK çatısı altında buluşturuldu. Hastaneler Sağlık Bakanlığı uhdesine (2005) alındı. Artık herkes arzuladığı ve beğendiği hastaneye gidebiliyordu. İkinciyse eczanelerle yeniden serbest sözleşme (14 Aralık 2004) imzalanmasıydı. SSK hastaneleri ve eczaneleri önlerindeki kuyruk sona ermişti. Halkın tıbbi hizmetlere ve ilaca ulaşması hayli kolaylaşmıştı. Anayasa’daki ‘sosyal devlet’ ilkesi pratiğe geçiyordu. Ancak planlama hatalarıyla harcamalar bütçenin kaldıramayacağı tutarlara erişince gözler SSK’lının cebine odaklandı.
  </br>
 </p>
 <p>
  <strong>
   Mecburi hizmete son
  </strong>
  <br>
   Prof. Dr. Recep Akdağ, 10 yılı aşan Sağlık Bakanlığı döneminde ‘iyi niyetlerle’ çok sayıda projeyi hayata geçirdi. Evet, sağlığı dönüştürmeyi amaçlıyordu. 12 Eylül 1980 darbesiyle mevzuata giren hekimlikte mecburi hizmet anlayışını 2003’te kaldırdı. Gönüllülük esasına güvendi. Olmayınca, cazip gelirlerle ‘sözleşmeli’ esasını denedi. Sonuç yine hüsrandı. 2004’te atanan 736 doktordan yalnızca biri vazife yerinde kalmış, 700 pratisyenin tümü ‘ben yokum’ demişti. Sosyo-ekonomik ve kültürel ortam yüzünden Doğu ve Güneydoğu’dan kaçıyorlardı. En nihayetinde mecburi hizmete dönüldü. Hem de kriterler eskisine nazaran sıkılaştırılarak. Pratisyenlik ve uzmanlık diplomalarına âdeta ipotek kondu.
  </br>
 </p>
 <p>
  <strong>
   Özelleşme fikri ve faturası
  </strong>
  <br>
   Akdağ’ın ve arkadaşlarının en parlak fikirlerinden biri de sağlıkta özelleşmeydi. Bina inşası, cihaz donanımı ve personel istihdamıyla uğraşacağına ücreti mukabilinde hizmet satın alınabilirdi. Özel hastane sayısı 9-10 yılda 150’den 530’lara fırladı. Tıp ve dal merkezleriyle miktar 2 bine yaklaştı. Sektöre yönelen müteşebbisler tabiatıyla yatırımlarının karşılığını görmeyi arzulamaktaydılar. SGK tarifesi üzerinden yüzde 30 fark ücretiyle milyon dolarlık kredileri ödemeleri imkânsızdı. Resmiyetle örtüşmeyen faturalar düzenlediler hastalara. Hangisi pakete dahil, hangisi paket harici birbirine karışıyordu. İnsanlar SGK’nın Sağlık Uygulama Tebliği’nden (SUT) epey sonra haberdar oldu. Mesele sürüncemedeydi. Sanki “vatandaşa kaç, özel hastanelere tut’ deniyordu. Kavga gürültüyle hak aranabiliyordu. Neticede farkın oranı yüzde 200’e yükseltildi. Özele uğrayanlar ayrıca muayene başına katılım payı da ödemekte.
  </br>
 </p>
 <p>
  <strong>
   Doktor sayısı ve kamunun harcamaları
  </strong>
  <br>
   2013’te kurulanlarla birlikte 86 tıp fakültemiz var. 130 bin civarında hekime sahibiz. Yaklaşık 40 bini pratisyen. Sayı, kati suretle ihtiyacı karşılamıyor, en az 100 bin takviye gerekiyor. Çocuk kardiyolojisi ve psikiyatrisi yan dallarındaki açık olağanüstü düzeyde. Kamudan özele kaçışlar sebebiyle kadrolar da donduruldu. Gerçi bundan böyle meseleyi hal adına sıfırdan hastane ruhsatı da verilmiyor. Devletin sağlık harcaması 2002’den bu yana 18,7 milyar liradan 84,4 milyara çıktı. Kişi başına ise 92’den 169,5 dolara fırlama söz konusu. Hükümet kamuyu cazip kılmak için performans sistemini devreye soktu. Ne yazık ki bu çaba da ters tepti. Hâliyle bir hekimin günlük vizite miktarı artınca hastaya ayrılan süre minimuma indi. İster istemez doktorlar herkesten kimyevi ve görüntülü tahlil talep etmekte. Hastalar teşhisin isabetinden endişe duyarak aynı rahatsızlık dolayısıyla birçok hekime görünmekte. Boşuna tomografi ve MR çekilmekte. Doğru dürüst teşhis yokken kolesterol, tansiyon, diyabet, kalp ve psikiyatri (depresyon) ilaçları yazılmakta.
  </br>
 </p>
 <p>
  <strong>
   Eczacılarla zoraki pazarlık
  </strong>
  <br/>
  Maalesef ilaca rant gözüyle bakıldı 2009 ve 2010 yıllarında. Yerli sanayinin üretim gücüne nazar edilmeksizin eczanelerin cirolarına göz dikildi. ‘Market eczane’ (drugstore) ve tezgâh üstü satış (Over The Counter-OTC) dayatılmaya çalışıldı. Eczanelerle anlaşmayı SGK tek taraflı sonlandırdı. Tek tek sözleşme mantığı gündeme getirildi. Türk Eczacıları Birliği (TEB) meslektaşlarını savunmakta zorlandı bir ara. Meslek haklarından yoksunlaşan eczacılar işyeri kapatma rizikosu yaşadı. Aleyhlerindeki negatif rüzgâr hâlâ sürüyor. En son kanser ilaçlarının tedavinin uygulandığı hastaneler eliyle temini kararıyla karşı karşıyalar. Şu soruları yönetiyorlar sorumlulara: Hastanelerdeki trafik akışı rantabl yürüyecek mi? O anda ilaç yoksa ne olacak? Aracılar ve sahteciler engellenebilecek mi? Hastanın mağduriyete uğratılmaması garanti edilebiliyor mu?
 </p>
 <p>
  <strong>
   İlaç sektöründe kafalar karışık
  </strong>
  <br/>
  Öngörüsüzlük yüzünden kamunun sağlık harcaması SGK’nın üstesinden gelemeyeceği boyuta varınca hem vatandaş hem de ilaç sektörünü rahatsız eden tedbirler vizyona konuyor. İlaç fiyatının Avrupa’daki en ucuz 5 ülke ortalamasına çekilmesi ilk etapta doğru bir icraat gibi görünse de zamanla olumsuz sinyallere yol açtı. Pek çok ilaç kâr kaygısıyla üretilmez oldu. Bilhassa hükümetin ödeme listesinden çıkardıklarına erişmede sıkıntılar çekilmekte. Yerli ilaç sanayii iyice yabancılara fason çalışmakta. Jenerik (eşdeğer) ilaçta dahi iç imalat gittikçe gerilemekte. İthal ürün ilaç pazarı 2013’te değer bazında yüzde 8,7, 2014’teyse yüzde 10 büyürken üstelik. Dışarıdan sağlanan ilacın kutu bazındaki 5 yıllık büyümesi yüzde 47. Kutudaki yerli büyümeyi merak ediyorsanız hemen söyleyelim: Sadece yüzde 15. Oysa ilaç; savunma, enerji, bankacılık ve telekomünikasyon sektörleri kadar önemli. Bir salgın hastalıkta elimiz kolumuz bağlanabilir. Yabancı sektör lehine 27 Haziran 1995’te patent (20 yıl), 1 Ocak 2001’de de veri (6 yıl) korumasına imza attığımızı da hatırlatalım. Bunun tabii neticesidir ki 2009’da yabancıların 73 firması sektörümüzdeydi ve pazar payları yüzde 67 idi. 2014’te 106 firmayla yüzde 70’e sahipler. Yerli ilaç sanayimizin milyonlarca dolar ayırarak orijinal ürün ortaya koymasını ummak hayalden de öte.
 </p>
 <p>
  <strong>
   Mevzuat çöplüğü ve şehir hastaneleri
  </strong>
  <br/>
  Örnekleriyle aktarmaya gayret gösterdik ki sağlıkta istikrarın yakalanamadığı çok açık. Hekimler, diğer sağlık personeli, özel sağlık kuruşları ve vatandaşlar mevzuata boğuldu. Bir tebliğle diğeri tekzip edildi. Anlamsız ve anlaşılması güç zikzaklar çizildi. Teori ile pratik arasındaki uçurum her defasında açıldı. Elde ve avuçtaki tek proje, özel-kamu işbirliğiyle yürüyeceği düşünülen bölge şehir hastaneleri. 30 Mart 2014 yerel seçimlerinin de en gözde taahhütlerinden biriydi bu proje. Ama çoğunun temelleri yerinde sayıyor. Kaldı ki bu da rant endeksli. Müteahhitlik sektörünü canlandırmaya dönük bir hamle. Dış kredi musluklarının Hazine garantisiyle açılabilmesi umut vadetmediğinin aleni delillerinden. İstanbul’daki Çapa ve Cerrahpaşa tıp fakültelerinin eğitim ve poliklinik binalarının taşınması hikâyesindeki ana fikir (ya da tema) de konuşlandıkları arazilere paha biçilememesiydi. Yerlerinden kımıldatılamayınca ciddi manada ne bakımdan geçirildiler ne de onarımdan... Orta derecedeki bir depremde yıkılmaları muhtemel.
 </p>
 <p>
  <strong>
   Paran kadar sağlık!
  </strong>
  <br/>
  Belki de Türkiye’deki kimi özel hastaneler çoğu Batı ülkesindekinden daha donanımlı ve konforlu. Başta güneyimizdeki Körfez coğrafyasının zenginlerini ve güçlü sosyal güvenlik şemsiyesi altındaki Avrupalı emeklileri çekebilirler. Sağlık turizmi açısından değer taşıdıkları yadsınamaz. Madalyonun bir de diğer yüzü var ki içler acısı. Ortalama vatandaşa göre buraların kafesinde oturmak bile el yakıcı. Muayene ve ameliyat fiyatları uçuk. Vasat özellere kısmen uğramak imkân dahilinde. Operasyon ve hastalık ciddileştiğinde oralarda da rahat yok. Basit bir laparoskobi işlemi için 3-5 bin lira ödemek gerekiyor. Tam gün yasasıyla özel muayenehanelerin kapatılmasının kamuya faydası neredeyse hiç. Halka zararıysa çok fazla. Önceleri alanlarında öne çıkan uzman ya da hocayla yüz yüze görüşülebiliyor, dertler anlatılabiliyordu. Şimdi ondan da mahrumsunuz. Tıp fakültelerindeki eğitimin kalitesini de düşürdü sözünü ettiğimiz yasa.
 </p>
 <p>
  <strong>
   Bitkisel ve alternatif tıp
  </strong>
  <br/>
  Koruyucu hekimlik esas günümüzde. Hastalandıktan sonraki masraflar ve içine düşülen sıkıntılı süreç ile korunmaya ayrılacak para ve sergilenecek çabalar kıyaslandığında birincinin çok daha ekonomik ve tercihe değer olduğu ortaya çıkıyor. Bitkisel ve alternatif tıptan faydalanma katsayımız yok denecek ölçüde. Beşerî tıbbi ürünlerle alakalı yönetmelik olayı kavramaktan ve sisteme dahil etme yetisinden uzak. Yalnızca Asya ülkelerinde değil, Avrupa’da da yaygın bu tıbbi ürünler. Fakültelerde bilimsel kimlik kazanmış durumda. Eczanelerin bir bölümü bunlara tahsisli. Türkiye’deyse uydu kanallarında 24 saat her türlü hastalığı iyileştirdiğine ilişkin yayınlara şahidiz. Aslında kamu harcamalarını dizginleyecek ve insanları rahatsızlanmaktan kurtaracak bir saha, merdiven altına mahkûm ve denetimsiz. Sormak lazım, 200 yıl öncesine dek, yani kimya endüstrisi keşfedilmeden evvel tıp yok muydu? Başta İbn-i Sina, devrin tıp âlimleri ve onların izleyicileri hastalıkları neyle ve nasıl tedavi ediyordu?
 </p>
 <p>
  <strong>
   Aile hekimliği fiyasko
  </strong>
  <br/>
  Aile hekimliği uygulaması, kişisel takip ve doğru yönlendirme amacına dönüktü. Sağlıklıca işletilebilseydi sistemdeki belirli arızalar giderebilirdi. Maalesef bunda da tıkanmışlık sendromu içindeyiz. Reçete adedini çoğalttıkları anlaşılınca bakanlıkça hedef tahtasına konuldular. Hastanelerdeki hekim açığına çare olmaları isteniyor kendilerinden. 21 bin 350 aile hekimi nöbet tutmaya zorlanıyor. Onlarca dayatmaya şimdilik iş bırakma eylemleriyle direnme çabasındalar. Belki de lağvedilecekler ve sağlık ocaklarına dönülecek. Bu elbette ki sırf doktorları ilgilendiren bir sorun değil. Nihai zarar vatandaşa.
 </p>
 <p>
  <strong>
   Sağlıkta nereye gidiyoruz?
  </strong>
  <br/>
  Özel sağlık kuruluşlarından ‘kamu yararını düşünmelerini’ beklemek ticaret felsefesine aykırı. Vatandaşların ‘sektöre girerken şartları biliyordunuz’ deme hakkı var ama bu problemi çözmüyor. Hekim eksikliğini birkaç yılda gidermek mümkün değil. Kalite yani nitelik ise bambaşka bir konu. Yerli ilaç sektörü kan kaybediyor. Yabancılarsa -kesinlikle kınayamayız- kârlı işlerin peşinde. Ekonomik bulunmayan ilaçlar piyasadan çekiliyor. Bilgi ve bilinç düzeyi yerlerde sürünüyor. Hastalıklara yol açan beslenme alışkanlıkları, çevresel etkiler ve genetik özelliklerden bihaberiz. Obeziteyle mücadele edilebilmesi de parasal kaynakların sağlamlığına dayanıyor. İnsanlar çok hoşlarına gittiği için öğünlerini ekmekle geçiştirmiyorlar. Dengeli beslenmek için yeterli bütçeleri yok. Geçim sıkıntısı, işsizlik ve eğitim sorunları kaynaklı stres almış başını gidiyor. Öyle bir noktadayız ki kamu hastanesinden gereken tarihe randevu alabilene bravo. Özel ise ateş pahası. Ne diyelim; sağlık olsun!
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/saglik-olsun_550879), [web.archive.org (arşiv bağlantısı)](http://web.archive.org/web/20150717154527/http://www.aksiyon.com.tr/dosyalar/saglik-olsun_550879)
