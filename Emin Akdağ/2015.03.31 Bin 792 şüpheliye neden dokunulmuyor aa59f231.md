# Bin 792 şüpheliye neden dokunulmuyor?

*Emin Akdağ 2015.03.31*

<div class="pNewsDetailMainContent" itemprop="articleBody">
 <p>
  Her geçen gün daha iyi anlaşılıyor ki, Kamu Personel Seçme Sınavı’nın (KPSS) 2010’de yapılanıyla alakalı soruşturma, hukukun normal prosedürleriyle uyuşmuyor ve asıl amaç bambaşka. Suçlananlar hakkında en ufak bir delil yok. İsnatlar soyut, çelişik ve havada. Baştan belirtelim ki, söz konusu eğitim bilimleri testi iptal edilmişti. Genel Kültür ve Genel Yetenek’teyse herhangi bir usulsüzlük saptanamamıştı. İptalin sebebi de ortadaki koskocaman garabetti: Katılımcıların 350’si 120 sorunun tamamında, 423’üyse 119’unda doğru şıkkı işaretlemişti. 3227’si asgari 100 net çıkarmıştı. Ankara Cumhuriyet Başsavcısı Harun Kodalak ile dosyanın savcısı Yücel Erkman, -sorular çalındıysa- bunun kim ya da kimlerce gerçekleştirildiğini söyleyemiyor. Dönemin ÖSYM yetkililerindeki sorumluluk nedense ikinci plana bırakılıyor. 3227 şüpheli ince elenip sık dokunarak bin 435’e indiriliyor ve 82’si için gözaltı kararı çıkartılıyor. İnanılması güç ama Başsavcı Kodalak açıklamasında şöyle bir cümleye yer verebiliyor: “Toplamda bin 435 şüphelinin doğrudan kamuoyunca bilinen belirli bir yapıyla mali, sosyal ve ekonomik bağlarının olduğu tespit edilmiştir.” ‘Paralel örgüt’ diye yaftalanan Hizmet Hareketi’ni kast ediyor. Bilgiler MASAK raporu, SGK, Maliye, Milli Eğitim, Nüfus İşleri ve Kredi Yurtlar’dan toparlanmış. Hep inkâr ettikleri fişlemelerin açık bir kanıtı bu. Bir suç işlendiyse geriye kalan bin 792 kişiye neden dokunulmuyor? Onlar hangi parti ve yapılara üye? Acaba 120 ve 119 nete ulaşanlar birinci gruba mı dahil, ikincisine mi? Kitapçıkları ÖSYM imha ettiğine göre, 30 matematik sorusunu bir çok adayın hiç işlemsiz cevapladığı iddiasının ispatı ne? En üzücüsü de, çirkin iftira rüzgârının Fethullah Gülen Hocaefendi’ye kadar götürülmesi. Neymiş; tavsiyelerini dinleyenlere ‘Devlette görev alın.’ demiş. Suç mu? Tehditle itirafçı (iftiracı) devşirilmesi de gayri ahlaki…! Ha bir de Cumhuriyet tehdit altındaymış! Sorgular mı; evlere şenlik!
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/bin-792-supheliye-neden-dokunulmuyor_550306), [web.archive.org (arşiv bağlantısı)](http://web.archive.org/web/20150406033222/http://www.aksiyon.com.tr/karakutu/bin-792-supheliye-neden-dokunulmuyor_550306)
