# Sahte ilaca reklam dopingi

*Emin Akdağ 2007.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’deki ilaç sahteciliği, kutu ve kupür bazında. Reçetesiz ilaçlarda reklâm ve tanıtımın serbest bırakılmasının, halk sağlığı açısından, sahtecilikten daha büyük tehlike arz ettiği ileri sürülüyor.
  </font>
 </div>
 <div id="newsText">
  <font class="detail-text">
   Sosyal Güvenlik Kurumu (SGK), 2007 yılı “İlaç Teminine İlişkin Protokol”e istinaden geri ödeme belgelerinde kupür usulsüzlüğü belirlenen eczacıların sözleşmesini geçici bir süre askıya alınca; sahte ilaç olayı değişik bir boyut kazandı. İlacın, fabrikadan halka ulaşmasındaki son halkayı oluşturan eczacılar, önceki halkalardaki kusur ya da suiistimallerden sorumlu tutulduklarını ileri sürerek, cezaya karşı çıkıyor.
   <br/>
   <br/>
   Tüm Eczacı İşverenler Sendikası (TEİS) Başkanı Nurten Saydan, İstanbul Eczacı Odası Başkanı Semih Güngör ve Tüm Eczacı Kooperatifleri Birliği (TEKB) Başkanı Abdullah Özyiğit, sahte ilaç kutusu ve kupürünün orijinalinden ayırt edilemeyeceğini; dolayısıyla, eczacının suçlanamayacağını söylüyor. Sorumluluk elbette ki, ilaçta her türlü kural koyma ve denetim yetkisine sahip Sağlık Bakanlığı’nda. Peki, bütün suç, suiistimalin tek adresi gösterilen ve bu piyasanın simsarlarınca yönetilen spot depolarda mı? Semih Güngör’ün aktardığı bilgi, doğrusu bir hayli kafa karıştırıcı. Fesih cezası verilen İstanbul’daki eczacılar, ilaçları, spot değil, güvenilir ve bilinen ecza depolarından almış. Sahte ilaçlar büyük depolara ‘takas’ yoluyla geçiyormuş.
   <br/>
   <br/>
   TÜRKİYE’DE İLACIN SADECE KUTUSU SAHTE
   <br/>
   <br/>
   Burada hemen şunu vurgulamak gerekir ki, Türkiye’deki ilaç sahteciliği, kutu ve kupürle sınırlı. İçerikte sahteciliğe pek rastlanmıyor. Yani ‘sahte ürün’ çoğunlukla orijinal. Ancak bu ilaçlardan miadı dolan ya da soğuk zincire riayet edilmeden piyasaya sürülenleri, halk sağlığı için çok ciddi bir risk. Bu bağlamda, reçetesiz ilaçların eczane haricinde satılmasına imkân tanınması da faciaya davetiye çıkarmak manasına geliyor. SGK’nın ödeme yapmayacağı reçetesiz ilaçlarda reklâm ve tanıtım serbestliği ise ayrı bir tartışma konusu. Listenin 31 Aralık’a kadar netleşeceği tahmin ediliyor. 1928’den bu yana uygulanan yasağın kalkması, reklâm pastasını şüphesiz büyütecek. Ama hatalı ve bilinçsiz ilaç tüketiminin faturası yine, ortaya çıkacak muhtemel rahatsızlıkların tedavi giderlerini karşılamakla mükellef SGK’nın sırtına binecek.
   <br/>
   <br/>
   PİSAYADAKİ SİMSARLARA DİKKAT!
   <br/>
   <br/>
   TEİS Başkanı Nurten Saydan’a göre sahte kutu ve kupür olayının ardında ilaç simsarları var. Spot depolar ve bazı muvazaalı (sahibi eczacı olmayan) eczaneler, simsarların kontrolünde. Sahte kutulu ilaçların bu kişilerce yasal dağıtım ağına sokulduğunu belirten Saydan, “Zira SSK’nın sahte kutulu olduğunu tespit ettiği ilaçları süreç içinde, ne satan ecza deposu ne de bu ilacı alan eczacı, bilmemiştir. Ülke genelinde birbiriyle hiç alakası olmayan yerlerde yapılan incelemelerde sahte kutulu ilaçların birer ikişer adet çıkması, bu olayın bilinçli olarak organize edilmediğinin bir göstergesidir.” diyor. TEİS, sahte ilaç olayı ülke gündemine oturduğunda, Sağlık Bakanlığı’ndan, ‘ayırt edici kriterlere’ dair bilgi istemiş. Bakanlık, ‘bilgi yok’ demiş. İşin ilginç yanı, aynı süreçte, ilaç firmaları da, eczanelere ilaç sahteciliğine ilişkin herhangi bir uyarıda bulunmamış. Saydan, bu şartlar altında faturanın eczacıya kesilmesine karşı çıkıyor. Hiçbir eczacının, 7 yıl sözleşmeden mahrum bırakılma olayını göze alarak, bile bile bu tür sahteciliğe girişemeyeceği tezini dillendiriyor.
   <br/>
   <br/>
   EZCACILAR YÜRÜTMEYİ DURDURDU
   <br/>
   <br/>
   2007 tarihli ilaç temini protokolü, bir öncekine nazaran daha yuvarlak ifadelerle dolu. Önceki, suç sabitse, direkt 7 yıl fesih cezasını öngörüyor. Yenisinde ise ceza göreceli; 3 aydan 7 yıla yayılıyor. Eskisinde para cezası yok ve eczacının kupür usulsüzlüğüne bilerek karışması şartı aranıyor. 2007’den sonra, eczacı farkına varmadığı yolsuzluktan da sorumlu. İstanbul Eczası Odası Başkanı Güngör, sözleşmesi feshedilen bağlı eczanelerin mahkemeye başvurarak yürütmeyi durdurma kararı aldırdıklarını kaydediyor. Güngör, oda başkanlığında henüz yeni. Göreve başlar başlamaz, fesih yüzünden odaya başvuran üyelerine ‘dava yolunu’ önermiş. Yürütmenin durdurulmasındaki püf noktası şöyle: Sahte kupür belgeleri 2005 yılı sonu ile 2000 başındaki işlemlere ait.
   <br/>
   <br/>
   Eczacılar, 2007 öncesindeki protokolün uygulanmasını talep ediyor. Eczacılar kupür sahteciliğinin kendileri dışında geliştiğini ispatlayınca, yürütme duruyor. Çünkü barkot okuyucu cihazların, sahte kupürü tanıması imkânsız. Güngör, fesih cezaları akabinde görüştükleri SGK yetkililerinin haklılıklarını kabul ettiğini; bu aşamada çözümleyemeyeceklerini bildirdikleri müfettiş raporlarıyla sabit fesih kararlarının düşmesi için, mahkeme alternatifini bizzat konu yaptıklarını anlatıyor. Yetkililer, yoldaki cezaların durdurulması adına müfettişleri ikna sözü de vermiş. Bu görüşme etkili olmuş ve söz tutulmuş. Fesih cezası şikâyetiyle başka üye eczacı odanın kapısını çalmamış.
   <br/>
   <br/>
   SPOT DEPOLAR ŞARTLARA UYMUYOR
   <br/>
   <br/>
   TEKB Yönetim Kurulu Başkanı Abdullah Özyiğit, eczacılara, sadece bilinen ve güvenilir depolarla çalışmalarını tavsiye ediyor: “Bunlar ilacı sadece imalatçıdan alır ve dağıtır. Böylece eczacı kendini yüzde 99,9 garanti altına alır.” Abdullah Özyiğit, günübirlik uğrayan spot depolarla alışverişi son derece sakıncalı görüyor. Spot depolar yasal ama bakanlık yasal şartlara uygunluğu yeterince denetlemiyor. Normalde, spot veya değil, ruhsatlı her depo, en az 20 eczanenin ilaç ihtiyacını karşılayabilmek zorunda. Buna rağmen çoğu spot depoda, belli grup ilaçlar dönüyor. Özyiğit, bu depoların daha ziyade bir şekilde sistem dışına çıkan ilaçları pazarladıklarını belirtiyor.
   <br/>
   <br/>
   Para kalpazanlığına dikkati çeken Özyiğit de, sahte kutu veya kupürün ayırt edilemeyecek ölçüde orijinaline benzediğini vurguluyor: “Çözüm 2D Barkot Sistemi. Hayata geçirilecek ilaç takip sisteminde, her ilacın ayrı bir seri numarası, kimliği olacak. Her işlem ana server’dan gözlenecek.” Sistem, reçetesiz satılan ilaçları da kapsayacak.
   <br/>
   <br/>
   Peki ama reklâm ve tanıtımı serbestleşecek reçetesiz ilaçlar eczaneden başka yerlerde de satılırsa ne olacak? TEİS Başkanı Saydan, daha da ileriye giderek, son sahte ilaç olaylarına şüpheyle bakıyor: “Acaba tüm dünyadakinin aksine en az oranda sahte ilaç olayının yaşandığı ülkemizde, ilaç sektöründe bazı kurumlar, özellikle de serbest eczaneler kamuoyunun gözünde yıpratılmak mı istenmektedir? Zincir veya şirket eczaneleri için kamuoyu oluşturulmaya mı çalışılmaktadır? Unutulmamalıdır ki zincir eczaneler, tek amacı, her ne olursa olsun çok kâr elde etmek olan muvazaalı eczanelerin yasallaştırılmış halidir. Bu göz ardı edilmemesi gereken bir konudur.”
   <br/>
   <br/>
   Saydan’ın ilaç firmalarına yönelttiği şu sorular, şüphesinden daha kayda değer: “İlaç firmaları özellikle pahalı ilaçlar için neden bir ayırt edici özellik kullanmıyor ve bununla ilgili bakanlıkça yapılmak istenen düzenlemeyi neden bir an önce hayata geçirmek için elinden gelen gayreti göstermiyor? Piyasaya faturalı olarak verdiği, özellikle pahalı ilaçlarda zarar etmekten kurtulmak için neden süreci hızlandırmıyor?”
   <br/>
   <br/>
   Şüphesiz bu soruların muhatabı, orijinal ilaç üreticileri. Türkiye’deki uluslararası ölçekli bu firmaların yakın geçmişte çatısı altında birleştikleri Araştırmacı İlaç Firmaları Derneği (AİFD) bünyesinde kısa bir süre önce ‘Sahte İlaçla Mücadele Komitesi’ kuruldu. Problemin uzun soluklu ve geniş kapsamlı bir stratejiyle çözülebileceğini ifade eden dernek genel sekreter yardımcısı Nurgün Örgen, amaçlarını şöyle açıklıyor: “Daha etkili bir şekilde kontrol edilebilen şeffaf bir ilaç tedarik zinciri ile hasta güvenliğini sağlamak amacıyla Sağlık Bakanlığı ve diğer resmî kurumların çabalarına her zaman destek verdik. Komitemiz, bakanlıkla işbirliği yapacak. Bu alandaki çalışmalarımıza ivme kazandıracak.”
   <br/>
   <br/>
   İstanbul Ecza Odası Başkanı Güngör, Türkiye’deki kutu ve kupür sahteciliğinin tansiyon ve psikiyatri, nadiren de ağır kan hastalıkları ilaçlarında yoğunlaştığına işaret ediyor. Saydan gibi o da, “eczanelerde sahte ilaç varmış havası” oluşturulmak istendiğini ileri sürüyor. Endişe eden vatandaşlara, son denetimlerde sahte kutu ve kupürle karşılaşılmadığı bilgisini veriyor. Saydan, ilaç firmalarının; problemi kökünden halledeceği düşünüldüğü için getireceği artı maliyet yükü ikinci plana itilen yeni barkot sistemi gerçekleşmedemn önce de bazı tedbirlere hayatiyet kazandırabileceğini ifade ediyor: “İlaç firmalarının taklit edilemeyecek tarzda, görünür hologramlı kupür ile sadece ilk kullanıcının açacağı kilit uygulanmış kutulara geçiş yapması, bu tip olayların yaşanmasını asgari seviyeye indirecektir.”
   <br/>
   <br/>
   REKLÂM PASTASI BÜYÜR, AMA…
   <br/>
   <br/>
   Reçetesiz ilaçlarla ilgili reklâm ve tanıtım yasağının sona erdirilmesiyle, Türkiye’deki reklâm pastasının yüzde 5 büyüyeceği ifade ediliyor. 2006’da reçetesiz ilaçlara, 9,5 milyar YTL’lik ülke ilaç pazarının yaklaşık yüzde 4’ü oranında, 416 milyon YTL harcandı. Bu ilaçların reklâm ve tanıtımının serbestleşmesini savunanlar, Avrupa’yı örnek veriyor. Saydan, Güngör ve Özyiğit;  Türkiye ile Avrupa arasındaki bilinç, standart ve denetim düzeylerinin kıyaslanamayacağını vurgulayarak, halk sağlığının riske gireceği uyarısıyla reklâm ve tanıtıma muhalefet ediyor.  Özyiğit, “Lida ve benzeri olaylar bin kat artar” uyarısı yaparken; Saydan, “ilacın zamanında ve dozunda kullanılması gereken bir zehir” olduğunu vurguluyor. Özyiğit’ten, aslında ayrı bir dosyada irdelenmesi elzem son bir bilgi (ya da tahmin): Türkiye piyasasında dönen ilacın yüzde 15-20’sini spot depolar yönlendiriyor.
   <br/>
   <br/>
   <br/>
   İLAÇ DA BİR ZEHİR!
   <br/>
   <br/>
   Reçetesiz ilaçların yaygın kullanıldığı ve reklâmlarının serbestçe yapıldığı ABD’de, ilaçtan zehirlenme oranı dünya ortalamasının üstünde. Ülkede zehirlenmelerin yüzde 65’i ilaçtan.
   <br/>
   <br/>
   Dünya Sağlık Örgütü’nün güncel verilerine göre, sahte ilaç oranı ortalaması, Avrupa’da yüzde 1, dünya genelinde ise yüzde 8. Bu oran, az gelişmiş ülkelerde yüzde 50’yi aşıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-16889-34-sahte-ilaca-reklam-dopingi.html), [web.archive.org (arşiv bağlantısı)](http://web.archive.org/web/20130218064543/http://www.aksiyon.com.tr:80/aksiyon/haber-16889-34-sahte-ilaca-reklam-dopingi.html)
