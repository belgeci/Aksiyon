# Dink Ailesine telafisi zor hak ihlalleri

*Emin Akdağ 2014.11.18*

<div class="pNewsDetailMainContent" itemprop="articleBody">
 <p>
  19 Ocak 2007’de, yönettiği Agos Gazetesi’nin İstanbul Şişli’deki bina girişinde öldürülen Hrant Dink’in davası, Yargıtay’ın yerel mahkemenin ‘örgüt yok’ kararını bozmasının ardından yeniden görülüyor. Fakat öyle çok karmaşık değil, sadece adi bir suç örgütüymüş bu! Olayın başka bir boyutu daha var. Ermeni asıllı gazetecinin eşi Rakel Dink, kardeşi Orhan Dink ve çocukları Delal, Arat ve Sera Dink’in Anayasa Mahkemesi’ne (AYM) yaptıkları ‘hak ihlali’ başvurusundan söz ediyoruz. “Soruşturmanın özen ve hızla gerçekleşmediği”, “dosyanın kendilerinden gizlendiği”, “muhtemel şüphelilerin cezasız bırakıldığı”, “Avrupa İnsan Hakları Mahkemesi’nin (AHİM) kararının gereklerinin yerine getirilmediği” ve “ilgili kamu görevlileri hakkında soruşturma izni verilmediği” iletilmişti AYM’ye. Aile bireylerini haklı bulan Yüksek Mahkeme, gerekçesinde şunları kaydetti: “Adli birimler, yeterince hızlı ve özenli davranmamıştır. Kamu görevlilerinin yargılanmasına ilişkin mevzuatın uygulanmasında gerekli özeni göstermemiştir. Kamu görevlilerinin soruşturulması hususunda izlenen yöntemlerde hatalar bulunmaktadır. Olay kapsamında ihmalleri olduğu ileri sürülerek kimlikleri tespit edilen İstanbul ve Trabzon’daki kamu görevlilerinin cinayet üzerinden uzunca bir süre geçmiş olmasına rağmen halen ifadeleri bağımsız adli birimlerce alınmamış, olaydaki rolleri saptanamamıştır.” Şu cümle de aynı karar metninden: “Soruşturmanın makul bir özen ve hızla yapılamadığı anlaşılmış olduğundan, hakkın özüne zarar verecek şekilde yürütülen bu soruşturmanın bir bütün olarak etkisiz olduğunun kabul edilmesi gerekir.”
 </p>
</div>


Kaynak: [www.aksiyon.com.tr](http://aksiyon.com.tr:80/karakutu/dink-ailesine-telafisi-zor-hak-ihlalleri_539922), [web.archive.org (arşiv bağlantısı)](http://web.archive.org/web/20141204063704/http://aksiyon.com.tr:80/karakutu/dink-ailesine-telafisi-zor-hak-ihlalleri_539922)
