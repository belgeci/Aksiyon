# Tahşiye tutuklamasında Kırmızı Kitap skandalı

*Emin Akdağ 2015.06.30*

<div class="pNewsDetailMainContent" itemprop="articleBody">
 <p>
  Tahşiyeciler’ topluluğuna mensup kişilerin yargılandığı dava devam ediyor. Onlara ‘kumpas kurdukları’ iddiasıyla yürüyen soruşturmalarsa iddianameye dönüşemiyor. Yani ciddi suç isnatları yöneltilen sanıklar serbest; delil göstermeksizin onları tuzağa düşürdüğü ileri sürülenler ise 14 Aralık 2014’teki operasyondan bu yana tutuklu. Garip süreç, Tahşiye Yayınevi sahibi Mehmet Nuri Turan’ın şikâyetiyle başladı. 14 Aralık’ta Zaman Gazetesi Genel Yayın Müdürü Ekrem Dumanlı, Samanyolu Yayın Grubu Başkanı Hidayet Karaca, eski polis müdürü Tufan Ergüder, dizi yapımcıları, oyuncuları ve senaristlerinin de aralarında bulunduğu 31 kişi gözaltına alındı. Karaca dâhil dördü tutuklandı. Sonrasında listeye 22 Temmuz 2014’ten beri hürriyetlerinden mahrum emniyetin istihbarat ve terör şubelerini yönetmiş Ali Fuat Yılmazer ve Yurt Atayün gibi isimler de eklendi. Tahşiye’deki algı mühendisliği, 7 Haziran 2015 seçimleri akabinde yeniden sahnede. 17 Haziran’da haklarında gözaltı uygulanan 20 polisten 4’ü de cezaevinde. İşte asıl kıyamet veya film şimdi kopmakta. Tahşiye üyelerinin ikametlerinde ele geçen bombaların polislerce yerleştirildiği savı tümüyle çöktü zira. Eldivenleri yırtıldığından parmak izleri patlayıcılara bulaşan (ve zaten bunu sıcağı sıcağına tutanağa kaydeden) polisler C.A. ve K.G. savcı Hasan Yılmaz tarafından salıverildi. Aslında bu gelişmeyle Karaca ve diğerleri tahliye edilmeliydi. İstanbul 5’inci Sulh Ceza Hâkimi Recep Uyanık imza attığı 4 yeni tutuklama kararını, “Fethullah Gülen isimli kişinin liderliğini yaptığı örgütün Milli Güvenlik Siyaset Belgesi’ne konu olduğu bu somut delilleriyle anlaşılmakta.” ifadeleriyle; hukuki nitelik taşımayan Kırmızı Kitap’a dayandırabildi. Üzerlerinde parmak izleri olmadığı halde 4 polisin tutuklama gerekçesi ne tuhaf ki o bombalar. Şu ilginç cümle de Uyanık’a ait: “Örgütün şimdiye kadar cebir ve şiddet içeren eylem ve işlemleri tespit edilememiş olsa da.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/tahsiye-tutuklamasinda-kirmizi-kitap-skandali_551396), [web.archive.org (arşiv bağlantısı)](http://web.archive.org/web/20150726111702/http://www.aksiyon.com.tr/karakutu/tahsiye-tutuklamasinda-kirmizi-kitap-skandali_551396)
