# Anayasa Mahkemesi’nden laiklik açılımı

*Emin Akdağ 2013.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anayasa Mahkemesi’nin (AYM) 2007’deki meşhur ‘367’ kararı ne kadar iç sıkıcı ve kaotikse; ‘4+4+4’ yasasının iptali başvurusunu reddederkenki gerekçesi de o ölçüde ferahlatıcı ve engel açıcı.
  </font>
 </div>
 <div id="newsText">
  <font class="detail-text">
   <p>
    Hukukun yaşadığının ve toplumdaki gelişimden beslendiğinin aleni bir göstergesi bu. Her iki müracaatın sahibi Cumhuriyet Halk Partisi’ndeki (CHP) seyir ümit vermese de, köprünün altından akan yeni sular eskinin kirlerini temizliyor. İlk ve orta öğretimi 4’er yıldan üçe ayıran “İlköğretim ve Eğitim Kanunu ile Bazı Kanunlarda Değişiklik Yapılmasına Dair Kanun’un hükümsüz kılınmasını istemişti CHP’nin Genel Başkanı Kemal Kılıçdaroğlu ve 121 milletvekili. İlkokula başlama yaşının 66 aya indirilmesine karşıydı. Gerçi kamuoyunda pek çok kesimden de itiraz gelmişti düzenlemenin bu kısmına. Ancak asıl rahatsızlığı; ilk 8 yılın ortadan kesilmesiyle, Kur’an ve Hz. Peygamber’in hayatının seçmeli ders yapılmasından kaynaklanıyordu CHP’lilerin. Anayasa’daki ‘laiklik’ ilkesiyle, Tevhid-i Tedrisat Kanunu’na aykırı davranılmaktaydı onlara göre. Yüksek Mahkeme’nin ortaya koyduğu iradenin farkına varanlar, gazetelerdeki sayfalarına hakkıyla taşıdı tarihî vakayı. Hürriyet Gazetesi’nin duayen kalemlerinden Taha Akyol, ‘Laiklikte devrim’ başlığını seçmişti 19 Nisan 2013 Cuma günkü köşesine. Mahkemenin laikliği ‘katı’ ve ‘özgürlükçü’ ikiye ayırdığının altını çiziyordu özenle. 18 Nisan tarihli Resmî Gazete’de yayımlanan 2012/128 sayılı kararında, “Katı laiklik anlayışına göre din, bireyin sadece vicdanında yer bulan, bunun dışına çıkarak toplumsal ve kamusal alana kesinlikle yansımaması gereken bir olgudur. Laikliğin daha esnek ya da özgürlükçü yorumu ise dinin bireysel boyutunun yanında aynı zamanda toplumsal bir olgu olduğu tespitinden yola çıkmaktadır. Bu laiklik anlayışı, dini sadece bireyin iç dünyasına hapsetmemekte, onu bireysel ve kolektif kimliğin önemli unsuru olarak görmekte, toplumsal görünürlüğüne imkan tanımaktadır.” diyordu, AYM.  Şu cümleler de karardan: “Laik devlet, dinler karşısında tarafsız olmakla birlikte, toplumun dinî ihtiyaçlarının karşılanması konusunda kayıtsız değildir. Laiklik ilkesi, doğup geliştiği Batı’da, dinin toplumsal ve kamusal alandan tamamen dışlanması sonucunu doğurmamış, dinî ihtiyaçların karşılanmasına yönelik devlet politikalarını beraberinde getirmiştir. Devlet okullarında ve özel okullarda öğrencilere din eğitim ve öğretiminin verilmesi bu politikaların başında gelmektedir.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35343-11-anayasa-mahkemesinden-laiklik-acilimi-.html), [web.archive.org (arşiv bağlantısı)](http://web.archive.org/web/20130601215943/http://aksiyon.com.tr/aksiyon/haber-35343-11-anayasa-mahkemesinden-laiklik-acilimi-.html)
