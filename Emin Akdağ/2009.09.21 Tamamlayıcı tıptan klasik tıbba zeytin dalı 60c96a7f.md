# Tamamlayıcı tıptan klasik tıbba zeytin dalı

*Emin Akdağ 2009.09.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tamamlayıcı Tıp Enstitüsü Derneği’ni kuran Yrd. Doç. Dr. Erol Ergüler, tartışmaların bilgi eksikliğinden kaynaklandığını söylüyor: “Cerrahpaşa’yı bitirdiğimde akupunktur nedir deseniz, şarlatanlık derdim.”
  </font>
 </div>
 <div id="newsText">
  <font class="detail-text">
   <p class="MsoNormal">
    Akupunktur, hipnoz ve bitkisel tedavi kavramlarına az çok aşinayız. Oysa tamamlayıcı tıp yelpazesinde biyorezonans, homeopati, osteopati, ayurveda, naturopati ve mezoterapi gibi; sağlıklı hayat için kullanılan daha onlarca uygulama örneği var. Ama maalesef ne bunları tatbik edenlerin kendi aralarında, ne de Sağlık Bakanlığı ya da üniversitelerle entegrasyon var. Nükleer Tıp Uzmanı Yrd. Doç. Dr. Erol Ergüler, yıllar süren araştırmaları sonrasında kavramı bilimsel zemine çekecek adımı attı. “Tarafsız bir çatı gerekiyor.” diyen Ergüler’in kurucu başkanlığını yaptığı Tamamlayıcı Tıp Enstitüsü Derneği’nin hedefi, konuyu bir an önce bakanlık ile tıp fakültelerinin birincil gündemi hâline getirmek. ABD’de 2008 yılı istatistiklerine göre her 10 yetişkinden 4’ü tamamlayıcı tıp yöntemlerinden de faydalanıyor. Tabii ki bu alanlarda kendini yetiştiren doktorlar eliyle. Yöntemler ABD, Rusya, Almanya, Fransa ve Çin’de bir hayli yaygın. Türkiye’de ise henüz tartışma aşamasında. “Tamamlayıcı tıp, insanla birlikte var olan ve gelişen; kişilerin şifayı doğada bulup uygulamaları ile başlayan bir süreçtir; ama dünyanın karanlık ve cahillik dönemlerinde erki elinde bulunduran zalim yönetimlerce yasaklanıp aforoz edilmiş, geriletilmiş bilgilerdir.” diye konuşan Ergüler’le insan sağlığını yakından ilgilendiren olayı enine boyuna irdeledik. Şurası net ki, ortada ciddi boyutta bilgi eksikliği söz konusu. Aslında problemin çoğu bundan kaynaklanıyor. Derneğin ana amacı bilgilendirme açığını kapatmak.
   </p>
   <p class="MsoNormal">
    -Tamamlayıcı Tıp Enstitüsü Derneği’ni kurarken dünyadaki modeli mi Türkiye’ye getirdiniz yoksa orijinal bir oluşum mu sizinki?
   </p>
   <p class="MsoNormal">
    3 sene önce böyle bir girişim yapmak üzereydim. Yeterince insan yoktu. 10 senedir arkadaşlarımızla konuşuruz. Dünyada olup bitenleri de inceledik. Her ülkede farklıydı. Bize özgün ne yapılabiliri ararken, ufak ufak dernekler gördük. Bir kısmı kısmen etkiliydi. Ulusal ve uluslararası bir kongre için bir araya gelemeyecek durumdaydılar. Enstitüsyonel bir çatı gibi hizmet veren, bunlarla eşit düzeyde ama bilgi alışverişini ve akışını toplayabilecek bir yaklaşım sergilenmeliydi. Türkiye’de tamamlayıcı tıp enstitüsü kesinlikle gerekiyor. Bakanlık ya da üniversiteler enstitü kurarsa dernek oraya destek verecek.
   </p>
   <p class="MsoNormal">
    -Kurulmazsa…
   </p>
   <p class="MsoNormal">
    Diğer derneklerle, üniversitelerdeki arkadaşlarımızla, yurt dışındaki bilgi birikimi ve organizasyonlarla işbirliğine girerek enstitüsyonel çalışmanın fikir babalarını, en tecrübeli kişilerini bir araya getirerek bilgilerin toparlanmasını, arz edilmesini, birbirimizi eğitmemizi sağlayacağız. Halk ve doktorlar için seminerlerimiz olacak. Geçen ay 75 kişi katıldı, ikisi hariç hekimdi. Biyorezonans ağırlıklıydı. Almanya’dan konuşmacı arkadaşımız vardı. Konu, hekimlerin kafalarında net hâle geldi. Birkaç eğitimle daha da netleşecek.
   </p>
   <p class="MsoNormal">
    -Kongre hedefi var mı yakında?
   </p>
   <p class="MsoNormal">
    Var ama yakında değil. Avrupa’daki derneklerle görüşüyoruz. Türkiye’de yılbaşına kadar bakanlık ve üniversitelerle görüşme zinciri başlattık. Randevular uzamazsa kongre için çalışmaya başlayacağız.
   </p>
   <p class="MsoNormal">
    -Enstitünün bakanlık ve üniversiteye bağlı çalışması şart mı?
   </p>
   <p class="MsoNormal">
    Aslında değil ama YÖK’e göre enstitünün kurulma şartları var.
   </p>
   <p class="MsoNormal">
    -Koruyucu tıp ve hasta ön planda şimdilerde… Tamamlayıcı tıp da aynı mantıkla mı çalışıyor yoksa hastalık sonrasıyla mı ilgileniyor?
   </p>
   <p class="MsoNormal">
    Tamamlayıcı tıp kavramını sindirmiş hekim ve toplum grubu varsayalım. Bu tamamen koruyucu hekimliğe yönelik bir uygulama. Annemizin karnındayken bir tek hücreydik. Orada bütün bilgiler yazılı. Hücreler çoğaldıkça farklı farklı organlarımız oluştu, doğduk, geliştik, bir noktada gelişmemiz durdu. Yavaş yavaş eskimeye başladık. Ama her hücremizde bu hücrenin bilgisi var.
   </p>
   <p class="MsoNormal">
    -Genetik bilgiler mi?
   </p>
   <p class="MsoNormal">
    Dedelerimizden gelen bilgilerin yanı sıra sigara içme ve yanlış toksin gıdaları alma gibi ortamın yaptığı değişiklikler, bizde bozulmalara sebep olurlar. İlk bozukluk sadece bir hücrede başlar. O hücreden çoğalarak sinsice büyür. Hastalık oluştuğunda kesme biçme, radyasyon gönderme işlemleri vs… Ama tamamlayıcı tıpta yaşamın en doğal seyrinde gitmesi esas. Kolaylaştırıcı en doğal yöntemlerle hastalığın ortaya çıkma mekanizması gündeme gelmeyeceği için daha sağlıklı bir yaşam öneriyoruz. Tabi ki bu, tamamlayıcı tıp konseptini tamamen kabul etmiş, uygulayan hekimlerin olduğu bu bilinçteki toplum için geçerli. Ama şimdi biz bunu bu topluma uygulamaya kalktığınızda tamamlayıcı tıptan kanserin en son raddesindeki kişi de medet umar hâle geliyor. O zaman da fırsatçılar çıkıyor, karmakarışık bilgiler… En son raddede de kişinin tamamlayıcı tıptan faydalanması mümkün ama klasik tıptaki gibi bunlar da sınırlı aslında.
   </p>
   <p class="MsoNormal">
    -Olayın adlandırılma sürecinde de bazı problemler kendini gösterdi belki de. Önce alternatif tıp denildi. Sonra tamamlayıcı. Türkiye’de sanki başka bir gerçek daha var iletişimi, bilgi paylaşımını kilitleyen. Alternatif tıp kavramının negatifliği bir yana, baştan beri tamamlayıcı denilseydi dahi, klasik tıpta tabiri caizse laikçi yaklaşım, katılık, değişmez kurallar bütünlüğü var gibi. Kendisi dışındaki her türlü düşünce, gelişme ve yaklaşıma kapalılık. Siz de bunu gözlemleyenlerdenseniz, sebepleri nedir?
   </p>
   <p class="MsoNormal">
    1983 Cerrahpaşa mezunuyum. O yıl bana deseydiniz ki, akupunktur nedir, şarlatanlık derdim. Eğitimde bize öyle öğretildi. Tıp eğitimindeki eksikliklerden bir tanesi de bu. Eğitim sürecinde bunun verilmesi gerekiyor.
   </p>
   <p class="MsoNormal">
    -ABD ya da Avrupa’da durum nasıl peki?
   </p>
   <p class="MsoNormal">
    (1969-1974) ABD Başkanı (Richard Milhous) Nixon’un komünist Çin’i ziyareti sırasında doktorları akupunktur olayını yerinde inceliyorlar. Çinliler bilgilerin dışarıya çıkmasını istemiyorlar. Bir anlaşmayla izin alınıyor. Çok ilgilerini çekiyor. O günden sonra akupunkturu öğrenen doktorlar uygulamaya başlıyor. ABD’de (sağlık bakanlığının muadili gördüğümüz) Ulusal Sağlık Enstitüsü, 95 yılında ‘Complemantry and alternative medicine’ dediği bir bölüm oluşturarak standartlar koyuyor bu gelişmelerden sonra. Mayo Klinik’teki hipnoz uygulamaları gözetimlerinde yapılıyor. Akupunktur bir sürü üniversitede tatbik ediliyor.
   </p>
   <p class="MsoNormal">
    -Bu bölüm her tamamlayıcı tıp dalına da aynı mesafede mi?
   </p>
   <p class="MsoNormal">
    ‘Hangi üniversitede, hangi konuda ve doktorlarla çalışma yapmak istiyorsun; bunların ne eğitimleri var diyor. Ne kadara ihtiyacı olduğunu sorup veriyor. Oradaki ekiple bunu öğreniyor. Bilimsel manada hastalarına uyguluyor ve bilimsel yayın olarak bilgi bankasına aktarıyorlar. Bunlar devam ederken Dünya Sağlık Örgütü de aynı yıllarda (1994) akupunkturun normlarını geliştirerek New York’taki tıp fakültesinde eğitim başlıyor. Bir tıp doktoru bu programa göre 500 saat akupunktur eğitimi alarak akupunkturist unvanını kariyerine ekliyor. Tedaviye başlıyor. Dünyayı bu şekilde inceleyip Türkiye’de ne yapabileceğimize bakıyoruz.
   </p>
   <p class="MsoNormal">
    -Avrupa’da nasıl?
   </p>
   <p class="MsoNormal">
    Avrupa’da tamamlayıcı tıp olayı kökenine göre gelişmiş ülkelerde farklı farklı. Akupunktur ile homeopati Almanya’da çok yaygın. Homeopati özellikle İngiltere’de. Manuelterapi (elle ilgili özel masajlar) Fransa’da. Her ülkenin kendi geçmişine yönelik yöntemler var.
   </p>
   <p class="MsoNormal">
    -Türkiye’deki katılığı konuşuyorduk, neden diye.
   </p>
   <p class="MsoNormal">
    Buradaki katılık, bize çok hassas olarak, “önce hastaya zarar verme, bilmediğin şeyi yapma” diye öğretildi. Belki buradan kaynaklanıyor olabilir. Bunun arkasında bilgi eksikliği bulunduğunu hissettim. Akupunkturu o dönemde bilmiyorduk. 1983’te bu ‘şarlatanlıktır’ derken içimiz rahattı. Şu anda Sağlık Bakanlığı’nca onaylanan ve eğitimi verilen bir yöntem. O günlerde zaman geçtikçe, eksiğimizi gördükçe bilgileri toparlamaya başladık. Bugün kurduğumuza benzer bir çatı olmadığı için doğru bilgileri toparlayamadık. Birbirine zıt bakış açılarının hangisi doğruydu acaba? Bilgi toplama sürecimizi uzattı bu. 26 senelik hekimim, şimdi olgunlaştırmış durumdayım. Hâlbuki bu bana öğrencilik eğitimimde verilmeliydi. Aradaki kayıp, bu ülkenin kaybı oluyor.
   </p>
   <p class="MsoNormal">
    -Bu eğitim ABD, Avrupa ve Japonya gibi ülkelerde veriliyor sanırım…
   </p>
   <p class="MsoNormal">
    Evet. Avrupa’dakine şunu ekleyebilirim. Tek tek ve farklı iken, Avrupa Birliği kurulduktan sonra bir komite kuruldu tamamlayıcı tıpla ilgili. Nörotoksikoloji profesörü Horst Przuntek; Parkinson ve alzheimerde dünyada en iyi araştırmaları yapmış hekim. Belli bir yaşta tamamlayıcı tıbbın önemini kavrıyor ve tamamen kendini bu işlere veriyor. Ayurveda komitesinin başında. Bu kişilerle kontak hâlindeyiz.
   </p>
   <p class="MsoNormal">
    -En önemli nokta; bu yöntemleri uygulayanların eğitilmesi ve tıp eğitimine bu yöntemlerin girmesi o zaman…
   </p>
   <p class="MsoNormal">
    En önemli nokta bu. Bir tıp fakültesi ya da araştırma hastanesinde bir hekim grubu inandığı tamamlayıcı tıp yöntemini uygulamak istedi. Hastanenin etik kurulunun buna rapor yazması lazım. Bu fizik tedavi de olsa, kalp ameliyatında en ufak bir değişiklik de olsa kuruldan rapor alınmalı. Kurul şu sebeple izin vermiyorum ya da veriyorum diyecek. Bu yasal bir kurul ve doktorların her hareketini denetliyor. Varsayalım ki tamamlayıcı tıp yöntemi yapılacak. Etik kurula bilgi verildi. Bu konuda eğitimleri yoksa ne diyebilirler ki? Hastanelerdeki etik kurul başkanlıklarına birer yazı yazarak sülüğün tıpta yeri var mı ve kullanılıyor mu diye sorun. Etik kurul raporlarının birbirinden ne kadar farklı olduğunu ve farklı bilgi seviyelerini yansıttığını göreceksiniz. Sülüğü gören vardır, görmeyen vardır. Tedavide kullanan ya da kullanmayan vardır. Bazı hastanelerde doğal olarak kullanılıyor. Biz Türkiye’de bunun kavgasını yaparken, Hirudoloji diye bir bilim dalı, yani ‘tıbbi sülük’ kavramı var. İthalat ve ihracatı için Sağlık Bakanlığı’nın tüzüğü var. Hangi etik kurulun bundan haberi var acaba? Sülüğün ne olduğunu bilmeyen bir Almanya, tıbbi sülük çiftlikleri kurup bunu hem ihraç hem de ithal ediyorsa, bu bilgi eksikliğini düşündürüyor. Önce hastaya zarar verme sözüne sarılarak bilgi eksikliğimizi örtmememiz gerekiyor.
   </p>
   <p class="MsoNormal">
    -Çalışmalarınız tamama erdiğinde bu işin standartları Türkiye’de de konulacak sanırım…
   </p>
   <p class="MsoNormal">
    Şöyle örnek vereyim. Bardak çekme, dünyanın her yerinde kullanılan bir yöntem. Bardakta havayı yok edip basıncı azaltarak vakum oluşturuluyor. O doku bardağa doğru çekiliyor. Oradaki kan dolaşımı artıyor. Avrupa’da aynı işlevi gören aletler geliştirildi. Kullanılıyor. Amaçlarımızdan biri de entegrasyonu sağlamak. Sağlandığında merdiven altı kimsenin aklına gelmez.
   </p>
   <p class="MsoNormal">
    -Klasik tıpla entegresinde bir engel mi var, bunu hissediyor musunuz?
   </p>
   <p class="MsoNormal">
    Türkiye’de Sağlık Bakanlığı bünyesinde çalıştım. Üniversitede bölüm başkanlığı yaptım. Koordinasyon projelerinde (kamu-özel) bulundum. Şirketlere medikal danışmanlıklarım oldu. Farmakoloji firmalarının Türkiye’deki danışmanlığını da üstlendim. 17 Ağustos depreminde 6 ay süreyle Kızılay-Kızılhaç sağlık koordinatörlüğünü yürütürken 4 hastanenin kuruluşuna vesile olduk. Böyle bir geçmişle bu soruya cevap vermek istiyorum. Petrol ve silahtan sonraki sektör ilaç. Bu sektör tamamen kâr amacıyla kurulmuş. İnternete girince New York Borsası’nın en tepelerinde ilaç firmalarının adını görürsünüz. Bu bize uyar uymaz, zarar verir, vermez tartışması ayrı. Bize yansıyan kısmına bakıldığında Türkiye’deki ilaç yabancı firmaların elindedir. Ucuz ilaçlar varken pahalılarını alma durumundayız. Bir mantarı 10 liraya da tedavi edebilirsiniz, 200 liraya da tedavi edebilirsiniz. Etkileri çok yakın. Ucuz ilaçlar bir süre sonra ortadan kaldırılıyor bilinçli bir şekilde. Çünkü devletin bir çalışması yok. Özel sektör buna karışmıyor.
   </p>
   <p class="MsoNormal">
    -Bakanlık son yıllarda eş değer kullanımına ağırlık veriyor aslında…
   </p>
   <p class="MsoNormal">
    Bakanlığın bu çalışmalarının elimizden geldiği kadar destekçisiyiz. Ama gerçeklere bakıldığında troid hastasına 3,5 liralık ilaç yazarken bulunmamaya başladı. Bir gün başka bir formatla ve fiyatla yine satılacak. Kızılay’ın kan hizmeti insanlık adına yapılıyor. Özelleşsin denildiğinde çok tartışılır değil mi? İlaç da aynısı, hayati önemi haiz. Sınırlarınızı niye koruyorsunuz, hayatiyeti yüzünden. İnsan sağlığı da hayati önemde. İlacı hangi devlet kurumu üretiyor? Hiçbiri. Tamamen özel. İlaç sektörünün kâr etmesine ticarete saygıdan dolayı ses çıkarmıyoruz ama insana saygı penceresinden konuşmak zorunda kalıyoruz. Ankara-İstanbul arasına karayolu yapılırken devlet sponsor arıyor mu? Peki, ilaç üretmede aramak zorunda kalıyor, bu kadar basit.
   </p>
   <p class="MsoNormal">
    -Patent ve veri korumasının faturası ağır. Jeneriğe (eş değere) dönüş söz konusu. Orijinal ilaç firmalarının da jeneriğe kayması söylediklerinizin ispatı mıdır öte yandan?
   </p>
   <p class="MsoNormal">
    Fakülteden eksik mezun olurken, bu konularda da eksiğiz. Kendi tecrübemizle de konuşsak, ilaca verilen para şu anda yanlıştır. Çünkü koruyucu hekimliğe ağırlık verilmelidir. Kişinin hastalanmasını beklemekteyiz şimdi. O ilaçlar ne kadar faydalıdır tartışması da büyüyor. Normal dokuyu da öldürebilmekte kanser ilacı.
   </p>
   <p class="MsoNormal">
    -En etkili ilaç dahi aslında deneme sürecinde hâlâ. Her an telafisi imkânsız bir yan etkisi belirlenebilir…
   </p>
   <p class="MsoNormal">
    Kesinlikle. Tamamlayıcı tıp açısından; Türkiye’de yerli firmaların yavaş yavaş yabancı firmalarca alınmasını ülkedeki ilaç kullandırmaya yönelik bazı operasyonların başlangıcı olarak görüyorum. İlaç geliştirmek insan hakları geliştikçe zorlaştı. ABD’de 20 yıl önce bir ilacı geliştirirken gazetelere ilan veriyordunuz.
   </p>
   <p class="MsoNormal">
    -Sürekli ilaç kullanılan hastalıklarda bir artış yaşanıyor sanki son zamanlarda… Örneğin tansiyon yüksekliği…
   </p>
   <p class="MsoNormal">
    Büyük hastanelerden birindeki randevularına geciken iki yaşlı kişi arabasında tartışıyor. Sinirlenmişler. İki kat da merdiven çıkarak doktor odasına giriyorlar. Bekletilmeden hemen tansiyonları ölçüyor, hâliyle yüksek çıkıyor. Başka şikâyetlerini de söylüyorlar. Bir sene süreyle tansiyon ilacı kullanmaları reçete ediliyor. Aynı kişi bana geldiğinde aynı panikteydi ve yine yüksekti tansiyonu. Sakinleştirdikten sonra normale indi. Bir hafta süreyle değişik durum ve pozisyonlarda günde dört beş defa tansiyon ölçülerek not edilmeliydi. Yükseklik kalpten ya da böbrekten mi kaynaklanıyor? Bir defa tansiyon ölçerek yıllık ilaç önerilmesi tıbben yanlış. Günümüzün getirdiği yaşam şartlarından; stres ve sinirden dolayı tansiyon çıkabiliyor. Kişide bilinçli farkındalık oluştuğunda tansiyonu çok rahat kontrol altına alabiliyor. Her tansiyon ölçümünün yüksekliği hipertansiyon değil.
   </p>
   <p class="MsoNormal">
    -Kişi tansiyon hastasıysa nasıl anlaşılıyor?
   </p>
   <p class="MsoNormal">
    Tansiyon hastalığının belli belirtileri var. Biri kızdırıldığında tansiyonu yükselir o başka. Kişi kontrol edemediği durumlarda sürekli tansiyonu çıkıyorsa, mutlaka incelenmesi lazım.
   </p>
   <p class="MsoNormal">
    -Normal değerler nedir?
   </p>
   <p class="MsoNormal">
    Üst sınır 14-10’dan 13-9’a çekilmeye çalışıldı. Kolesterolde de 250’den 230’a, ondan da 200’e inildi. Kolesterol düşman olarak tanıtıldı. Kolesterolün düşüklüğünü sorduğumda kimse bilmiyor, bunun da bir hastalık olduğunu... Ölümcül bir hastalıktır. Fazlalığının uzun süre devam etmesi de tansiyon ve kalp hastalığına yol açabilir. Hep aynı örnek aktarılır. İlaç kullanmayan yüksek kolesterollü 100 kişiden üçü 5 yıl içinde kalp krizinden ölüyor. İlaç alan diğer 100 kişilik grupta kriz geçiren kişi sayısı ikiye düşüyor. Yüzde birlik bir fark varken. ‘ilaç sizi kalp krizinden yüzde 33 koruyor’ deniyor. İnsanlar ilaçlara saldırmış durumda. Yanlış anlaşılmasın. Yüksek kolesterol belirlendiğinde kişi uzmanın tayin ettiği ilaçları mümkün olduğunca kısa süre kullanmalı. Ama kullanım 5 seneyi geçerse, kalp krizine sebebiyet verebilir. Şu anda ABD’de, uzun süre bu ilacı kullanıp da kalp krizi geçiren kişiler ilaç firmalarına davalar açtı. Antidepresan ilaçlarda da durum aynı. Kişi intihar etmesin diye veriyorsunuz, yan etkisinde ilacın intihar riski var. İlaç mümkün olduğunca az kullanılmalı.
   </p>
   <p class="MsoNormal">
    Bazı tamamlayıcı tıp yöntemleri ve fonksiyonları
   </p>
   <p class="MsoNormal">
    Akupunktur: Vücutta yaşam enerjisi vardır. Hatalı beslenme düzeni, yaşam şekli ve yanlışlıkla alınan zararlı maddeler vücudun akışkanlığında tıkanmalara yol açıyor. Akupunkturda belli noktalar iğne ya da lazerle uyarılarak vücuttaki akışkanlık daha düzenli hâle, normale getiriliyor. Tek amaç regülâsyonu sağlamak. Vücutta 362 tane özel nokta var. Yöntem gittikçe yaygınlaşıyor.
   </p>
   <p class="MsoNormal">
    Biyorezonans: Her şeyin bir frekansı var. Kızgınlığın, aşk ve sevginin… Tüm organların… Biyorezonansla bu düzenleniyor. Örneğin kişideki alerjinin frekansı ölçülüyor. Frekansın tersi verildiğinde kişinin alerjiye toleransı artıyor. Regülasyonu bozan etki ortadan kaldırılıyor.
   </p>
   <p class="MsoNormal">
    Homeopati: Antik çağlardan gelen çok eski bir uygulama. Benzer benzeri tedavi eder. Bergama’daki çift başlı yılan hikâyesinde geçer. Ağrıdan şikâyet eden kişiyi kimse iyileştiremez. Bir süt kabının üzerinde kavga eden iki yılan görür. Bir rivayete göre iki yılan süte zehirlerini kusar, diğerine göre ise de o kişi yılanların zehirlerini süte kusturur. Artık bu ağrıyı çekemem öleyim der ve içer sütü. İçince iyileşir. Mevcut hastalıklara yol açan maddeye benzeyen başka bir maddenin çok seyreltilmiş hâlinin hastaya verilmesi. Homeopatik ilaç üreten ayrı şirketler var.
   </p>
   <p class="MsoNormal">
    Osteopati: Manüel tedaviyle birlikte kullanılıyor genellikle. Vücudun belli noktalarına masaj uygulanarak ağrıya karşı regülasyon sağlanıyor. Yüzlerce sayfalık bilimsel kitaplar yazılı bu konuda.
   </p>
   <p class="MsoNormal">
    Aroma terapi: Kokuyla tedavi. Farklı hastalıklarda farklı kokular ilk çağlardan beri tedavi amacıyla müzik gibi kullanılmış.
   </p>
   <p class="MsoNormal">
    Fitoterapi: Bitki özütlerinden şifa aranıyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### adil hakan solaz, 21 September 2009, 00:00
> Tamamlayıcı tıpla ilgilenen, Sağlık Bakanlığı’nca onaylanmış akupunktur kursu almış bir hekim olarak, sağlık harcamalarımızın azaltılması ve sağlık kalitemizin artması için tamamlayıcı tıptan mutlak surette yararlanmamız gerektiği kanaatindeyim.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3FB5638BABE47F8F86713B7AA676505F?newsId=25052), [web.archive.org (arşiv bağlantısı)](http://web.archive.org/web/20141004235613/http://www.aksiyon.com.tr:80/aksiyon/newsDetail_getNewsById.action;jsessionid=3FB5638BABE47F8F86713B7AA676505F?newsId=25052)
