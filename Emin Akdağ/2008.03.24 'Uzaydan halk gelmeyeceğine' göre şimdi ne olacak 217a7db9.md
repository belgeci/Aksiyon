# 'Uzaydan halk gelmeyeceğine' göre şimdi ne olacak?

*Emin Akdağ 2008.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de, demokratik parlamenter sistemin sacayağı yasama, yürütme ve yargı arasındaki denge; yine yargı lehine, ama bu defa ‘telafisi zor yaralar açarak’ bozuluyor. 1998’de düşünce suçundan hüküm giyen Erdoğan, yine hedefte.
  </font>
 </div>
 <div id="newsText">
  <font class="detail-text">
   ‘Laikliğe aykırı fiillerin odağı haline gelmek.’ 22 Temmuz 2007 tarihinde yapılan seçimlerde oyunu, “laiklik elden gidiyor” temalı tartışmalara ve 4,5 yıllık iktidar yıpranmışlığına rağmen, yüzde 47’ye yükselten AK Parti hakkında, ilk cümledeki iddiayla kapatma davası açıldı 14 Mart 2008 günü. Yargıtay Cumhuriyet Başsavcısı Abdurrahman Yalçınkaya’nın bu girişimine en anlamlı tepkiyi, yeni anayasa çalışmalarını yürüten komisyonun başkanı Prof. Dr. Ergun Özbudun gösterdi: “En iyi ve sağlam yol halkı kapatmaktır. Uzaydan halk getirmektir.”
   <br/>
   <br/>
   Şimdi herkes bundan sonrasını merak ediyor. AK Parti ‘Şeriatın kestiği parmak acımaz’ deyip mahkemenin alacağı kararı mı bekleyecek? Özellikle CHP cephesinin dile getirdiği gibi ‘hukukun üstünlüğü’ ilkesine saygı gösterip -yargı sürecini etkilememek adına- tamamen susacak mı? Şüphesiz merak edilen bir başka husus da, Cumhurbaşkanı Abdullah Gül için talep edilen siyasi yasağın hukukiliği. Bu süreçte cevaplanması en zor sorulardan bazıları ise şöyle: Demokratik parlamenter sistemin sacayağı yasama, yürütme ve yargı arasındaki denge; yargı lehine bozuldu mu? Türkiye’deki siyasi mücadele artık yargı üzerinden mi gerçekleştirilmek isteniyor?
   <br/>
   <br/>
   Bir süredir Türkiye’de yaşanan gelişmeler, yasama erkinin fonksiyonunu neredeyse Anayasa Mahkemesi’nin üstlendiği kanaatini doğuruyor. Aynı şekilde Danıştay da son dönemde aldığı kararlarla, adeta yürütme erki rolünü oynuyor. Yargıtay ise verdiği kritik kararlarla, toplumdaki ‘adalete güven duygusunun yıpranmasına davetiye çıkarıyor. Meselenin bir de realite boyutu var: “Adalete ayrılan bütçe, vicdan-cüzdan tartışmaları, bürokrasi hantallığıyla dava dosyalarının adliyelerde tepecikler oluşturması…” Peki, bu şartlarda adalet nasıl sağlanacak? Maalesef “Geciken adalet, adalet değildir” özdeyişinin üretilmesine zemin hatırlayan yargı sistemimiz, nereye gidiyor?
   <br/>
   <br/>
   SİİRT KONUŞMASIYLA BAŞLAYAN SÜREÇ
   <br/>
   <br/>
   Bu soruyu AK Parti’nin serencamına bakarak cevaplamak mümkün. Hatırlanacağı üzere her şey Recep Tayyip Erdoğan’ın, İstanbul Büyükşehir Belediye Başkanı iken Siirt’te yaptığı bir konuşmayla başladı. 6 Aralık 1997 tarihinde Siirt’te Refah Partisi’nin (RP) düzenlediği mitingde konuşan Erdoğan’a, dönemin Diyarbakır Devlet Güvenlik Mahkemesi (DGM) Savcılığı’nca 3 yıla kadar hapis istemiyle dava açıldı. Mahkeme 21 Nisan 1998’de kararını açıkladı: “Halkı din ve ırk farklılığı gözeterek kin ve düşmanlığa açıkça tahrik etmek suçunu işlediği için Türk Ceza Kanunu’nun 312/2 maddesi gereğince 1 yıl hapis ve (şu kadar para) cezasına mahkûm edilmesine…” Ceza, ilgili maddeler çerçevesinde 10 aya indirildi. Heyet, cezayı ne erteledi, ne de para cezasına çevirdi.
   <br/>
   <br/>
   Dava karara bağlanırken, bugün çoğu kişinin unuttuğu ya da hiç bilmediği ilginç bir olay meydana geldi. DGM Savcısı Abdurrahim Yaman, esas hakkındaki mütalaasını sunarken, Erdoğan’ın beraatını talep etti: “Sanığın konuşması bir bütün olarak ele alındığında tahrik unsuru olmadığı açıktır. Bu nedenle Erdoğan’ın beraatına karar verilmesi kamu adına mütalaa olunur.” Savcının bu sözlerinden yalnızca 4 ay önce (Ocak 1998) RP, “laiklik karşıtı eylemlerin odağı haline geldiği” yargısıyla kapatılmıştı. Erdoğan’ın yaptığı konuşmayla ilgili olarak ünlü ceza hukukçuları merhum Ordinaryüs Prof. Dr. Sulhi Dönmezer, Prof. Dr. Çetin Özek ve Prof. Dr. Uğur Alacakaptan ceza gerekmediğine dair ilmî görüş belirtmiş, Savcı Yaman da “Bu ilmî mütalaalar karşısında, aksine bir düşüncemiz herhalde söz konusu olamaz.” demişti.
   <br/>
   <br/>
   Hatırlanacağı gibi o meşhur konuşmasında Erdoğan, Türkiye’de düşünce özgürlüğü mahrumiyetinden söz etmiş, ırk ayrımı yapıldığını belirtmiş ve “referansımız İslamiyet’tir” demişti. Konuşması sırasında “Minareler süngümüz, kubbeler miğferimiz, camiler ise kışlalarımız” dizelerinin yer aldığı bir de şiir okumuştu. Savcı Yaman’a göre, davaya sebep teşkil eden bu şiirdeki ifadeler, Hıristiyanlığın İslam’ı yeryüzünden silmeye yönelik düşüncesine şiirsel manada Sultan Alparslan’ın verdiği cevaptan başka bir şey değildi. Müminlerin asker, kubbelerin miğfer, camilerin kışla, minarelerin süngü şeklinde sembolleştirilmesi, Müslümanları gelebilecek tehlikelere karşı uyanık kalmaya çağırıyor aslında. Yaman, Erdoğan’ın “referansım İslam’dır” sözünün, bölgenin özelliği dikkate alındığında, ‘sevgi ve saygıya dayalı bir toplum özlemi izlenimi’ uyandırdığını, bunun da suç teşkil etmediğini vurguluyor. Ayrıca, siyasi nitelikliler de dâhil, her türlü platformda İslamî kavramların kullanılmasının tabii karşılanması gerektiğini söyleyen Yaman’a göre İslam ile demokrasi birbirine ters değil. Dava sürecinde savcının ve hukukçu profesörlerin yanı sıra davaya bakan hâkimlerden ikisi de konuşmada suç unsuru yer almadığını belirtmişti.
   <br/>
   <br/>
   312’nci madde odaklı tartışmalar devam ederken evinde görüştüğümüz Prof. Sulhi Dönmezer, (2 Şubat 2002 tarihli Aksiyon Dergisi’nin 374. sayısı) Adalet Bakanlığı’na verdikleri tasarıya göre Erdoğan’ın konuşmasının ceza gerektirmediğini, (o gün) yürürlükteki kanun içinde sorulduğunda Yargıtay’a ‘suç yok’ yönünde görüş bildirdiğini belirtiyordu. Dönmezer, Erdoğan’ın Ocak 2003 tarihinde başvurması halinde mahkemenin memnu haklarını iade edeceğini de söylemişti.
   <br/>
   <br/>
   312 DEĞİŞİKLİĞİ DE SONUCU ETKİLEMEDİ
   <br/>
   <br/>
   Erdoğan, düşünce suçu dolayısıyla takdir edilen cezasını 1999’da 4 ay hapis yatarak tamamladı. Anayasa Mahkemesi, 4454 Sayılı Erteleme Yasası’ndan, benzer hukukî durumdaki Hasan Celal Güzel’i faydalandırırken, aynı hakkı Erdoğan’a tanımayarak kendisiyle çelişti. Dönmezer, “Eski halinde dahi suç yok.” derken, 312’nin değiştirilen hali de Erdoğan’ı siyasi yasaktan kurtaramadı. 14 Ağustos 2001’de kurulan Adalet ve Kalkınma Partisi’ne (AK Parti) 16 Ağustos’ta genel başkan seçilen Erdoğan’ın adlî sicil kaydını Diyarbakır 4 Numaralı DGM sildi. Ama Yargıtay işlemi geçersiz saydı. Yüksek Seçim Kurulu (YSK) da, 3 Kasım 2002 seçimleri için milletvekilliği adaylığını bir oy farkla kabul etmedi.
   <br/>
   <br/>
   YSK, seçim kanununa muhalif bazı gerekçelerle Siirt seçimlerini iptal etti. Üstelik bu seçime 2 Kasım’daki adaylardan başka isimler katılabilecekti. Yani Erdoğan’a vekillik, dolayısıyla da başbakanlık yolu açılıyordu. Önce yasal engeller ortadan kaldırılmalıydı. Milletvekili Seçimi Kanunu’nun 11’inci maddesinde değişikliğe gidilmesi; TCK 312’ye ‘terör suçu işleyenler milletvekili seçilemezler’ ifadesinin eklenmesi ya da Anayasa’nın 76’ncı maddesinin değiştirilmesi birkaç alternatif arasındaydı. Son çare Diyarbakır DGM’den memnu hakların iade istemiydi. Çünkü siyasi yasak 20 Ocak 2003’te doluyordu.
   <br/>
   <br/>
   27 Aralık 2002’de 4777 sayılı yasa ile Anayasa’nın 76’ncı maddesi değiştirildi. 2 Ocak 2003’te 4778 sayılı yasa ile Siyasi Partiler Yasası’nın 8, 11 ve 104’üncü; Milletvekili Seçim Yasası’nın 11’inci maddelerinde de değişiklik yapıldı. Adlî sicil kaydının oluşturduğu engel de, 4809 sayılı yasayla lağvedilerek mevzuat pürüzü kaldırıldı.
   <br/>
   <br/>
   Sürpriz bir çıkışla CHP Genel Başkanı Deniz Baykal, ilgili hukukî değişiklikleri destekleyince, Erdoğan 9 Mart 2003 tarihli Siirt yenileme seçiminde AK Parti Milletvekili Mervan Gül’ün yerine adaylığına koyarak Meclis’e girmeyi başardı. Cumhurbaşkanı Ahmet Necdet Sezer, kurduğu hükümeti 14 Mart’ta onayladı. O artık başbakandı.
   <br/>
   <br/>
   TARİHÎ KARAR, TARİHÎ İTİRAF
   <br/>
   <br/>
   Başkan Erdoğan liderliğindeki AK Parti iktidarı son altı yılda Türkiye’nin önünü açacak önemli reformlara imza attı. Ancak yaptığı icraatlar halkın desteğini alsa da kimi çevreleri memnun etmedi. Söz konusu hazımsızlık, görev süresi 16 Mayıs 2007’de sona erecek olan Sezer’in yerine AK Parti’nin kimi seçeceği tartışmaları sırasında ayyuka çıktı. Parti aday olarak Abdullah Gül ismini kamuoyuna duyurduğu andan itibaren de Türkiye, hukukun nasıl tartışmalı siyasi kararlar alabileceği gerçeğiyle bir kere daha karşı karşıya kaldı. Cumhurbaşkanı seçilirken TBMM’deki toplantı yeter sayısının, Anayasa’da açık-seçik ifade edildiği hâlde, 184 değil, 367 olması gerektiğine dair ortaya atılan iddia, 27 Nisan 2007’deki ilk oylamada gerçekleşmeyince CHP tarafından derhal anayasa ve TBMM iç tüzük ihlali iddiasıyla Anayasa Mahkemesi’ne taşındı. O gece yarısına doğru Genelkurmay Başkanlığı internet sitesine e-muhtıra diye isimlendirilen bir bildiri düştü. Derken, Anayasa Mahkemesi, Türk Hukuk Tarihi’ndeki en tartışmalı karara imza attı.
   <br/>
   <br/>
   Yargıtay Cumhuriyet eski Başsavcısı Sabih Kanadoğlu seslendirdiğinden itibaren hiçbir anayasa hukukçusunun desteğini alamayan 367 tezindeki yanlışlığı sonunda, genel başkanı Deniz Baykal’a 2008 kongresinde bayrak açtığını duyuran CHP Samsun Milletvekili Haluk Koç itiraf etti. “367 şartı inandırıcı değildi.”
   <br/>
   <br/>
   22 Temmuz 2007 tarihinde yapılan genel seçimde AK Parti aldığı yüzde 47 oyla ikinci kez tek başına iktidar oldu. MHP’nin 367 kilidini açmasıyla Abdullah Gül Çankaya’ya cumhurbaşkanı olarak çıktı. Bu sırada Yargıtay da uzun süren turların ardından yeni başkanını seçti. Hasan Gerçeker. Başkan, gazetecilerle tanışma toplantısında, bir soru akabinde söyledikleriyle yüreklere su serpti: “Türkiye’de bir rejim tehlikesi görüyorum diyemem. Böyle bir şeyi birey olarak da Yargıtay başkanı olarak da söyleyemem. Onu söylediğimiz zaman farklı yorumlar yapmak gerekir. Böyle bir şeye girmenin zamanı ve zemini olmadığını düşünüyorum.” Peki, bunun zamanı ve zemini ne zaman? “Yargıtay Başkanlığı’ndan ayrıldığım zaman.” Bu sözlerden sadece birkaç hafta sonra (14 Mart 2008) aynı kurumun başsavcısı AK Parti hakkında kapatma davası açtı.
   <br/>
   <br/>
   DAVA VE HUKUKUN ÜSTÜNLÜĞÜ TARTIŞMALARI
   <br/>
   <br/>
   Kapatma davası iç ve dış kamuoyunda ilk günden beri yoğun olarak tartışılıyor. Yorumlardaki farklılık adalet anlayışına dair inancı ister istemez törpülüyor. İstanbul Barosu’nun mevcut yönetimi, davayı eleştiren yorumları endişeyle karşıladığını 18 Mart 2008 tarihli basın açıklamasında şöyle dile getirdi: “Unutulmamalıdır ki, demokratik rejimin bir başka koşulu, hukukun üstünlüğü ilkesini de sahiplenmiş olmasıdır. Hukukun üstünlüğü anlayışının egemen kılınmadığı bir düzlemde demokratik rejimden bahsedilmesine olanak yoktur.”
   <br/>
   <br/>
   Baro, yargılama bitene kadar, susmayı tavsiye ediyor. Buna karşılık, yıllardır adı geçen baroyu yönettiği sırada demokrasi vurgularıyla tanınan ve bugün de aynı çizgide duran Doç. Dr. Yücel Sayman’a göre, hukukun üstünlüğü, susmayı değil, tartışmayı gerektiriyor. Aksi bir duruş diktatörlüğü doğurur. Sayman’a göre cebir, şiddet ve silahlı eylem girişimi hariç, kapatma hiçbir zaman ve zeminde gündeme gelmemeli. Kapatma bir hayli zorlaştırılmalı ya da tümden kaldırılmalı. Sayman’ın dikkati çektiği bir husus da çok önemli. TCK ve Ceza Muhakemeleri Kanunu (CMK) revize edilirken, mahkemeye, davayı hiç başlatmadan iddianameyi ret hakkı getirilmedi. Yürürlükteki mevzuatta, mahkemenin iade gücü var. Ret hakkı olsaydı, davanın o iddianameyle yeniden açılması imkânsızlaşıyordu. Oysa şimdi, iade sonrası değişiklikle bu mümkün.
   <br/>
   <br/>
   Yücel Sayman, 16 Eylül 2006 tarihli Aksiyon’un 619. sayısında “Yargıdaki yorum farklılıklarına ne diyorsunuz? Mesela, Vural Savaş, geçenlerde Yargıtay Başsavcılığı görevini şu an sürdürseydi AK Parti’ye kapatma davası açabileceğini söyledi. Görevdeki savcı şimdiye kadar açmadı. (Yalçınkaya’dan önceki Nuri Ok) Bu yorum farkı nasıl açıklanabilir?” sorusunu şöyle cevaplamıştı: “Buradaki yorum farkı falan değil. Yorumlama daima özgürlüklerden yana, kişilerin her türlü özgürlüğünün korunması yönünde yapılır. Bu bir yorumlama değil. Ona yorum denmez. Hukukçuluk bile değildir. Bir maddenin altını çizerek bak bu böyle diyor o zaman kapatma davası açarım. Hükümette irtica artıyor, kapatalım. Bunlar soyut iddialar. Hukukun yorumu değil bu. Yorum bir zenginliktir. Ama onun kriterleri, metodolojisi vardır.” Sayman’a göre bir parti ancak silahlı eylemlere kalkışmışsa kapatılabilir.
   <br/>
   <br/>
   ‘YARGIÇLAR CUMHURİYETİ’NE DOĞRU MU?
   <br/>
   <br/>
   21 Ocak 2008 günü, Yargıtay’ın 15’inci Hukuk Dairesi Üyesi Yaşar Engin Selimoğlu ile 8’inci Ceza Dairesi Üyesi Mehmet Hulusi Özek’in yaş haddinden emekliye ayrılmaları dolayısıyla kurumda tören tertiplenmişti. Selimoğlu, törende, laiklikle alakalı hukukî revizyonların Anayasa’nın 4’üncü maddesine çarpacağına işaret ediyordu: “Laiklik varsa bizler de varız, laiklik yoksa bizler de yokuz. Laiklik giderse bizler de sizler de gideriz. O zaman sizlerin yerine kadılar gelir. O nedenle laiklik konusunu hiçbir platformda açmayın, tartışmayın, kimseye de tartışma imkânı vermeyin.” Emekli büyükelçi İlter Türkmen, Hürriyet Gazetesi’nde ‘Yargıçlar Cumhuriyeti Olmayalım’ başlığıyla yayımlanan yazıyla, AK Parti’ye oy atanları ‘göbeğini kaşıyan adam’ diye aşağılayanları ve iktidarın özgürlük yanlısı hukuki çalışmalarını ‘çoğunluğun zorbalığı’ tabiriyle eleştirenleri tatlı bir dille uyarıyor. Türkmen’e göre, Anayasa Mahkemesi, AK Parti’nin kapatma istemini nasıl sonuçlandırırsa sonuçlandırsın bu dava, “Yargı ve demokrasi arasındaki etkileşim açısından büyük bir açmaza sürüklendiğimizi kanıtlıyor.”
   <br/>
   <br/>
   Bir an için savcının her istediği yerine geldi diyelim. Yeniden seçime gidilir ve AK Parti başka bir isimle tek başına iktidara gelirse ne olacak? Sil baştan mı? 18 Mart 2008 tarihli yazısında bu soruları yönelten Türkmen, can alıcı bir tespitini okurlarıyla paylaşıyor: “O zaman seçimlere hiç gerek yok, partiler programlarını Yargıtay Başsavcısı’na sunsunlar, o da hangisinin iktidara layık olduğuna karar versin! Böylelikle, seçimlere, TBMM’ye ve Cumhurbaşkanı’na da ihtiyaç kalmaz!”
   <br/>
   <br/>
   Şüphesiz İlter Türkmen’i bile çileden çıkartan husus yargının farklı olaylarda farklı içtihatlarda bulunmasıydı. Şemdinli davasındaki iddianameyi hazırlayan Van eski Cumhuriyet savcılarından Ferhat Sarıkaya’nın ve mahkeme sürecinin başına gelenler ortada. Şimdi yargı bağımsızlığı, hukukun üstünlüğü, hukuka saygı ve hukuk devleti ilkelerinden söz edenler o sırada tam tersini söylüyordu. Mesela Ertuğrul Özkök, 9 Mart 2006 tarihli yazısında şöyle demişti: “İddianameye bakınca, bu tür ideolojik değerlendirmelerin hukuka ne kadar zarar verdiğini açıkça görüyorum. Türkiye, bir savcının yol açtığı bu tür tartışmanın bedelini ağır ödeyecektir.” Aynı gazetenin başyazarı Oktay Ekşi ise bir gün öncesinde şöyle yazmıştı: “Yargının bağımsızlığı için kurallar hemen değiştirilmelidir.”
   <br/>
   <br/>
   Türkiye’de kanunîlik ile hukukîlik karıştırılıyor. Elbette, suç ve ceza kanunlarla örtüşmeli. Ama hiç kimseye de, zorlama yorum ve delillerle bir suç isnat edilmemeli. Yargı süreci adalet üretmiyorsa, ne kadar hukukî olabilir ki? Adaletsiz yargı ya da hukuk, üstün müdür?
   <br/>
   <br/>
   <br/>
   <br/>
   AVRUPA’DA PARTİ KAPATMA
   <br/>
   <br/>
   İstanbul Üniversitesi Hukuk Fakültesi Öğretim Üyesi Doç. Dr. Oktay Uygun’a göre, Türkiye’deki siyasi partiler, kapatılma konusunda, dernekler kadar dahi güvence altında değil. Asıl mesele, “Parti kapatma rejimini düzenleyen hükümlerin demokrasi ve insan hakları konularındaki standartlarının; ceza yargısına nazaran daha geri düzeyde olmasıdır.” Avrupa İnsan Hakları Sözleşmesi’nde (AİHS), siyasal partilere ilişkin özel bir madde var. Sözleşme, partileri, demokrasinin işleyişinde vazgeçilmez kurum diye görüyor. Avrupa Konseyi Genel Sekreterliği’nin talebiyle, Venedik Komisyonu, ‘Siyasal Partilerin Yasaklanması, Kapatılması ve Benzer Önlemler Hakkında Temel İlkeler’ adlı bir rapor hazırladı. Avrupa İnsan Hakları Mahkemesi (AİHM), “Hangi hâllerde siyasal partilerin yasaklanmasının ya da kapatılmasının, AİHS’ne aykırılık oluşturmayacağını belirledi.” Venedik raporunda ilkeler şöyle özetlenebilir: “Siyasal Partilerin yasaklanması ya da kapatılması, ancak partilerin anayasa ile güvence altına alınan hak ve özgürlükleri ortadan kaldıracak şekilde, demokratik anayasal düzeni yıkmak için şiddet kullanılmasını savunması ya da şiddeti politik bir araç olarak kullanması durumunda haklılaştırılabilir. Bir partinin anayasanın barışçıl yollarla savunması tek başına, o partinin yasaklanması ya da kapatılması için yeterli gerekçe oluşturmaz. Partilerin yasaklanması ya da kapatılması önlemine çok istisnai durumlarda başvurulabilir. Hükümetler ya da devletin diğer organları, yetkili yargı organından bir partinin yasaklanmasını ya da kapatılmasını istemeden önce, ülkenin durumunu dikkate alarak, söz konusu partinin özgür ve demokratik siyasal düzen için gerçek bir tehlike oluşturup oluşturmadığını, bu tehlikenin daha hafif önlemlerle engellenip engellenemeyeceğini değerlendirmelidirler.” Kapatma gerekçesinde iki ilke öne çıkıyor. Bir; şiddet kullanımının savunulması ya da şiddetin politik bir araç gibi kullanılması. İki; ondan başka demokratik düzeni koruyacak çare kalmaması.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C53EDA951EC61BE2FB9D3AC05124F46?newsId=15750), [web.archive.org (arşiv bağlantısı)](http://web.archive.org/web/20120718040318/http://www.aksiyon.com.tr:80/aksiyon/newsDetail_getNewsById.action;jsessionid=8C53EDA951EC61BE2FB9D3AC05124F46?newsId=15750)
