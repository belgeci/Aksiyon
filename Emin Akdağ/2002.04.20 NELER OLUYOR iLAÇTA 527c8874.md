# NELER OLUYOR iLAÇTA?

*Emin Akdağ 2002.04.20*

<div>
 <p class="spot">
  İlaç piyasasında ne oluyorsa, sektörün sacayaklarını oluşturan üretici firmalar, eczahaneler ve Sağlık Bakanlığı ilişkisine göre şekilleniyor. Ancak ne hikmetse üçlü arasında sağlıklı bir ilişki kurulamıyor. Bu sebeple de ilaçta iyi bir strateji geliştirilemiyor. Sonuçta ortaya çıkan manzara: Yerli ilaç sanayii ölüm döşeğinde. Ezcaneler onar onar kapanıyor. Vatandaş ise yapabildiği tek sağlık harcaması ilaca para bulamıyor
 </p>
 <p class="metin">
 </p>
 <img border="0" src="/web/20020428221053im_/http://www.aksiyon.com.tr/2002/385/resimler/ilac.jpg"/>
 <p class="metin">
  Önceleri insanlarda doktor fobisi vardı. Ancak son yıllarda meydana gelen gelişmeler, bu fobiyi hiçbir tedaviye gerek kalmadan minimuma indirdi. Nasıl mı? Doktor fobisinin yerini, onun etkinliğini bertaraf edebilecek güçte yeni fobi aldı da ondan: Reçete fobisi... Yeni fobinin doğurduğu sonuç da şu: Artık doktorun zeki, çevik aynı zamanda iyi ahlaklı olması yetmiyor. Bundan böyle reçeteye mümkün olduğunca az ilaç yazması da gerekiyor. Çünkü ilaç fiyatları el ya da cep değil, yürek yakıyor.
 </p>
 <p class="metin">
  Hemen hemen herkesi ilgilendiren bu ilaçtaki fiyat yüksekliğinin sebebi ne? En hayati nesne ilaçtaki sözkonusu durumu devlet yetkilileri görmüyorlar mı? Yoksa ilaç ta mı lüks tüketime dahil oldu? Bu soruların cevapları gayet basit. Ama problemleri çözmek ise aksine zor. İlaç piyasasında ne oluyorsa, sektörün sacayaklarını oluşturan üretici firmalar, eczahaneler ve Sağlık Bakanlığı ilişkisine göre şekilleniyor. Ancak ne hikmetse üçlü arasında sağlıklı bir ilişki kurulamıyor. Bu sebeple de ilaçta iyi bir strateji geliştirilemiyor. Sonuçta ortaya çıkan manzara: Yerli ilaç sanayii ölüm döşeğinde. Ezcaneler onar onar kapanıyor. Vatandaş ise yapabildiği tek sağlık harcaması ilaca para bulamıyor. İlaç dosyamıza dahil olan Türk Eczacılar Birliği 1. Bölge Başkanı Zafer Kaplan ile yapılan röportaj, sektörle ilgili pek çok ilginç ve çarpıcı gerçeği gözler önünü seriyor zaten.
 </p>
 <p class="metin">
  Açıklama bekleyen olaylar...
 </p>
 <p class="metin">
  İlaçla ilgili tek yetkili kurum Sağlık Bakanlığı, eczacıların, ilaç maliyetine peşinen eklenen yüzde 10'luk iskonto haklarını kaldırdı. Amaç ilacı halka biraz daha ucuza ulaştırmaktı. Ama bakanlık kısa bir süre sonra ilaca yeniden zam yapınca eczacılar haklı olarak köpürdü. Ortada bir çelişki vardı.
 </p>
 <p class="metin">
  Açıklanması güç olan bir başka olay da, Sosyal Sigortalar Kurumu (SSK)'nun, kanuni hakkını kullanıp açtığı ihalelerle ilacı firmalardan piyasa fiyatının 10—15 katı düşüğüne alabilmesi. Piyasada tüketiciye bir buçuk milyon liraya satılan ilaç, SSK'ya 100 bin liraya verilebiliyor. Buradaki önemli bir ayrıntı da şu: SSK şemsiyesi altındaki çalışanlardan katılım payını, piyasa fiyatı üzerinden tahsil ediyor. Yani yüzde 20'lik katılım payı çoğu ilaçta, SSK'nın o ilaç için firmalara ödediği fiyattan fazla. Bakanlık yetkilileri böyle yapmak zorunda olduklarını belirtiyorlar. Bahaneleri de, çalışanların karneleriyle sadece kendileri için değil, yedi göbek yakınlarına bile bile SSK'dan ilaç çektiklerine inanmaları. Bu arada, üniversite hastahaneleri de SSK'daki kadar olmasa bile ilacı firmalardan ucuza temin edebiliyorlar.
 </p>
 <p class="metin">
  Yeniden SSK'nın ilaç alımına dönelim. Firmaları SSK fiyatı kurtarıyorsa neden ilaçlar vatandaşlara onlarca misline satılıyor? Cevap net. SSK fiyatlarında depocu ile eczacı kârları, KDV, promosyon, tanıtım ve Ar—Ge giderleri yok. Ama bu açıklama olayı aydınlatmaya maalesef yetemiyor. KDV, eczacı ve depocu kârı ortada. Asıl aydınlığa kavuşturulması gereken promosyon, tanıtım ve Ar—Ge adı altında ilaç fiyatına yansıtılan kalemlerin ne kadar gerçekçi olduğu... Bir defa Türkiye'de zaten Ar—Ge yok gibi bir şey. Olmayan bir kalemin faturada ne işi var? Promosyon ve tanıtım; işte bütün dolap bu maliyet kalemlerinde dönüyor. Doktora kendi ilacını yazdırabilmek için promosyon ve tanıtım adına akla gelmedik işler yapılıyor. Bu konuda sadece, geçtiğimiz günlerde kamoyuna yansıyan 'Nataşalı Promosyon' haberlerini hatırlatmakla yetineceğiz.
 </p>
 <p class="metin">
  Patent koruması ilaç fiyatlarını katlatacak...
 </p>
 <p class="metin">
  Mevcut durumdaki fiyat yüksekliğinin dahi sebeplerinin tam anlaşılamadığı Türkiye'de, ilaç fiyatları önümüzdeki yıllarda daha da katlanacak. Çünkü Türkiye, yerli ilaç sanayiinin yoğun tepkilerine rağmen 1999'dan itibaren patent korumasını kabul etti. Şu anda Türkiye'ye 2 bin 400 değişik ilaç için patent başvurusu yapıldı. 1999 yılında verilen 487 patentin yüzde 1'inden daha azı yerli firmalara ait. Bu şu demek; önümüzdeki 5—10 yıl içindeki dünyada üretilen bütün ilaçlar patent koruması kapsamına girecek ve yerli sanayinin üzerinden adeta silindir geçecek. Türkiye ilaç piyasası tamamen yabancı firmaların kontrolüne girecek. Neden mi? Yerli ilaç sanayimizin halihazırda büyük ölçüde yaptığı, etken maddeyi bir yerden temin ederek muadil, taklit ilaçlar üretmek. İlaçlarını taklit ettiğimiz yabancı firmaların çoğu ülkemizde üretime başladı. Böylece onlarla rekabet şansı kalmadı. Sanayimizin sıfırdan ürettiği ve patenti de kendisine ait ilacı da yok denecek kadar az. Bu saatten sonra da birden çoğalması imkansız. Yeni bir ilacın üretimi 15 yılı buluyor. Bu süreçte de yüzmilyonlarca dolar Ar—Ge harcaması yapılması gerekiyor. Roche, Novartis, Pfizer, Bayer ve Glaxo gibi yabancı firmalar Ar—Ge için yılda 2—3 milyar dolar para ayırıyorlar. Haliyle bu milyar dolarları ilaç fiyatlarına yansıtıyorlar. Büyüklüğü 4 milyar dolar civarında olan Türk ilaç sanayiinin önünde gelecekte iki ihtimal bulunacak. Ya patent koruması dolmuş ilaçları üretecek, ya da yabancı ilaç firmalarına fason üretim yapacak. Kuvvetle muhtemel ikinci ihtimal gerçekleşecek. İlaç firmaları moleküler yapıdaki ufak tefek değişiklerle ilaçları sürekli yeniledikleri için ilk ihtimalin hayat bulması bir hayli zor. Üçüncü ve olmasını dilemediğimiz ihtimal ise Türk ilaç sanayii diye bir şeyin kalmaması. Türk piyasasında yabancılar istedikleri gibi at oyanatacaklar. Aslında günümüzde de atların önemli bir bölümünü yabancılar dizginliyor. Daha şimdiden Türkiye'de tüketilen ilaçların yüzde 40'ı ithal.
 </p>
 <p class="metin">
  İEİS Başkanı Eczacıbaşı'nın itirafı...
 </p>
 <p class="metin">
  Ülkemizin en büyük ilaç firmalarından birinin yönetim kurulu ile İlaç Endüstrisi İşverenleri Sendikası'nın (İEİS) başkanı Bülent Eczacıbaşı'na soruluyor: "Türk ilaç endüstrisi acaba sıfırdan ilaç üretebilir mi?"Alınan cevap çok kısa: "Hayır." "Yerli firmaların araştırmacı olabilmeleri hiç mümkün görünmüyor mu?" diye yeniden sorulunca, Eczacıbaşı şu açıklamayı yapıyor: "Hayır. Çünkü Türkiye'deki ilaç pazarının toplam büyüklüğü toplasan 4 milyar doları geçmiyor. Bir üreticinin pazarın en büyüğü dahi olsa bir ilaç geliştirmeye 500 milyon dolar ayırması hiçbir zaman mümkün olamaz. Eczacıbaşı İlaç'ın cirosunun yaklaşık 400 milyon dolar olduğunu söylersem konu daha da iyi anlaşılabilir." Eczacıbaşı, 2001 yılında birçok olumsuzluklar yaşadıklarını, 2002 yılına da endişeyle baktıklarını söylüyor.
 </p>
 <p class="metin">
  Yerli ilaç sanayiinin durumu...
 </p>
 <p class="metin">
  İlaç Endüstrisi İşverenleri Sendikası'nın verilerine göre, 1995'te 12 bin 600 ton olan hammadde üretimimiz 2000'de 4 bin 980 tona geriledi. Endüstrinin istihdam profili de değişti. 2000 yılında endüstride çalışan yaklaşık 20 bin kişinin sadece yüzde 31'i üretim ve hammadde departmanlarında görev yaparken, yüzde 46'sı pazarlama, yüzde 23'ü ise yönetim bölümünde çalışıyordu. 1998'de yüzde 21.4 olan dışsatımın dışalımı karşılama oranı da 2000'de yüzde 9.3'lere kadar indi. Mamul ilaç dışalımı ise her yıl çığ gibi büyüyor. Mamul ilaç alımımız 1988'e göre 15 kat artış kaydederek 2000'de 683 milyon ABD Doları'na ulaştı. Hammadde ve mamul ilaçtaki toplam ithalatımız ilaç tüketimimizin yüzde 60'ına yaklaştı.
 </p>
 <p class="metin">
  Sosyal güvenlik kurumları ve ilaç...
 </p>
 <p class="metin">
  Türkiye'de en büyük ilaç alıcısı devlet. SSK, Emekli Sandığı, Bağ—Kur ve diğer resmi kurumlar ilaç tüketiminin yüzde 80'ini yapıyor. Türkiye'deki sağlık harcamalarının yüzde 45'i ilaca gidiyor. 1998 yılı verileriyle SSK 32,7 milyon, Bağ—Kur 5,7 milyon, Emekli Sandığı ise 2 milyon sağlık kapsamındaki üyeye sahip. Üç sosyal güvenlik kurumunun sağlık kapsamındaki nüfusu ülke nüfusunun % 62'sine denk. İç payasadaki ilaç tüketiminin yaklaşık beşte biri, nüfusun yarısına sağlık hizmeti SSK tarafından veriliyor. Bağ—Kur ve Emekli Sandığı'nın tüketimdeki payı da yüzde 35 civarında. SSK, üyelerinin ilaç ihtiyacını 1992'den bu yana, 'Eşdeğer İlaçlar İçinde Ucuz Olanının Tercih Edilmesine İlişkin İlaç Fiyat Kararnamesi'ne göre karşılıyor. Ödemede yaşanan problemler yüzünden SSK ile Türk Eczacılar Birliği arasında şu anda anlaşma sözkonusu değil. SSK üyelerine ilacı kendi eczahanelerinden veriyor.
 </p>
 <p class="metin">
  İlaçta eşdeğer ve en ucuz uygulamasını SSK'dan sonra, 15 Şubat 2002 tarihinden itibaren Bağ—Kur da başlattı. Eczahaneler bu tarihten bu yana Bağ—Kurlulara, kurum listesindeki 61 grupta toplanan 800 dolayındaki ilacı verebiliyor. Bağ—Kurlu reçetedeki ilaç listede yoksa, üstünü cebinden tamamlıyor. Uygulamada bazı zorluklar yaşanmıyor değil. Bazı ilaçlar piyasada zor bulunurken, bazı ilaçlar ise ruhsatı olmasına rağmen üretilmiyor. Bağ—Kur ile eczahaneler arasındaki anlaşma sürüyor ama eczacılar kurumun geç ödeme yapmasının sıkıntısını yaşıyorlar.
 </p>
 <p class="metin">
  Dünyada ilaç tüketimi...
 </p>
 <p class="metin">
  2000 yılında ilaca üretici fiyatlarıyla dünyada 363 milyar, Türkiye'de ise 2.7 milyar ABD Doları harcandı. Dünya ilaç tüketiminin % 39.6'sı ABD, % 26.1'i Avrupa, %15.4'ü de Japonya'da yapılıyor. Yani toplam dünya tüketiminin yüzde 80'i ABD, Japonya ve Avrupa ülkeleri tarafından gerçekleştiriliyor. Geriye kalan yüzde 20 de şöyle dağılıyor: Latin Amerika ülkeleri % 7.5, Güneydoğu Asya ülkeleri ve Çin % 7, Ortadoğu ülkeleri % 0.9, Afrika ülkeleri ise yalnızca %1. Bu rakamlara baktığımızda dünyada ilaç tüketiminin gelişmiş ülkelerce yapıldığı görülüyor. Ancak şöyle bir gerçek de var. Gelişmiş ülkelerdeki ilaç tüketiminin sağlık harcamalarına oranı, gelişmemiş ülkelere göre daha az. Gelişmemiş ülkelerin sağlık harcamaları büyük oranda ilaç tüketiminden oluşuyor. Bazı gelişmiş ülkelerin ilaç tüketiminin sağlık harcamalarına oranları şöyle: ABD yüzde 10, Almanya yüzde 12.3, İsveç yüzde 12.7, Kanada yüzde 13.8, İngiltere yüzde 16.7, Fransa yüzde 17.2, Belçika yüzde 18.4, İtalya yüzde 19.4, Japonya yüzde 21.2... Türkiye'de ise yüzde 50'lere varmak üzere.
 </p>
 <p class="metin">
  İlaçta Ar—Ge harcamaları...
 </p>
 <p class="metin">
  Türkiye ilaçta Ar—Ge harcamalarında dünyanın çok gerisinde. Ar—Ge harcamalarının Gayri Safi Milli Hasıla (GSMH) içindeki payı 1996 yılında ABD ve Japonya'da yüzde 2.5— 3; Fransa ve Almanya'da yüzde 2—2.5; İtalya, Avusturya ve Kanada'da yüzde 1—1.5; Yunanistan, İspanya ve Portekiz'de yüzde 0.6—0.9 iken Türkiye'de ise yüzde 0.45'ti. ABD'nin bugünkü Ar—Ge harcamaları yıllık 25 milyar dolar. İlaç sektörünü elinde bulunduran dünya firmaları Ar—Ge harcamalarını genellikle kârlı alanlara kaydırıyorlar. Mesela fakir toplum hastalığı tüberküloz (verem) ile mücadele için etkin ilaçlar geliştirmek kârlı görülmediği için bu alana yeterince para ayrılmıyor. Dünya Sağlık Örgütü verileri, mavikürede 15 milyon insanın vereme yakalandığını ve bunların beşte birinin hayatını kaybetiğini söylüyor. Dünyada bir yılda yapılan toplam Ar—Ge harcamalarının ülkelere oransal dağılımına baktığımızda ise şu tablo ile karşılaşıyoruz: Avrupa % 37 (% 10'u Almanya, % 9'u Fransa, % 7'si İngiltere, % 5'i İsviçre, % 6'sı İsveç ve İtalya'ya ait); % 36'sı ABD; %19' u Japonya; % 8'i de diğer ülkeler. Şu bilgi de taployu destekliyor: 1975—1994 yılları arasında geliştirilen 152 önemli ilacın % 46'sı Avrupa, % 45'i ABD, % 7'si Japonya kaynaklı.
 </p>
 <p class="metin">
 </p>
 <p class="arabaslik">
  Bir ilacın oluşum süreci
 </p>
 <p class="metin">
  Yeni bir ilaç milyonlarca dolar harcama ve 10—15 yıl süren bir araştırma sonucunda oluşturulabiliyor. İlkin ilaçta kullanılacak etkin maddeyi keşfedebilmek için 8.000—10.000 kimyasal madde incelemeden geçiriliyor. Madde sayısı sırasıyla 20—30'a; 3—5'e, nihayetinde de bire indiriliyor. Bazen bulunan bu madde bekleneni veremeyebiliyor ya da tehlikeli sınırda yan etkiye sahip olabiliyor. Bu durumda o madde ile ilgili proje sona erdiriliyor.
 </p>
 <p class="metin">
  İlaç meydana getirilirken şu dönemlerden geçiyor:
 </p>
 <p class="metin">
  1. Kimyasal gelişim. Farmakolojik, farmakokinetik ve toksikolojik hayvan deneyleri.
 </p>
 <p class="metin">
  2. İnsanlar üzerinde yapılan ilk uygulama. Az sayıdaki sağlıklı denekler üzerinde önce tek, sonra bir kaç doz uygulamasında farmakokinetik ve metabolizma bulguları inceleniyor ve değişik doz miktarlarına karşı tahammül ölçülüyor.
 </p>
 <p class="metin">
  3. Çok sayıda hasta gruplarında geniş kapsamlı klinik incelemelere başlanıyor. Uzun süreli kullanımda ilacın etkinlik ve güvenirliği diğer ilaçlarla karşılaştırılıyor. Pazarlama hedefleri tespit ediliyor ve resmi makamlara ruhsat başvurusunda bulunuluyor.
 </p>
 <p class="metin">
  4.  İlacın piyasaya verilişinden sonra başka endikasyonlardaki güvenirlik ve terapötik değeri inceleniyor ve bu çalışmaların sonuçlarına göre yeni endikasyon tespiti yapılıyor.
 </p>
 <p class="metin">
  İlaç meydana gelirken nereye hangi oranda harcama yapılıyor?
 </p>
 <p class="metin">
  % 3 Dokümantasyon, % 3 Patent işlemleri, % 2 Tescil işlemleri (ruhsat v.s.).
 </p>
 <p class="metin">
  % 20 Klinik araştırma, % 4 Farmakokinetik, % 7 Farmasötik gelişim, %10 Kimyasal geliştirme, %  6 Toksikoloji, % 27 Biyolojik araştırma ve %18 Kimyasal araştırma.
 </p>
 <p class="metin">
 </p>
 <p class="arabaslik">
  Eczacıbaşı'nın
 </p>
 <p class="metin">
  Tıp Bilim Ödülü
 </p>
 <p class="metin">
  Yerli ilaç sanayiinde teşvik anlamındaki tek etkinlik Eczacıbaşı'nın Tıp Bilim Ödülü vermesi. Eczacıbaşı 40 yılda 165 projeyi destekledi ve 60 civarında bilim adamını çalışmalarından ötürü ödüllendirdi. Bu yıl Tıp Bilim Ödülü'nü, Prof. Dr. İskender Sayek; Tıp Onur Ödülü'nü de faaliyetlerini ABD'de devam ettiren Prof. Dr. Münci Kalayoğlu aldı. Proje destek ödülüne katılan 25 projeden 5'i için destekleme kararı çıktı.
 </p>
 <p class="metin">
 </p>
 <p class="arabaslik">
  5 bin eczahane kapanma tehdidinde...
 </p>
 <p class="metin">
  Eczacılar, Sağlık Bakanlığı'nın ithal ve yerli ilaçtaki kâr oranlarını düşürmesine duydukları tepkiyi bütün yurda yayma çabası içindeler. Türk Eczacılar Birliği 1. Bölge Başkanı Zafer Kaplan ile özelde eczacıların durumunu, genelde ise Türk ilaç sektörünün bugünü ve geleceğini konuştuk.
 </p>
 <p class="metin">
  — Ülke genelinde ne kadar eczahane var?
 </p>
 <p class="metin">
  Türkiye'de 22 bin, İstanbul bölgede 4 bin 500.
 </p>
 <p class="metin">
  — Eczacılar ilaç olayının neresinde?
 </p>
 <p class="metin">
  İlacın bilimsel olarak başından tüketiciye verildiği noktaya kadar ilacın sahibi eczacıdır. İlaçla ilgili inisiyatifi başka kimsenin kullanmaması lazım.
 </p>
 <p class="metin">
  —Peki eczacıların etkinliği, söz hakkı, belirleyiciliği dediğimiz zaman fiili durum nasıl?
 </p>
 <p class="metin">
  O yok. Eczacının ilacı belirleme gücü son derece az. Eczahanesi ölçeğinde ilacı halka sunmakta. Eczacı artık geçinemez, mesleğini yapamaz duruma gelmiştir. İlaç üzerindeki meslek hakkı son derece azalmıştır.
 </p>
 <p class="metin">
  — Nasıl bu noktaya gelindi?
 </p>
 <p class="metin">
  2001 Nisan ayında sağlık bakanı eczacıların ithal ilaçtaki meslek hakkını yüzde 5 indirmiştir. İthal ilaçta yüzde 15 brüt kârlılık kalmıştır. Giderleri çıkınca kâr zaten brüt yüzde 12—13'tü. Bir de bu ilaçları kamuya verdiğinizi düşünün. İk—üç ayda, hatta Bağ—Kur'dan dört ayda paramızı geri alıyoruz. Dolayısıyla Türkiye'deki ilaçların yüzde 40'ı olan ithal ilaçta zararına satış yapıyoruz.
 </p>
 <p class="metin">
  — Sağlık Bakanlığı'nın uygulamaları dönüm noktası mı oldu?
 </p>
 <p class="metin">
  Evet. Sağlık bakanı eczacı meslek hakkını ithal ilaçta yüzde 5 indirdikten sonra, ilacı ucuzlatıyorum diye yola çıkarak nisan ayında da yerli ilaçta eczacının meslek hakkını yüzde 10 indirmiştir.
 </p>
 <p class="metin">
  — İyi niyetle bakıldığında bakanın bundaki amacı nedir size göre?
 </p>
 <p class="metin">
  Ne kadar iyi niyetle bakılırsa bakılsın, yapılan işte çok büyük bir haksızlık vardır. Toplum sağlığını tehlikeye atacak bir uygulamadır. Eczacıyı geçinemez, mesleğini yapamaz hale getirdiğiniz zaman, suiistimaller başlayacaktır. Bağ—Kurlular ilaç alamamıştır aylarca bu ülkede. Şu anda pahalı ithal ilaçlar onlara verilmemektedir.
 </p>
 <p class="metin">
  İthal ilaç alıp satamaz olduk
 </p>
 <p class="metin">
  — Niçin verilmiyor?
 </p>
 <p class="metin">
  Eczacı o ilaçları alamıyor ki verebilsin...
 </p>
 <p class="metin">
  — Bağ—Kurlulara da SSK'lılarda olduğu gibi eşdeğer ve ucuz ilaç uygulaması getirilmesini nasıl karşıladınız?
 </p>
 <p class="metin">
  Yerli veya ithal ilacın ucuzu verilmeye başlandı. O olumlu bir uygulama. Destekliyoruz. Fakat ekim, kasım, aralık ve ocak aylarında Bağ—Kurlular ciddi boyutta ilaç alamama sıkıntısı yaşadılar. Bütün neden sağlık bakanının bu uygulamasıdır. Ve Bağ—Kur'un da geç ödeme yapmasıdır.
 </p>
 <p class="metin">
  —Bu süreçte satamadığınız birkaç hayati ilaç söyler misiniz?
 </p>
 <p class="metin">
  İnsülin, kanser, yoğun bakım ilaçları verilemedi. Fakat eczacı zarar da etse belli bir ölçekte verme sorumluluğu duydu. Şu anda Bağkur'a ilaç veriliyor ama yine zarar ederek. Çünkü 100 günde alıyorlar. İthal ilaçta da zarar ederek devam ediyorlar. Bu ülkede yasalar uygulanmıyor. İthal ilaçta meslek hakkı indirimi için dava açtık Danıştay'da ve kazandık. Ama uygulanmıyor.
 </p>
 <p class="metin">
  — Bazı yerli ve yabancı sermaye gruplarınca eczahane zincirleri kurulması yönünde çalışmalar olduğu iddia ediliyor. Sizin için böyle bir tehlike ya da proje var mı?
 </p>
 <p class="metin">
  Böyle bir tehlike de, proje de var. Bir örnek vermek istiyorum. Türkiye'ye dağıtım kanalı olarak yabancı sermaye geldi. Türkiye'de pazar payı yüzde 40 olan bir yerli depo ile ortaklık kurdu. (Röportaj sırasında okuduğu haber kupüründen söz ediyor) Haber küpüründe de bunların perakendeciliği amaçlayarak, AB aday ülkelerine girdiklerini ilan ediyorlar. Şu anda o tehlikeyi  6197 sayılı yasa engelliyor. Avrupa ülkelerinin yüzde 80—90'ında olduğu gibi eczacılık ancak eczacının yapabileceği bir meslektir. Tek başına bir ticarethane değil. Çünkü eczacılık mesleği toplum sağlığının çok önemli bir parçasıdır.
 </p>
 <p class="metin">
  — Bu 22 bin eczahanenin acaba kaçı eczacılardan kiralanan diplomalarla çalıştırılıyor?
 </p>
 <p class="metin">
  — O yüzde birin bile altındadır. Çünkü eczacı sayısı o kadar çok ki, mevcut pastadan meslek dışı birinin de geçinmesi mümkün değildir.
 </p>
 <p class="metin">
  22 bin eczahane çok fazla...
 </p>
 <p class="metin">
  — 22 bin eczahane fazla mı az mı?
 </p>
 <p class="metin">
  Fazladır.
 </p>
 <p class="metin">
  — İstanbul için de öyle mi?
 </p>
 <p class="metin">
  — İstanbul'da da, Türkiye'nin her yerinde de fazladır.
 </p>
 <p class="metin">
  — Bölge başkanı olarak bu konuda neler düşünüyorsunuz?
 </p>
 <p class="metin">
  Bu bir yasa meselesidir. 6197 sayılı yasa değiştiği zaman, mesafe ve nüfus sınırlaması getirilebilir.
 </p>
 <p class="metin">
  — Şu anda dediğiniz kriterlere göre bir sınırlama yok mu?
 </p>
 <p class="metin">
  Yok.
 </p>
 <p class="metin">
  — Otokontrolle mi denetimde tutuyorsunuz?
 </p>
 <p class="metin">
  Otokontrol de yok. Dileyen, dilediği yere eczahane açabilir. Hastahane karşısında sırayla mesala 20 tane eczahane açılabilir.
 </p>
 <p class="metin">
  — Eczahane sayısı kaça inmeli?
 </p>
 <p class="metin">
  14—15 bin eczahane yeterlidir. Bizim yasa teklifimiz var. Yardımcı eczacılık kavramını getiriyoruz. Bu istihdam sorununu çözecektir. Yani 8 bin tane 1. sınıf defter tutma zorunluluğundaki eczahane varsa 8 bin tane de yardımcı eczacı olmak zorundadır.
 </p>
 <p class="metin">
  — Bu süreçte kapanan eczahaneler var mı?
 </p>
 <p class="metin">
  Nisan 2001'den bu yana 750'ye yakın eczahane kapanmıştır.
 </p>
 <p class="metin">
  — Şubat 2001 krizi değil de sağlık bakanlığının kararı sebebiyle mi?
 </p>
 <p class="metin">
  Bakanın aldığı karardan sonra. Tabii ki kriz de etkilemiştir. Çünkü kriz ile bakanın aldığı karar aşağı yukarı aynı tarihe denk geldi. Dolardaki artıştan dolayı ithal ilaçların fiyatı çok artmasın diye eczacı hakkını indirdi. Böylece kapanma süreci ve iflaslar başladı. Eğer davasını da kazandığımız yasal hakkımızı uygulamazsa sayın bakan, bu gidişle kapanan eczahane sayısı 5—6 bini bulacaktır.
 </p>
 <p class="metin">
  — Yerli ilaçtaki meslek hakkınız için de dava açtınız mı?
 </p>
 <p class="metin">
  Yüzde 10 ile ilgili de dava açtık. Büyük bir ihtimalle eczacılar davayı kazanacak.
 </p>
 <p class="metin">
  Eczacılık kârlı bir iş değil...
 </p>
 <p class="metin">
  — Peki, bakanın bu kararları ve ekonomik krizler öncesinde eczacıların durumu nasıldı?
 </p>
 <p class="metin">
  22—23 bin eczahanenin bulunduğu, yüzde 85 oranında alıcının devlet olduğu ve parasını da dört ayda ödediği bir ülkede eczacılık kârlı bir iş değildir. Emekli Sandığı, Bağ—Kur, SSK, polisler, öğretmenler hatta tarım sektörü Bağ—Kur'u başladı. Devlet de durup dururken yüzde 5 iskonto ister sizden. Son anda yüzde 2 buçuğa düştü ama hâlâ uygulamayanlar var.
 </p>
 <p class="metin">
  — SSK'nın ilacı firmalardan olağanüstü ucuza almasını nasıl değerlendiriyorsunuz?
 </p>
 <p class="metin">
  SSK'nın ihale açarak rekabetçi bir ortamda ilaç alma imkanı vardır ve SSK son 10 yıldır bunu uyguluyor. İlacı çok ucuza alıyor.
 </p>
 <p class="metin">
  — Bu açıklama yeterli mi?
 </p>
 <p class="metin">
  Yeterli değil elbette. Bu aslında bir gerçeğin ifadesidir. İlacın üzerinde sadece temel maliyet unsurları; etken madde, ambalaj, işçilik vardır. Bir de çok cüzi işletme ve kâr vardır. Promosyon, satış—pazarlama, finansman gideri, işletme giderleri, arge giderleri, eczacı kârı, depocu kârı, KDV yoktur. Bütün bunlar olmadığı zaman 10 milyonluk ilaç 1 milyona düşebiliyor. SSK'nın kendi yasasındaki imkanı kullanarak ilacı bu kadar ucuza almasını doğal buluyorum. Çünkü 35 milyon insana hizmet veriyor. Esas sorgulanması gereken şu: Sağlık Bakanlığı, bu kadar farkı nasıl ilacın üzerine koyabiliyor?
 </p>
 <p class="metin">
  İlaç maliyetinde hayali kalemler var
 </p>
 <p class="metin">
  — Promosyon, tanıtım tamam da bildiğim kadarıyla Türkiye'de ilaçta Ar—Ge yok denecek kadar az.
 </p>
 <p class="metin">
  Ama hayalı bir şekilde maliyete koyuyorlar.
 </p>
 <p class="metin">
  — Bunun hesabı kime sorulmalı o zaman?
 </p>
 <p class="metin">
  İlaç üreticilerine sormak lazım. Daha önemlisi sağlık bakanına sormak lazım. İlacın fiyatını belirleyen sağlık bakanlığı değil mi?
 </p>
 <p class="metin">
  — Fiyatlandırma gerçekçi ve hakkıyla yapılsa ilaç fiyatları ne olur?
 </p>
 <p class="metin">
  Bu sağlık bakanının görevidir. Yapmıyorsa, yapamıyorsa o da sizin sorununuzdur. Çünkü, sorgulamanız gerekir.
 </p>
 <p class="metin">
  — Şu anda eczacıların fikrini alıyorum.
 </p>
 <p class="metin">
  Nereden baksanız yüzde 20—30 ucuzlar.
 </p>
 <p class="metin">
  — Meslek hakkınızı bakanlık elinizden alırken amaç ilacı tüketiciye ucuz vermekti. Ardından zam yapıldı. Bunu nasıl yorumluyorsunuz?
 </p>
 <p class="metin">
  Bunu açıklamak çok zor. 1 Nisan'dan itibaren yüzde 11.2 zam yapıldı. Son 12 aya baktığımız zaman ilaç 12 ayda yüzde 105 zamlandı. Enflasyon yüzde 76. Bu oranda zam olan ülkede ilacı ucuzlatıyorum diye eczacının meslek hakkını indirmek büyük bir haksızlıktır.
 </p>
 <p class="metin">
  Devlet meslek örgütlerini dinlemiyor...
 </p>
 <p class="metin">
  — Bakanlık ile Eczacılar Birliği bu problemleri ve önerileri görüşmüyor mu?
 </p>
 <p class="metin">
  Bu gerçekleri biz söylüyoruz, dergilerimizde yazıyoruz, sayın bakanın kendisine bizzat birlik başkanı aktarıyordur. Fakat uygulamalar bu şekilde devam ediyor. Bir de bizim ülkemizde, sadece eczacılık alanında değil tüm sektörlerde devlet kadroları meslek örgütlerine dayanarak iş yapmıyorlar.
 </p>
 <p class="metin">
  — Meslek hakkı olayını biraz açar mısınız?
 </p>
 <p class="metin">
  1984'te çıkarılan kararnamede meslek hakkı yüzde 20 olarak belirlendi. 2001 Nisan'da ithal ilaçtaki meslek hakkı yüzde 20'den 15'e düşürüldü. Yerli ilaçta ise yüzde 10 peşin iskonto olarak ilacın maliyetine konurdu. Eczacıya yüzde 20 artı 10 verilirdi. 100 liralık ilaç 80 lira. Yüzde 10 da peşin iskonto, 8 lira daha düşer eczacıya 72 bin liraya gelirdi. İskonto kalkınca, yerli ilacı yüzde 20, ithal ilacı da yüzde 15 ile almaya başladık. İşletme giderleri ve kamuya yaptığımız iskontoyu düşersek eczacının kârı brüt yüzde 13'tür. İthal ilaçta zarar ediyoruz
 </p>
 <p class="metin">
  — Patent koruması neler doğuracak? İlaç sanayicileri sektörün zorda olduğunu söylüyor?
 </p>
 <p class="metin">
  Ben onlara katılmıyorum. Türkiye'de sektör kutu adedi olarak 2001 yılında yüzde 22 kayba uğradı ama para olarak yüzde 10 büyüdü. Ancak endüstri büyük bir çıkmazla karşı karşıya. Çünkü patent kabul edildi. Piyasaya büyük ölçekte ithal ilaç girmeye başladı.
 </p>
 <p class="metin">
  — Patentteki durum tam olarak ne?
 </p>
 <p class="metin">
  1999 Ocak'tan itibaren patent uygulanıyor. Aslında 2005'te uygulanacaktı. DYP ile SHP koalisyonu onu 1996'da beş sene geri aldı. Patent şu demek, yeni bir ilaç keşfedildiğinde Türkiye'de satma hakkı ona ait, benzerini yapamazsınız. Bu yasayı kabul etmeyen ülkeler, diyelim ABD yeni bir ilaç keşfettiğinde yerli firma onun etken maddesini bulup Türkiye'de yapar. Patentli ilaç 15 milyona satılıyorsa yerli üreticinin yaptığı ilaç 8 milyona satılabilir. 1999'a kadar böyle yapıyorduk. Patent sonrası pahalı ilaçların benzerleri artık Türkiye'de yapılamaz oldu ve ilaçlar ciddi boyutta pahalılandı.
 </p>
 <p class="metin">
  — Türkiye'deki ilaçların ne kadarı patent korumasında?
 </p>
 <p class="metin">
  — Sanıyorum yüzde 20 kadarı. Şu anda 2 bin 400 tane patent başvurusu var.
 </p>
 <p class="metin">
  Patent koruması yerli ilacı bitirecek...
 </p>
 <p class="metin">
  — Bunların hepsi kabul edildığinde durum vahim desenize?
 </p>
 <p class="metin">
  10 sene sonra Türkiye'de yerli ilaç sanayii kendisi ilaç üretemezse, tamamen dışa bağımlı hale geleceğiz.
 </p>
 <p class="metin">
  — Firmalarımız ilaç üretemeyecekler mi?
 </p>
 <p class="metin">
  Kesinlikle. Ya da onların fason üretimini yapacaklar.
 </p>
 <p class="metin">
  — Patent koruması için belli bir süre var mı?
 </p>
 <p class="metin">
  10—15 yıl arasında bir süre var. Ondan sonra jenerik ilaçlar devreye girer.
 </p>
 <p class="metin">
  — Patenti kabul edilen ilacın halihazırda üretilen benzeri ortadan hemen kalkacak mı?
 </p>
 <p class="metin">
  1 Ocak 1999'dan önce üretilmeye başlanan ilaçları kapsamayacak. Başvurusu yapılan 2 bin 400 küsur ilaç da Türkiye'ye yeni giriyor. Dünya Sağlık Örgütü'nün tespit ettiği 2 bin tane ilaç var. Aslında bu ilaçlarla insanlar tedavi olabiliyor. Fakat firmalar her seferde moleküldeki küçük bir değişiklikle ilacı yeni hale getirip büyük paralar kazanma yoluna gidiyorlar.
 </p>
 <p class="metin">
  — Bizim patentli ilaçlarımız var mı?
 </p>
 <p class="metin">
  Hayır. Türkiye'deki bütün sektörlerdeki toplam Ar—Ge harcaması zaten GSMH'nin binde 2.5'i. Bu yurt dışında yüzde 2 ya da 4'tür. 5'e kadar çıkar. Bizdeki binde 2.5'in 1.5'ini de devlet yapar.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020428221053/mailto:e.akdag@aksiyon.com.tr">
   e.akdag@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/385/kapak/1.htm), [web.archive.org (arşiv bağlantısı)](http://web.archive.org/web/20020428221053/http://www.aksiyon.com.tr:80/2002/385/kapak/1.htm)
