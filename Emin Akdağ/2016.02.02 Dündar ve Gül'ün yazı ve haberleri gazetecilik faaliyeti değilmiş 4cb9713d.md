# Dündar ve Gül'ün yazı ve haberleri gazetecilik faaliyeti değilmiş

*Emin Akdağ 2016.02.02*

<div class="pNewsDetailMainContent ctx_content" itemprop="articleBody">
 <p>
  Şu ifadeler Başbakan Yardımcısı Numan Kurtulmuş’a ait: “Tutuklu bulunan 67 gazeteci arasında sadece 5 tanesinin sarı basın kartı var. Bunlardan sadece birisi mahkûmdur, o da gazetecilikten değil, adi suçtan. 67 gazeteciden 37’si adi suçtan tutuklu. Esas olanın gazetecilik faaliyetlerinden dolayı tutuksuz yargılamak olduğunu söylemek isterim.” Meclis’te Plan ve Bütçe Komisyonu’nda milletvekillerinin soruları üzerine söyledi bunları. Aynı gün iki ayı aşkındır tutuklu Cumhuriyet Gazetesi Genel Yayın Yönetmeni Can Dündar ve Ankara Temsilcisi Erdem Gül hakkındaki 473 sayfalık iddianame hazırdı. İstanbul Başsavcı Vekili İrfan Fidan, Dündar’ın 58 köşe yazısı ile Selam Tevhid ve Tahşiye gibi dosyalarda başkalarına yöneltilen suçlamalara dayandırıyordu iddialarını. Fidan’a göre 17-25 Aralık 2013 rüşvet ve yolsuzluk soruşturmalarından henüz gerçekleşmeden bilgi sahibiydi Dündar. 3 Aralık 2013’teki “Siyasette nasıl geldiysen öyle gidersin” başlıklı yazısı buna delildi. Ayrıca 17 Aralık belgeselinin finansmanı da şaibeliydi. Dündar ve Gül, MİT TIR’ları haberleriyle “devletin gizli kalması gereken bilgilerini siyasal veya askerî casusluk amacıyla temin etmek ve açıklamak, cebir ve şiddet kullanarak hükümeti ortadan kaldırmaya teşebbüs etmek ve silahlı terör örgütüne üye olmaksızın bilerek isteyerek yardım etmek” suçlarını işlemişlerdi… Aslında fazla söze gerek yok. Kurtulmuş, bu ve Samanyolu Yayın Grubu Hidayet Karaca’yla ilgili iddianameyi okuduktan sonra da yukarıdaki cümleleri kurabilir mi acaba?
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/dundar-ve-gulun-yazi-ve-haberleri-gazetecilik-faaliyeti-degilmis_553709), [web.archive.org (arşiv bağlantısı)](http://web.archive.org/web/20160202102516/http://www.aksiyon.com.tr/karakutu/dundar-ve-gulun-yazi-ve-haberleri-gazetecilik-faaliyeti-degilmis_553709)
