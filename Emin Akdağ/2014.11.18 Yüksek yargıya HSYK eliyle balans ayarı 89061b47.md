# Yüksek yargıya, HSYK eliyle balans ayarı

*Emin Akdağ 2014.11.18*

<div class="pNewsDetailMainContent" itemprop="articleBody">
 <p>
  Meclis’teki Adalet Komisyonu’ndan geçen ‘yargı paketi’ pek çok tartışmalı konu içeriyor. En önemli içerik, Yargıtay ve Danıştay’la alakalı. AK Partili vekillerce hazırlanan kanun teklifindeki madde sayısı komisyona ulaştığı anda 17 idi; önergelerle 50’ye yükseldi. Paket böyle yasalaşırsa Yargıtay’a 129, Danıştay’a ise 39 yeni üye atanacak. Asıl bundan sonrası çetrefilli; atamaları, temyiz makamlarının genel kurulları değil de Hâkimler ve Savcılar Yüksek Kurulu (HSYK) yapacak. Kurul, 12 Ekim’deki seçim, Köşk’ün gönderdiği isimlerle baştan ayağa yenilendi. Ezici çoğunluk, hükümetin desteklediği Yargıda Birlik Platformu (YBP) listesinden. İş bununla da bitmiyor. Yargıtay ve Danıştay’daki dairelerin görevleri ile üyelerine de sil baştan uygulanacak. İddia ediliyor ki, böylelikle kritik davalarda (örneğin Ergenekon ve Balyoz) iktidarın istediği yönde kararlar çıkabilecek. Hürriyet Gazetesi’nin en tecrübeli ve hukukçu yazarlarından Taha Akyol, alenen üst yargıya müdahale edildiğini belirtiyor: “Evrensel yargı bağımsızlığı ilkesine göre, Yargıtay ve Danıştay’da dairelerin görevleri, yani iş dağılımı, Yargıtay ve Danıştay’ın kendisi tarafından belirlenir. Niye? Yasama ya da yürütme, yani iktidar, kanun çıkarıp daire kurarak önemsediği davaları o daireye vermesin diye...” Akyol’a göre yüksek yargıda iş dağılımının HSYK türü eliyle gerçekleşmesi ‘kesinlikle, katiyetle ve kesinkes’ yargı bağımsızlığına aykırı: “AK Parti’deki bir hukukçu çıkıp anlatsın: Niye Yargıtay Genel Kurulu değil de, HSYK Yargıtay’daki dairelerin iş dağılımını belirleyecek? Bunun hukukî cevabı yoktur; siyasi cevabı ise bellidir: Yürütmeyle uyumlu yargı!” Paketle, ‘ihtisaslaşma’ kavramının ardına gizlenerek Özel Yetkili Mahkemeler (ÖYM) yeniden vizyona konuyor. Bunların hâkim ve savcılarını da HSYK seçecek. Avukatların ‘kasten öldürme; cinsel saldırı; çocuk istismarı; uyuşturucu; örgüt, devletin güvenliği ve anayasal düzene karşı suçlar; casusluk; silah kaçakçılığı ve kaçakçılık” soruşturmalarında dosyasına bakmaları da kısıtlanıyor. “Somut delillere dayalı kuvvetli şüphe” olmaksızın, ‘makul şüphe” hissiyle kişilerin üstü, eşyası, konutu ve işyeri aranabilecek. Hâkim ve savcılara 1155 liralık ek tazminat da pakette.
 </p>
</div>


Kaynak: [www.aksiyon.com.tr](http://aksiyon.com.tr:80/karakutu/yuksek-yargiya-hsyk-eliyle-balans-ayari_540005), [web.archive.org (arşiv bağlantısı)](http://web.archive.org/web/20141204063748/http://aksiyon.com.tr:80/karakutu/yuksek-yargiya-hsyk-eliyle-balans-ayari_540005)
