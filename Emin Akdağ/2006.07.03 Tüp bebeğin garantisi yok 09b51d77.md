# Tüp bebeğin garantisi yok

*Emin Akdağ 2006.07.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'deki ilk tüp bebek uygulamasını yapan Prof. Dr. Erol Tavmergen, son yıllarda hüküm süren ticarî rekabet şartlarını Aksiyon'a anlattı.
  </font>
 </div>
 <div id="newsText">
  <font class="detail-text">
   Döllenmesinde tüp bebek yönteminden faydalanılan ilk bebek Temmuz 1978'de İngiltere'de dünyaya geldi. O bebeğin yine tüp bebek yöntemiyle bir kardeşi oldu. Kardeş bebek evlendi. Hatta doğal döllenme yoluyla bir çocuğu bile var. Sağlık Bakanlığı 1987'de dünyada konuya ilişkin uygulamaları inceleyerek bir yönetmelik yayımladı ve komisyon oluşturdu. Türkiye'deki ilk tüp bebek merkezi 1988'de Ege Üniversitesi'nde kuruldu. Komisyonun denetiminden geçerek kurulduğu yılın haziran ayında çalışmalara başladı.
   <br/>
   <br/>
   Üniversitedeki çalışmaların başlangıcı ise 1985'lere gidiyor. O zamanlar genç bir kadın-doğum uzmanı olan Prof. Dr. Erol Tavmergen, Almanya'da yetkin bir klinikte eğitim alarak yurda döner. 2,5 yıl fareler üzerinde tüp bebek uygulaması yapar. İnsan üzerindeki ilk uygulama ise ekipteki bir hemşirede denenir. Merkez ilk gebeliği 5'inci denemesinde elde eder. Bu gebelik doğumla sonuçlanır. 18 Nisan 1989'da evladına kavuşan annenin tüpleri tıkalıdır, yurtdışındaki uygulamada gebe kalamamıştır. Türkiye'nin ilk tüp bebeği bir kız çocuğu olur. Merkezin 7'nci uygulamasında Türkiye'nin ilk tüp ikizi 2 Mayıs 1989'da doğar. Ayrı yumurtaların döllenmesiyle oluşan bebeklerin ikisi de erkektir. Ege Üniversitesi'ndeki merkez ilk 7 uygulamasında iki gebelik ve çocukla müthiş bir başarı ortaya koyar o yıllarda. Merkez, bugün rektörlüğe bağlı olarak 'Aile Planlaması İnfertilite (kısırlık) Araştırma Uygulama Merkezi Müdürlüğü' adıyla faaliyetlerini sürdürüyor.
   <br/>
   <br/>
   SAYILARI GİTTİKÇE ARTAN ÜREME MERKEZLERİ
   <br/>
   <br/>
   Tüp bebek uygulamasının ardından geliştirilen yöntemin adı mikroenjeksiyon. Her iki yöntemde de evli çiftlerin yumurta ve spermleri laboratuar ortamında döllendikten sonra rahme bırakılıyor. Mikroenjeksiyonun diğerinden farkı, spermin bir enjektörle yumurtaya şırınga edilmesi. Türkiye'de eşlerin değil de başkasına ait üreme hücresinin devreye sokulması kesinlikle yasak. İslam'a göre başka yollarla çocuk özlemine son veremeyen karı-kocanın kendi hücreleriyle sözü geçen yardımcı üreme tekniklerinden faydalanmalarında mahzur yok. Başkasına ait hücreden istifade, dinen haram ve gayr-i meşru bir hadise. Türkiye'deki yardımcı üreme merkezi sayısı her yıl çoğalıyor. Çünkü yoğun bir talep var. Olay biraz da ticarete dönüşmüş durumda. İşletmeler rekabet ortamında kimi zaman kantarın topuzunu kaçırabiliyor. Abartılı, bazen de yanlış bilgilerle hastalar yönlendirilebiliyor. Medyada konuyla ilgili haberler sık sık yayınlanmasına rağmen uygulamalardan habersiz yüz binler de var hâlâ. Türkiye'de ilk tüp bebeğe vesile olan Prof. Dr. Erol Tavmergen ile yardımcı üreme teknikleri hakkındaki yanılgıları, yanlışları ve bilinmesi gerekenleri konuştuk.
   <br/>
   <br/>
   -Çocuk sahibi olamamak çiftleri derinden etkiliyor. Bu konuda çözüm adına bir bilgilenme problemi var mı?
   <br/>
   <br/>
   Bu çok hassas bir konu. Kısırlığın kendileriyle alakalı olmadığını düşünen erkekler var. İstatistiklere göre vakıaların yüzde 40'ında kusur erkekte, yüzde 40'ında kadında, yüzde 20'sinde de her ikisinde. Kadın ve erkek aynı anda testlerden geçirilmeli. Yoksa kadında gereksiz cerrahi girişimlere gidilebilir. Beyler ilk etapta sperm analizini yaptırmalı.
   <br/>
   <br/>
   -Tüp bebekteki başarı oranı nedir?
   <br/>
   <br/>
   Yaş, çok önemli. 35'ten sonra gebelik şansı düşüyor. 42 sonrası iyice azalıyor. Normalde ay başında gebe kalma ihtimali sadece yüzde 15'tir. Yoksa çok sayıda istenmeyen gebelik oluşurdu. Yaş 35 altıysa, rahimde ve spermde ciddi problem söz konusu değilse döllenme ihtimali klasik tüp bebek ve mikroenjeksiyonda yüzde 60'tır.  Üç iyi seçilmiş ve kaliteli embriyonun anne rahmine yerleştirilmesiyle yüzde 45 ile 55 arasında gebelik elde edilir.
   <br/>
   <br/>
   -Bebekle sonuçlanma oranı nedir peki?
   <br/>
   <br/>
   Bunların yaklaşık yüzde 20-25'i erken düşük ve doğumla sonuçlanır. Doğumla sonuçlanma oranı ortalama yüzde 35'tir. Bu doğal yolun neredeyse iki misli.
   <br/>
   <br/>
   -Yardımcı üreme teknikleri vasıtasıyla gebe kalmanın normal gebelikten farkı var mı?
   <br/>
   <br/>
   Kişi doğal yollardan gebe kalamadığına göre bazı problemler var demektir. Bunlar yumurtlamayla ilgili ya da hormonal olabilir. Örneğin tiroidlerde ya da rahimde sorun vardır. Sperm kaynaklı ciddi problemler de olabilir. Bütün bunların hepsi düşük sebebi. Yardımcı üreme tekniği basamaklarında yumurtlatma fazı da var. Burada doğadakinden çok daha yüksek hormonal seviyeler elde edilir. Rahim içi tabakasının bir embriyoyu kabul edebilmesine hazırlık safhasında östrojen-progesteron dengesi çok önemli. Bu tür uygulamalarda denge iyi tutturulamayabilir. Düşük riskinin bu tür uygulamalarda normal gebeliklere göre bir miktar artması beklenir. Bu daha çok ilk 12 haftada karşımıza çıkar. Bir de çoğul gebeliğe bağlı erken doğum riski vardır. Normal gebeliklerin 88'de biri çoğulken, yardımcı üreme gebeliklerinin minimum yüzde 30-35'i çoğuldur. Bir kısmı da üçüz. Bu transfer edilen embriyo sayısıyla doğru orantılı.
   <br/>
   <br/>
   -Embriyo sayısında bir kısıtlama var mı?
   <br/>
   <br/>
   Son bir senedir bakanlık genelgesiyle üçten fazla embriyo transferi yasaklandı. Ancak izah edilebilir sebep varsa 3 sınırı aşılabiliyor.
   <br/>
   <br/>
   -Nedir bu sebepler?
   <br/>
   <br/>
   Mesela, hastanın ileri yaşı. Öncekilerde gebe kalamaması. Aslında ideali tekil gebelik ve tek embriyo transferi. Çoğul gebelik aileye ve devlete artı yük getiriyor.  Erken doğum riski en az dört, bazen sekiz misli artıyor. Beyin özürlü doğma riski de dörde katlanıyor. Yeni doğan bakım ünitesi ihtiyacı 16 misline çıkıyor. Ama ülkemizde birçok aile uygulamayı kısıtlı bir bütçeyle yaptırdığı için genellikle çoğul gebeliği göze alıyor. Önce gebelik olsun, gereğini sonra düşünürüz diyorlar.
   <br/>
   <br/>
   -Bir merkez yüzde yüz çocuk sahibi yaparım diyebilir mi?
   <br/>
   <br/>
   Diyemez. Hiç problem görünmeyen bir çifte bile yüzde yüz gebe kalacaksınız denemez. Gebe kalacaksınız denemez diyorum, çocuk sahibi olma sonraki aşama.
   <br/>
   <br/>
   -Hiçbir problem yokken de mi?
   <br/>
   <br/>
   Bugünkü tıbbî araştırma teknikleriyle her şeyin normal seyrettiği çiftlerin yüzde 15'i gebe kalamıyor. Her şeyin mükemmel olduğu merkezde bile yüzde yüz gebelik mümkün değil. Bazen basına söylemler yanlış ya da amacını aşarak aksediyor. Örneğin bir sperm seçim yönteminin çok başarılı sonuçlar verdiği gibi. Ama henüz bu kadar kuvvetli bir iddiada bulunacak bilimsel data yok. Hastaların kulaktan dolarak en çok sorduğu sorulardan biri de "Yapıştırma yöntemi kullanıyor musunuz?" şeklinde
   <br/>
   <br/>
   YENİ ALETLERİN FAYDASI TEST EDİLMELİ
   <br/>
   <br/>
   -Bu nasıl bir yöntem?
   <br/>
   <br/>
   Transfer sırasında kullandığımız bazı besi yerlerinin, embriyonun daha az hareket etmesini ve böylece rahme daha rahat yerleşip tutunmasını sağladığı görüşü var. Bu da netleşmedi. Ama bir haberde yeni bir teknikmiş gibi tanıtılabiliyor.
   <br/>
   <br/>
   -Düşüklerin çoğunun zaten özürlü olduğu ifade ediliyor.
   <br/>
   <br/>
   İlk 8 haftada düşenlerin çoğunun genetik problemli olabildiğine dair veriler var. Dolayısıyla düşük tehditleri engellenirken kullanılan yöntemler bazen çok yararlı olamıyor. Ne yapılırsa yapılsın genetik özürlü bir çocuksa tabii aşamada eleniyor.
   <br/>
   <br/>
   -Yardımcı üremedeki yenilikler bize eş zamanlı geliyor mu?
   <br/>
   <br/>
   Bu bir cihazsa, piyasaya çıkar çıkmaz ithal edilebiliyor. Önemli olan şu: Yeni aletlerin faydası test edilmeli. Bu seneler alabiliyor. Yeni bir aleti ilk edinince 'harika bir sistem diye takdim ederken çok dikkatli konuşmak gerekiyor. Bu noktalarda hastalar bazen eksik ya da yanlış bilgilenebiliyor.
   <br/>
   <br/>
   -Tüp bebekle mikroenjeksiyon arasında gebelik ve çocuk elde etme oranında bir fark var mı?
   <br/>
   <br/>
   Yok. Ancak şu bilinmeli. Neredeyse hiç spermi olmayan (azospermi) erkekten kaynaklanan Y kromozomuna bağlı bazı problemler oluşabiliyor ondan doğacak çocukta. Bu durumda mikroenjeksiyon yöntemi kullanılmak zorunda. Babasındaki azospermi erkek çocuğa geçebiliyor.
   <br/>
   <br/>
   -Normalde tüp bebek yöntemi uygulanabileceklere de mikroenjeksiyon uygulandığı oluyor mu?
   <br/>
   <br/>
   Ülkemizde maalesef klasik tüp bebek sistemi sık uygulanmıyor artık. Sperm sayısı sınırdaki kişilerin yarısında klasik tüp bebek yöntemi uygulandığında döllenme kusuruyla karşılaşabiliyoruz. Ertesi gün hiçbir yumurtanın döllenmediğini görüyoruz. Bunu hastaya izah etmek de zor. Dezavantajı gösterilemediği için klasik tüp bebek yöntemiyle döllenebileceklere de bazen mikroenjeksiyon uygulanıyor.
   <br/>
   <br/>
   HER İSTEYENE TÜP BEBEK UYGULANMAMALI
   <br/>
   <br/>
   -Mikroenjeksiyon tercihinde mahzur yok diyorsunuz?
   <br/>
   <br/>
   Yok. Bugüne kadarki istatistikler şunu da gösteriyor, doğal yollardan gebe kalmış grup ile yardımcı üreme tekniği uygulanan grup arasında da anormal bir fark yok. Bazı dolaşımsal ve kalpte delik gibi problemler biraz daha yüksek oranda görülebiliyor. Fakat bunlar bir ihtimal infertil çiftin kendi doğasındaki problemlerden kaynaklanıyor. Laboratuar ortamında embriyonun ilk üç günü geçirmesinden değil. Çocukların ileriki yıllarında yapılan eğitim araştırmalarında beyinsel fonksiyonlarında, öğrenme yeteneklerinde gösterilebilen bir olumsuzluk yok.
   <br/>
   <br/>
   -Tüp bebek yöntemi yaş ileri değilse kaç defa denenebilir?
   <br/>
   <br/>
   Üç, dört uygulama normal. Bir üst sınır yok. 8-10 uygulama yaptıran var. Ama yumurta ve embriyo her seferinde çok kötüyse, sınırlanabilir. Bildiğimiz şu ki maksimum 4 uygulamada gebelik elde edilir. Bundan sonrakilerde şans yükselmez, hatta altıdan sonra düşer.
   <br/>
   <br/>
   -Çiftlere hangi aşamada tüp bebek ya da mikroenjeksiyon önerilmeli?
   <br/>
   <br/>
   Hastaların büyük kısmı tüp bebek yöntemiyle bir defada gebe kalabileceklerini düşünüyor. Bir senelik evliler bile fazla uğraşmadan diğer tetkiklere de girmeden hemen tüp bebek yaptırmayı düşünüyor. Bu bir şekilde yanlış bilgilendiklerini gösteriyor. Mümkünse her çift doğal ya da doğala yakın yollardan gebe kalmalı. Hiçbir sebep yokken yardımcı üreme teknikleri uygulanmamalı. Birincisi insanların bir defada gebe kalacaklarının garantisi yok. İkincisi bu yöntemler psikolojik olarak da yük getiriyor. Üçüncüsü masraflı bir uygulama.
   <br/>
   <br/>
   -Kimlere hemen yardımcı üremeye başvurun diyorsunuz?
   <br/>
   <br/>
   Tüpleri kapalı kadınlara. Bazen tüplerin alınması gerekmiştir. İkincisi endometriosis hastalığında. Rahim üst tabakasına benzer bir tabakanın karın zarı üzerinde ve yumurtalıklar üzerinde bulunması halidir. Bu da çok şiddetli yapışıklıklara sebep olabilir. Bir de kadında tüp yumurtalık ilişkisini düzeltemeyecek düzeyde anatomik bozukluklar varsa. Erkekte sperm çok az ya da yok denecek kadar azsa. Sperm hareketliliğinde problem varsa. Morfolojisi ileri derecede bozuksa.
   <br/>
   <br/>
   -Peki, normal sperm verileri nedir?
   <br/>
   <br/>
   Yıkama yapıldığında santimetrekübe iki ya da üç milyon sperm düşüyorsa normaldir. Bunların yüzde 80-90 ileri derecede hareketli, yüzde 14'ü morfolojik açıdan normal olmalı. Bu çiftlere önce yumurtlatma ve aşılama tedavisi uygulanır. Her iki yöntem de üçer defa denenmelidir.
   <br/>
   <br/>
   -Erkekte sperm azlığına neler sebep oluyor?
   <br/>
   <br/>
   Testisler vücudun buzdolabıdır. Spermler 25 derecede muhafaza edilir. Yüksek ateşli bir hastalık, gribal enfeksiyon bile o dönem sperm sayısında ciddi bir azalmaya sebep olur.
   <br/>
   <br/>
   SİGARA-MENOPOZ İLİŞKİSİ
   <br/>
   <br/>
   -Çocuklukta geçirilen kabakulak hastalığının kısırlığa yol açtığı söyleniyor...
   <br/>
   <br/>
   Kabakulak ayrı. Kız çocuğu için de tehlikeli. Bir tür bağışık problemi belirir. Ana üreme hücrelerini yok eder. Sperm üretimi ileri derecede azalır ya da yok olur. Devamlı oturarak çalışmak, yüksek ateş karşısında iş yapmak da azospermiye yol açar. Çevresel faktörler de etkilidir. Mesela ağır metaller. Aşırı alkol kullanımı sperm morfolojisini bozuyor. Ve sigara. Yoğun sigara içen bir hanım iki buçuk sene önce menopoza giriyor. Yumurtalık damarlarında büzüşmeye sebep oluyor. Tüp bebek uygulamasına girilmeden sigara mutlaka bırakılmalı. Fazla kilolar da yumurtaların fonksiyonunu olumsuz etkiler. Aşırı kilolu hanımların tüp bebek tedavilerinde başarılı olmalarında bir miktar azalma oluyor. Tiroid bezindeki aşırı ya da az çalışma da etkiliyor.
   <br/>
   <br/>
   BU İŞLER NE TIBBEN, NE DE HUKUKEN ETİK
   <br/>
   <br/>
   -Türkiye'de yasak ama başkasına ait yumurta ya da sperm kullanıldığını duydunuz mu hiç?
   <br/>
   <br/>
   Böyle bir uygulamadan haberim yok. Duyma şansım da çok az.
   <br/>
   <br/>
   - Yurtdışındaki merkezlere hasta gönderiliyor. Bu durumu nasıl yorumluyorsunuz? Tıbbi açıdan ne kadar etik?
   <br/>
   <br/>
   Bazı ülkelerde yasal. ABD'de bazı eyaletlerde yasak, bazılarında serbest. Tıbben zor bir işlem değil. Ülkemizde olayın hukukî ve dinî boyutu var. Spermi ya da yumurtayı veren kişi acaba ne kadar sağlıklı? Yapılıyorsa tamamen kontrol dışı demek. Genetik geçici hastalıklar olabilir. Bazı kan ve metabolizma hastalıkları. Donör olan şahıs, ister sperm, ister yumurta versin, AIDS, Hepatit B ve C gibi bazı enfeksiyon hastalıkları taşıyor olabilir. Genetik hastalıkların bir kısmı bilinmeyebilir. Şizofreni gibi bazı akıl ve ruh hastalıkları da genetik yoldan aktarılıyor.
   <br/>
   <br/>
   Bir de miras hukuku var. Sperm ve yumurtayı bazen bildiğiniz şahıstan alıyorsunuz. Yarın öbür gün hak iddia edebilir bu çocuk. Çünkü genetik anne ya da babası. Ne kadar sözleşme yaparsanız yapın, dünyada bunun örnekleri, mahkemeler var. Genetik annelik, genetik babalık o çift ve donör olan şahısta bazı psikolojik sıkıntılara sebep olabiliyor. Kendi çocuğu olmayabiliyor ama halbuki kendinden olmuş çocuklar var ortada. Veya kimlerin donör olabileceğini, kaç kişiye bağışta bulunabileceğini iyi ayarlamak lazım. Aksi takdirde belli bir toplum içinde aynı genetik materyale dâhil kardeş, yarı kardeş, üvey kardeş gibi ihtimaller de ortaya çıkabilecek. Bu gibi sakıncalar içeriyor. Tıbbî, hukukî, sosyal sorunlara yol açacağı belli.
   <br/>
   <br/>
   -Taşıyıcı annelik var bir de
   <br/>
   <br/>
   Kadın, evlenmeden normal yollardan da çocuk sahibi olabilir. Partneriyle ilişkisini sadece buna dayandırır. Gebe kalır kaybolur. Benzer sorun bu. Kendi yumurtasını başka bir spermle bir başkasından doğurtturup çocuğu almaya kalkar. Sayısız permütasyon getirebilirim. Öyle acıklı bir durum ki, ebeveynler çocuk isteyen anne, ama kendi yumurtasından değil, çocuk isteyen baba kendi sperminden değil, genetik anne yumurtası kullanılan kadın, genetik baba spermi kullanılan adam, gebelik dolayısıyla anne taşıyıcı anne, çocuğa bakıcılık yapacak kadın anne, çocuğa bakacak baba yedi tane değişik sıfat sıraladım. Toplum bakımından da, hukuk bakımından da, sosyal açıdan da sorunlar var. Kimin ne hak iddia edeceği, psikolojik olarak neler hissedeceği, ilerde neler olacağı belli değil. Bu çocuk ileriki hayatında kime ne diyecek, kiminle nasıl olacak? Parçalanmış ailelerdeki soruları düşünün... -Çocuğu olmayanlara bunu öneriyor musunuz?
   <br/>
   <br/>
   Hayır. Aile başka bir alternatifimiz yok mu diye bir sorarsa dünyada bu tarz imkânlar var denebilir.
   <br/>
   <br/>
   -Bilgilendirme haricinde yönlendiriyor musunuz?
   <br/>
   <br/>
   Hayır, hayır.
   <br/>
   <br/>
   -Tavsiye noktasında bir şey var mı?
   <br/>
   <br/>
   Hasta şurda şurda bunlar yapılabilirmiş diyor. Gidin konuşun, size anlatırlar diyoruz.
   <br/>
   <br/>
   -Şu merkeze git diye bir yönlendirme oluyor mu?
   <br/>
   <br/>
   Hayır. Çok riskli bir şey. Aksi halde ortak bir sorumluluğa girmiş oluyoruz burada. Bu noktada bana göre doğru değil.
   <br/>
   <br/>
   -Uygun bulmuyorsunuz özetle.
   <br/>
   <br/>
   Bugünkü şartlarda bilmediğimiz yerlerde, elimizde olmayan datalarla uygun görmüyorum.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-20910-34-tup-bebegin-garantisi-yok.html), [web.archive.org (arşiv bağlantısı)](http://web.archive.org/web/20121225213256/http://www.aksiyon.com.tr:80/aksiyon/haber-20910-34-tup-bebegin-garantisi-yok.html)
