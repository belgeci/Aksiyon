# Türkiye yönetilebilir bir ülke olmaktan çıkabilir

*Emin Akdağ 2015.02.17*

<div class="pNewsDetailMainContent" itemprop="articleBody">
 <p>
  Başbakan Yardımcısı ve Hükümet Sözcüsü Bülent Arınç’ın 7 Şubat 2015 Cumartesi günü CNN Türk televizyonunda söyledikleri, hakkındaki ‘özgül ağırlık’ tartışmalarının gölgesinde kalamazdı. Azami derecede mühimdi çünkü. “Biz eskiden sokağa çıkardık, taraftarımız bizi çok severdi. Karşıdaki muhalifler de saygı duyardı. Şimdi bir nefretle bakış seziyorum. Kemikleşme, kamplaşma var. Bu bizim yüzde 50 oyumuza engel olmaz. Ama Türkiye yönetilebilir bir ülke olmaktan çıkabilir.” diyordu Arınç. Hemen ardından “Biz yumuşatmalıyız. Siyasette yumuşak dil çok önemlidir.” vurgusu yapıp şu cümleleri ekliyordu: “Bağırarak, çağırarak, küçülterek onu güçsüz kılarak bir noktaya getirdiğiniz zaman misal doğru mudur bilmiyorum ama kediyi çok sıkıştırırsanız sonunda yüzünüzü cırmalar.” Açık bir dille uyarıyordu iktidardaki partisini: “Haktan yana olmak lazım. Ama adalette, haksızlık yapmakta veya emaneti ehline vermekte, kısa devre ve çıkara dayalı siyaset yapmakta adım atmaya başlarsak veya birileri böyle bir tehlikeyi karşımıza getirirse o zaman sıkıntı olabilir. Böyle bir şey var mı AK Parti’de? Olabilir. ANAP’ı, DYP’yi yıkan; CHP’yi bu halde bırakan budur.” Şiddet dilinden uzak durduğunu belirttiği Başbakan Ahmet Davutoğlu’naysa şöyle sesleniyordu: “-Ben de modaya uyayım da bir gürleyeyim-derse, kitleler üzerinde bir kutuplaşma beni korkutuyor. İnsanlara hükmeden, dayatan bir siyaset dilini kullanmamak lazım. Hele hakaret edici, küçültücü hiçbir davranışın içinde olmamalıyız.” Arınç’ın sözleri o hafta içine nasıl yansır diye merak edilirken, Cumhurbaşkanı Recep Tayyip Erdoğan, Kolombiya yolunda (10 Şubat) uçaktaki gazetecilere “Paralel yapı PKK’dan da beter.” deyiverip suyun rengini yine değiştirdi. “İrtica PKK’dan tehlikeli” sözünün sahibi 28 Şubat 1997 Post Modern Darbesi’nin ‘kudretli’ Deniz Kuvvetleri Komutanı Oramiral Güven Erkaya’yla aynı çizgiye oturdu.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/turkiye-yonetilebilir-bir-ulke-olmaktan-cikabilir_549021), [web.archive.org (arşiv bağlantısı)](http://web.archive.org/web/20150730064533/http://www.aksiyon.com.tr/karakutu/turkiye-yonetilebilir-bir-ulke-olmaktan-cikabilir_549021)
