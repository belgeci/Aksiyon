# Bütçe denetiminde "Fransa Modeli" önerisi

*Emin Akdağ 2016.02.23*

<div class="pNewsDetailMainContent ctx_content" itemprop="articleBody">
 <p>
  Bilkent Üniversitesi Hukuk Fakültesi Öğretim Üyesi Prof. Dr. Kamil Mutluer, 2001-2003 döneminde Sayıştay Başkanı idi. Türkiye’deki kamu harcamalarının denetiminde Fransa’dakine benzer modelin hayata geçmesini öneriyor. Sayıştay Dergisi’ndeki makalesinde, iktidarın 25’e 15 üstünlük kurduğu Meclis Plan ve Bütçe Komisyonu’nda kesin hesap tasarılarının neredeyse hiç irdelenmeden kabul edildiğini belirten Mutluer, bütçenin muhalefetçe denetlenmesi gerektiğinin altını çiziyor. Bunun da muhalefet ağırlıklı ayrı bir komisyonla sağlanabileceğini söyleyen Mutluer’in örnek verdiği Fransa’da hayli geniş tabanlı “Fransız Millet Meclisi Çalışma Grubu” adlı heyet aktif hâlde. Bu grup kamu harcamalarının verimliliğini incelemek, -başka bir açıyla- verimsizliğini engellemekle vazifeli. Mutluer’e göre bizde de böyle bir komisyona ve onun yazacağı raporlara ihtiyaç var. Öte yandan sonuçların kamuoyuna açıklanmasında ‘süreklilik’ mevzuu da çok önemli. Bizdeki Plan ve Bütçe Komisyonu, çalışmalarını yıla yayamıyor. Bir ülkedeki bütçedeki başarı ve isabet katsayısı ancak ve ancak parlamentoya sunulan kesin hesabın hakkıyla ve objektif kriterlerle didik didik edilmesiyle mümkün. O günün sabahına doğru Genel Kurul’dakiler uykuluyken yapılan ‘kabul edenler-etmeyenler’ çağrısıyla ideale ulaşılamaz. Ülkenin yükünü mali ve ekonomik politikalar taşımakta.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/butce-denetiminde-fransa-modeli-onerisi_553908), [web.archive.org (arşiv bağlantısı)](http://web.archive.org/web/20160224085008/http://www.aksiyon.com.tr/karakutu/butce-denetiminde-fransa-modeli-onerisi_553908)
