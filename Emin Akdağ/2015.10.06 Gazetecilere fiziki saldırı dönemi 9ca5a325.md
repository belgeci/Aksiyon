# Gazetecilere fiziki saldırı dönemi

*Emin Akdağ 2015.10.06*

<div class="pNewsDetailMainContent ctx_content" itemprop="articleBody">
 <p>
  Düşünce, ifade ve basın özgürlüğüne çöken kâbus her geçen gün koyulaşıyor. 30 Eylül 2015 Çarşamba gecesi Hürriyet Gazetesi yazarı Ahmet Hakan Coşkun, CNN Türk’teki programı çıkışı kendisini evine dek araçla takip eden 4 kişinin fiziki saldırısına uğradı. Patronu Aydın Doğan epeydir ‘yılmaz AKP destekçisi’ medyanın hedefinde. Doğan ile Cumhurbaşkanı Tayyip Erdoğan arasındaki ‘hükümet yıkma-yapma’ polemiği de hayli alevli. Coşkun’un vücudunda kırıklar oluşturan darp vukuatı, yazının başındaki gerçeğin algılanması için bir milat gibi. Ortaya çıktı ki, öncesinde çeşitli asayiş ve uyuşturucu suçlarına karıştıkları belirlenen saldırganlardan 3’ü AKP üyesi imiş. Aynı gazetenin yazarlarından Ertuğrul Özkök 2 Ekim tarihli köşesinde, askerî darbeler ve ara rejimlere şahitliğini vurgulayıp, “Ama medyaya bu kadar şerefsiz bir gammazlama dönemi, iktidar gücünü arkasına alıp bu kadar alçakça bir sindirme saldırısı görmedim. Gazetecilerin bu kadar hedef haline getirildiği, sokak kabadayılarına, terör örgütlerine, devlet kurumlarına hedef gösterildiği bir dönem yaşamadım.” diyor ve ekliyor: “Tarih bana diyor ki, hiçbir toplum, hiçbir millet vicdansızlığın, şerefsizliğin, alçaklığın bu kadarına tahammül edemez.” Olaya tepkiler çığ gibi büyürken, gazeteciler Hidayet Karaca, Mehmet Baransu ve Gültekin Avcı’nın sırf mesleki faaliyetlerinden ötürü cezaevinde tutulduğunun unutulmasıysa çok tuhaf doğrusu. Epeydir yargıçlık vazifesinde bulunduğu Avrupa İnsan Hakları Mahkemesi’nde (AİHM) Birinci Başkan Yardımcılığı’na seçilen Prof. Dr. Işıl Karakaş Hürriyet’e (28 Eylül) Türkiye’nin oradan “İfade ve basın özgürlüğünün yeterli ölçüde korunmadığı, güvence altına alınmadığı, Avrupa standartlarında olmadığı bir ülke olarak göründüğünü”, Avrupa Konseyi yetkili kurumlarının da ‘en fazla bunun üzerinde durduğunu’ söylüyor: “Özellikle basın özgürlüğünün önemli ölçüde korunmadığı, yıprandığı bir ülke olarak görünüyor.” Hakaret suçunun Avrupa’da ceza kanununda düzenlenmediğini de belirtiyor ayrıca.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/gazetecilere-fiziki-saldiri-donemi_552427), [web.archive.org (arşiv bağlantısı)](http://web.archive.org/web/20160125070113/http://www.aksiyon.com.tr/karakutu/gazetecilere-fiziki-saldiri-donemi_552427)
