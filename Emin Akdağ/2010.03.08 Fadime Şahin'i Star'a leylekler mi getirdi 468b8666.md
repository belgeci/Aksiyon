# Fadime Şahin’i Star’a leylekler mi getirdi?

*Emin Akdağ 2010.03.08*

<font class="agenda2NewsSpot">
 Türkiye’nin en bilinen haber sunucularından Gülgun Feyman ile 28 Şubat’a çanak tutan Ali Kalkancı-Fadime Şahin-Müslüm Gündüz olaylarında rol aldığı ileri sürülen Seyhan Soylu arasında ilginç bir polemik yaşanıyor.
</font>
<font class="newsDetail">
 <p class="MsoNormal">
  TRT’nin en deneyimli haber spikerlerinden biriyken, kuruluş aşamasında da yer aldığı Türkiye’nin ilk özel televizyonu Star’da (Test yayını 1989. Önceki adları Magic Box ve Star 1) izledik onu yıllarca. Ekrandaki liberalleşmenin ilk yüzüydü aynı zamanda. Özelleşmek sözde kolaydı ama özde bir hayli zordu. Devlet ciddiyetiyle kemikleşen jest ve mimiklere samimiyet ve sempati katmak gerekiyordu. “Bu televizyon gerçekten çok renkli” sloganını, Manajans Thompson’un sahibi reklamcı Jeffi Medina eşliğindeki 9 saatlik antrenmanın sonunda istenilen formda söyleyebilmişti ancak. Meslek hayatında yaklaşık 30 yılı geride bırakan Gülgun Feyman, kısa bir süre öncesine kadar Seyhan Soylu’nun yönetimindeki Kanal T adlı televizyonda haber dairesi sorumlusuydu. Canlı yayına İnal Batu yerine bir çobanın bağlandığı polemiği yüzünden burayla ilişkisini kopardı. Şimdi İstanbul’daki Aydın Üniversitesi’nin basın müşaviri. Diksiyon kursu öğreticiliğine devam ediyor. Sahte şeyh Ali Kalkancı, eşi Emire Kalkancı, Aczimendi lideri Müslüm Gündüz ve Gündüz ile uygunsuz vaziyette polis baskınına uğrayan Fadime Şahin, 28 Şubat 1997 postmodern darbesinin; daha doğrusu “Türkiye şeriat devletine gidiyor” yaygarasının konu mankenlerindendi. Skandal sonrası Fadime Şahin sadece Star’da Feyman’a konuşmuştu. Yaygaranın yönetmenliğini yaptığı ileri sürülen Soylu, gazeteci Nuriye Akman’a verdiği söyleşide “hizmetleri sebebiyle alnından öpüldüğünü” söylemişti. Sert tartışmalarla yollarını ayırdığı Feyman için Haber3.com’dan Ebru Eğinlioğlu’na, “Gülgun hanımla geçmişten bir tanışıklığımız vardı, onu arkadaşlığa, dostluğa ve iş arkadaşlığına taşıdık.” diyordu. Acaba Star’daki Fadime Şahin röportajı salt gazetecilik başarısı mıydı yoksa bu tanışıklıkla alakası söz konusu muydu? Kanal T’deki buluşmaları nasıl gerçekleşmişti? Feyman’la birkaç aydır çalıştığı üniversitenin Florya kampüsündeki kafede konuştuk. Babası piyade subay. Albay rütbesinden emekli. Aile, reisinin tayinleriyle Anadolu’nun birçok şehrini gezmiş. Feyman, Erzurum Atatürk Üniversitesi Tarih Bölümü mezunu. Bu bilgiyi öğrenince yakın tarihi de irdeledik biraz. TRT’deki başlangıç yeri ise Erzurum Radyosu.
 </p>
 <p class="MsoNormal">
  <span>
  </span>
  -TRT kökenli habercisiniz. 4. kuvvet medyanın haberi vermede üzerine düşen fonksiyonu tam manasıyla yaptığını söyleyebilir miyiz?
 </p>
 <p class="MsoNormal">
  Yapılmıyor. Türkiye’nin kritik dönemlerinde medyanın mısır patlağı gibi farklı renklerde ortaya çıktığını görüyoruz. Asla tek sesliliği savunmuyorum. Çok seslilik olmalıdır. Öylesine uç noktalarda fikirler oluşturuluyor ki, medyaya çok fazla kulak açacak olsanız, meydan savaşı çıkması, bu işin karakola gitmesi lazım. Dur bakalım olanı bir toplayalım da ondan sonra bunun tahlilini yapalım diyebilen köşe yazarı, haberci, muhabir ya da televizyoncu -görsel ve yazılı medya için konuşuyorum- çok az. Daha bir şey patlak verir vermez, herkes kafasındaki fikri yazıp çizip anlatıp duruyor. Değişen koşullar iyi tahlil edilmeli. Türkiye nereden geçiyor, dünya nereye gidiyor? Gözümüzü kulağımızı galiba dünyaya çok fazla kapatıyoruz. Kısır, tek boyutlu bakışla olayları tahlil etmeye çalışırken hatalar yapıyoruz.
 </p>
 <p class="MsoNormal">
  -Bu noktadaki arızalar nerede ortaya çıkıyor?
 </p>
 <p class="MsoNormal">
  Problemsiz medya yok. Yandaş, yandaş olmayan, muhalif medya vs... Aslında ayağı yere basan bir medya anlayışı görmek istiyoruz; televizyondan, gazete ve radyosuna… Bir gün o da gerçekleşecektir herhâlde. Daha sağlıklı, objektif, olayları akıl süzgecinden geçirerek ortaya koyan bir medya… Şu anda tavşana kaç, tazıya tut deniyor. Yangına körükle gidiliyor.
  <span>
  </span>
 </p>
 <p class="MsoNormal">
  -Problemin altyapısında, arka planında neler var?
 </p>
 <p class="MsoNormal">
  Tabii ki tek seslilik olmasın ama öyle bir tarz çok seslilik var ki, o rahatsız edici aslında. Niye böyle? Onu ben tahlil edemem, o biraz daha sosyologların, başkalarının işi.
 </p>
 <p class="MsoNormal">
  -28 Şubat 1997 MGK bildirisi... Sonradan çok iyi anlaşıldı ki Müslüm Gündüz öncülüğündeki Aczimendiler, sahte şeyh Ali ve eşi Emire Kalkancılar, Fadime Şahinler bir kurgudan, senaryodan ibaretmiş…
 </p>
 <p class="MsoNormal">
  Kurgu olduğuna dair bilgi nerede var? O zaman neden Ali Kalkancı-Fadime Şahin ilişkisi birdenbire patlak vermişti? Kızcağızı konuk edip nedir bu hâlin, nedir, ne oluyor diye röportaj yaptık. Rahmetli Ufuk Güldemir, Star Haber’in başındaydı. Ben bizzat, arabaya bindim iki muhabirle. Evinin adresini sağdan soldan zar zor bulduk, taa karşı taraflarda…
 </p>
 <p class="MsoNormal">
  -Size paketle getirilmedi yani…
 </p>
 <p class="MsoNormal">
  Hayır, hayır, gecekondu, küçük bir ev hatta. Fadime hadi hadi… Haber trafiği içinde ben Fadime’yi evinden kaçırdım. Arabaya bindirdim. Size konuşacağım dedi Fadime.
 </p>
 <p class="MsoNormal">
  <span>
  </span>
  -Haber merkezinin bir istihbarat başarısı mıydı bu?
 </p>
 <p class="MsoNormal">
  Öyledir. Bu konuda hiç kimseye taviz veremem. Fadime Şahin olayı patladığında, ekranlardaki görüntü yayınlandığında bütün haber merkezlerine servis edildiğinde, Ufuk Güldemir büyük ve güçlü bir haberciydi, doğal olarak Fadime Şahin’in peşine düştük, “Gülguncuğum, bu işi sen kotarırsın.” dedi, adresini bulduk, gittik evine.
 </p>
 <p class="MsoNormal">
  -Herkesin peşinden koştuğu Şahin ile röportaj, haberciliktir. Röportajlarda Seyhan Soylu da üstü örtülü kabul ediyor ki 28 Şubat’ın altyapısını oluşturmak için bir tezgâhtı bunlar…
 </p>
 <p class="MsoNormal">
  Bunları bilmiyorum, inanın. Bu kadar basit olacağını da düşünmüyorum. Bir genç kız ile bir şahsın bir araya getirilip yakalanmasının 28 Şubat’a giden sürecin bir tetikleyicisi olacağını ben düşünmüyorum en azından. Bir oda içinde yaşanan, aslında özel hayat olması gereken bir konu.
 </p>
 <p class="MsoNormal">
  -Siz de biliyorsunuz ki 28 Şubat denince hâlâ bu görüntüler dönüyor ekranlarda…
  <span>
  </span>
 </p>
 <p class="MsoNormal">
  Burası Türkiye, herkes diline tuhaf tuhaf şeyler doluyor. Artık ne ak, ne kara; ne yeşil, ne siyah; gerçek mi, yalan mı; hayal mi, rüya mı arasında hepimiz bocalıyoruz. Ben böyle bir hadisenin, böyle önemli bir süreci tetikleyen bir…
 </p>
 <p class="MsoNormal">
  -Bu kişilerin kullanıldığı, olayların senaryo ve tiyatro olduğu aşikâr artık…
 </p>
 <p class="MsoNormal">
  Bu konuda fikir yürütmem imkânsız. Biz haberci olarak olayı haberleştirdik. Ha sonrasında bu bir senaryo denmiş olabilir.
 </p>
 <p class="MsoNormal">
  -Peki, o günlere bugünden baktığınızda neler düşünüyorsunuz?
 </p>
 <p class="MsoNormal">
  Bugünden hiç bakmadım. Geriye dönüp Türkiye’nin geçirdiği günlere bakarsak; daha önümüzü okuyamıyoruz, öyle şeyler gelişiyor ki. Ahmet Hakan, yazısında “4–5 günlüğüne sakin bir yere gittim. Ne twitter, ne TV, ne radyo, ne de gazete var. Giderken şu şuydu, döndüm bu olmuş… Bu buydu, bu olmuş.” diyor. Türkiye’de her şey çok değişiyor. Ali Kalkancı vs… Yüzlerini bile unuttum. Ona bakıp bugüne gelirsek nereye varabiliriz ki… Gerçi tarih tekerrürden ibaret gibi dilimize pelesenk olmuş bir söylem vardır. Her şey de tekerrürden ibaret değil. Tarihten çıkaracağımız dersler var. Ali Kalkancı ile kadının yakalanması tarihî olay nitelemesine girmez. Sıradan vaka-i adiyedir.
 </p>
 <p class="MsoNormal">
  -Bir anda Türkiye’nin her yanına, özellikle otogar ve meydanlara Aczimendi denilen kişilerin yayılması normal miydi?
 </p>
 <p class="MsoNormal">
  Gördük Aczimendileri… Onu ben tahlil edemem. Onu tahlil edebilecek olan ülkenin istihbaratçısı, Emniyet teşkilatı... Biz ancak bakıp fotoğrafını çekeriz.
 </p>
 <p class="MsoNormal">
  -Ama bu görüntüler üzerine, Türkiye’de şeriat devletine mi gidiliyor haberleri yapılmıştı…
 </p>
 <p class="MsoNormal">
  Bu tartışma her zaman olmuştur. “Bir gün Türkiye şeriatla kucaklaşır mı?” tartışmasını şu dakikada bile kim bilir kaç kişi yapıyordur.
  <span>
  </span>
 </p>
 <p class="MsoNormal">
  -Bu tartışmaları haberci kimliğinizle genel açıdan nasıl değerlendiriyorsunuz? Şeriat, bölünme ya da komünizm tehlikesi var mı? 1960 devrimmiş, 1980’de komünizm geliyordu, 28 Şubat’ta da irtica…
 </p>
 <p class="MsoNormal">
  Türkiye her zaman çok şeyi tartışıyor, sadece şeriatı tartışmıyor. Bölücü terörü tartışıyoruz. Bölücü terörün ülkemizde cirit attığını hepimiz kabul etmeliyiz. Bugün PKK tehdidini reddediyor musunuz? Askerlerimiz şehit olmuyor mu?
 </p>
 <p class="MsoNormal">
  -Bu örgütün provokatif yönü de iyice su yüzüne çıkmakta son yıllarda…
 </p>
 <p class="MsoNormal">
  Siz provokatif bir örgüt diye bakarsınız, ben terör örgütü diye bakarım.
 </p>
 <p class="MsoNormal">
  -Elbette ki terör örgütü ama kullanıldığı da çok açık.
 </p>
 <p class="MsoNormal">
  Kullanılmayan terör örgütü yok ki… Terörü bazıları isteklerini topluma korku salarak dayatmak için kullanıyor. Belli kesimler irtica tehlikesi diye tartışıyor. Öbür kesimler eyvah din elden gidiyor diye. Bir taraf “hani benim türbanım”,
  <span>
  </span>
  öbür taraf “seni türbanınla görmek istemiyorum” diyor.
 </p>
 <p class="MsoNormal">
  -Nereye kadar sürecek bu?
 </p>
 <p class="MsoNormal">
  Tartışmadan, hani denizler durulmaz dalgalanmadan diye çok da güzel bir şarkı var, bir yere varmak zor. Geçmişte birçok şeyi yüksek sesle konuşamazdık. Geçmiş yıllara bakacak olursak, hele yayıncılığın devlet kontrolünde olduğu süreçte birçok şeyin adını bile anamazdık. Bugün dünyada komünist tehdidi kalkmış. Eğer biri çıkar da Türkiye’ye komünizm geliyor, kılıçları kuşanalım derse herkes kahkahayla güler.
 </p>
 <p class="MsoNormal">
  -Şeriat tehlikesi iddiaları gerçekçi mi peki?
 </p>
 <p class="MsoNormal">
  Niye şeriat tehlikesi olsun! Türkiye’de mutlaka şeriat kanunlarını isteyenler çıkabilecektir. Bunların bir avuç insan olabileceğini düşünüyorum. Korku dağları hâline dönüştürmeyi hiç de sağlıklı bulmuyorum. Türkiye laik demokratik bir hukuk devletidir. Ve böyle bir hukuk devletinde zaman zaman bazı çalkalanmalar olabilecektir, bazı gruplar ortaya çıkabilecektir; ama bunları eyvah benim üzerime geliyorlar diye algılamak yanlış olur.
 </p>
 <p class="MsoNormal">
  -Hiç mahalle baskısıyla karşı karşıya kaldınız mı?
 </p>
 <p class="MsoNormal">
  Hayır, kalmadım. Genellikle baskılara kolay kolay pabuç bırakan birisi değilim ama mahalle baskısı gibi bir şey görmedim. Değerli bir profesörümüz (Şerif Mardin) ortaya atmıştı. Bazı kavramları tam içini doldurmadan alıp servise koyuyoruz. Onun için mahalle baskısı sözünü iyi anlamalıyız.
 </p>
 <p class="MsoNormal">
  -2007’de 367 dayatmasıyla, cumhurbaşkanlığı seçimi krizi yaşanmıştı. 22 Temmuz genel seçimleri sonrası Abdullah Gül, Köşk’e çıktı. Ardından kapatma davası. Bu tartışmalarda cumhuriyet-demokrasi ayrımına gidildi. Bazıları cumhuriyetçiyim, demokrat değilim ayıp değil ya dedi. Bu tartışmanın kökeninde ne yatıyor, cumhuriyet demokrasiden ayrı bir olgu mu?
 </p>
 <p class="MsoNormal">
  Cumhuriyet ile demokrasiyi birbirinden ayırmak son derece hatalı bir bakış açısı. Cumhuriyet olan yerde demokrasi, demokrasi olan yerde de cumhuriyet yoktur gibi bir şey mi anlayacağız bundan? Demokrasiden toplumun ne anladığına bakılmalı.
  <span>
  </span>
 </p>
 <p class="MsoNormal">
  -Cumhuriyeti bir dar anlamda bir de felsefi anlamda anlayanlar var. Demokrasisiz cumhuriyet olur mu?
 </p>
 <p class="MsoNormal">
  Demokrasinin olmadığı yerde cumhuriyetten söz edilemez. Cumhuriyet, cumhur nedir? Cumhurbaşkanı tarafsız kimliğiyle halkı temsil eden kişi değil midir?
 </p>
 <p class="MsoNormal">
  -Oy da ne ki, demokrasi de ne ki, söylemleri; halka göbeğini kaşıyan adam, çoban yakıştırması…
 </p>
 <p class="MsoNormal">
  Toplumun seçimlerde katılımcı olması istenir. Sosyal devlet anlayışında oy kullanmak, kullanabilmek de önemlidir. Ama o parti, ama öteki parti... Kaç tane parti varsa siyasi hayatımızda. Partiler açılıp kapanıyor. Tabela partileri var. Tek kişinin, bireyin oyunu yok sayamazsınız. Oy vermişim, oyum yok kabul ediliyor. Böyle bir şey mümkün olabilir mi?
 </p>
 <p class="MsoNormal">
  -Halk herhangi bir partiyi iktidara getirebilir diye bir engelleme ortaya konamaz diyorsunuz.
 </p>
 <p class="MsoNormal">
  Gayet tabii. Kesinlikle konamaz.
 </p>
 <p class="MsoNormal">
  -Yanlış yaparlarsa kaygısı…
 </p>
 <p class="MsoNormal">
  Yanlış, kime göre yanlış? Benim doğrularım size, sizinki de bana yanlış gelebilir. O kadar göreceli bir kavram ki… Türkiye Komünist Partisi var ülkede. Bakarsınız yarın iktidara gelmiş. Bakarsınız MHP ya da CHP… Halk kime oy vermişse onun iktidara gelmesi kadar doğal bir şey olabilir mi?
 </p>
 <p class="MsoNormal">
  -En son Kanal T’de idiniz. Yönetici Seyhan Soylu’nun bazı iddiaları var.
 </p>
 <p class="MsoNormal">
  Bu konuya hiç girmek istemem.
 </p>
 <p class="MsoNormal">
  -Bazı bilgileri teyit etmek istiyorum, müsaadenizle… Soylu ile tanışıklığınız uzun yıllara mı dayanıyor?
 </p>
 <p class="MsoNormal">
  Hayır, hayır. Televizyon vasıtasıyla tanıdım.
 </p>
 <p class="MsoNormal">
  -Fadime Şahin olayında görüşmüşlüğünüz yok mu?
 </p>
 <p class="MsoNormal">
  Hayır. Sadece gazetelerden onun çok haberini okudum. Seyhan Soylu ve Sisi adını duyardım. Onun ötesinde kendisi de orada, gidip sorun, tanışıklığımız Kanal T vasıtasıyla.
 </p>
 <p class="MsoNormal">
  -Orada ne kadar çalıştınız?
 </p>
 <p class="MsoNormal">
  2–3 ay kadar. Çok kısa bir süre.
 </p>
 <p class="MsoNormal">
  -Ama uzun yıllardır tanıştığınızı söylüyor Soylu…
 </p>
 <p class="MsoNormal">
  Böyle bir tanımlamayı hiç kimse yapamaz.
 </p>
 <p class="MsoNormal">
  -Ayrıldığınız yerdeki kişiler aleyhinde çakma haberler yaptırdığınızı da ileri sürüyor öte yandan.
 </p>
 <p class="MsoNormal">
  Aşk olsun. Böyle bir şey olabilir mi?
 </p>
 <p class="MsoNormal">
  -Cem TV’den ayrıldı, aleyhte haber yaptırdı iddiası…
 </p>
 <p class="MsoNormal">
  Hiç alakası yok. Türk kamuoyunun yakından tanıdığı bir kimseyim. Milliyetçi Hareket Partisi’nin (MHP) İstanbul’daki televizyonu BENGİTÜRK’te de çalıştım. Cem TV’de de çalıştım. Profesyonelim. Koşullarıma uygun kanallarda çalışırım. Çakma haber ne demek Allah aşkına!
 </p>
 <p class="MsoNormal">
  -Vurma manasında kullanıyor sanırım.
 </p>
 <p class="MsoNormal">
  Böyle bir şey mümkün mü? Haberci olarak bugüne dek siyasi partiler konusunda, eşit mesafede durdum. Meslek hayatımda Cem TV’de çalışırken, Egemen Bağış Bey’i aradığımda konuğum olmuştur. Komünist Partisi lideri de konuğumdu. Ali Bulaç, Sayın Hüseyin Gülerce de... Gülerce ile telefonda çok konuşmuşuzdur, çok sevdiğim biridir. Her aradığımda konuğum olmuştur. CHP’nin kadroları da, MHP kadroları da konuğumdu. AK Parti vekillerini sağda solda konuşurken görüyor muyuz, hayır. Çok önemli noktalarda Burhan Kuzu Bey konuşur.
 </p>
 <p class="MsoNormal">
  -Kanal T’den niçin ayrıldınız?
 </p>
 <p class="MsoNormal">
  Kendi irademle ayrıldım. Öğrencilerimle birlikte. Çalıştığınız koşullar uygun düşmezse, alırsınız çantanızı çıkarsınız.
 </p>
 <p class="MsoNormal">
  -Yayına çoban alındı iddiaları da var.
 </p>
 <p class="MsoNormal">
  Öyle bir şey olabilir mi? Bağlayacaksınız, karşınıza tesadüfen, ben çobanım diyen biri çıkacak. Bağlantıyı yapan öğrencimdir, burada benimle. İnal Batu ve Mehmet Ali Yıldırımtürk bağlanmış. Canlı yayınlarda bu sürekli olur. Spiker, “Çok özür diliyoruz, sizi yanlışlıkla bağladık, biraz sonraki haberimiz için sizi bağlayacağız.” diyor Yıldırımtük’e. Batu bağlanıyor yayına hemen. Ben de o saatlerde Beyoğlu Belediyesi’nde Ahmet Misbah Demircan’ın davetlisiyim. Mevlana yılı nedeniyle bir sema gösterisi var. Ne olur sunumu sen yap dediler. Geldiğimde televizyonda kıyametler kopuyor.
 </p>
 <p class="MsoNormal">
  -Kanal T’ye hangi vesileyle başlamıştınız?
 </p>
 <p class="MsoNormal">
  Eşimle yemekteyiz. Çır çır telefonum çalıyor.
  <span>
  </span>
  “Alo, ben Seyhan Soylu” diyen bir hanım sesi.
 </p>
 <p class="MsoNormal">
  -Daha önceden tanışmıyordunuz yani…
 </p>
 <p class="MsoNormal">
  İki kızımın üstüne yemin ediyorum. Benim ne bir araya gelmişliğim ne telefonda konuşmuşluğum ne de tokalaşmışlığım var. Ha, belki 17 sene önce Star Televizyonu koridorlarında yan yana geçmişliğimiz var.
 </p>
 <p class="MsoNormal">
  -Soylu, sizin gidip ondan iş istediğinizi ileri sürüyor…
  <span>
  </span>
 </p>
 <p class="MsoNormal">
  Ben koskoca Gülgun Feyman hiçbir kanalın kapısını çalmadım. Kanal T’ye mi… Böyle bir kanalın varlığını inanın beni telefonla arayıp ne olur gel dediğinde öğrendim. Kaldı ki Cem TV’de çalışıyordum hâlâ. En ufak bir rahatsızlığım yoktu. Profesör İzzettin Doğan’a da çok büyük bir sevgim ve saygım vardı.
 </p>
 <p class="MsoNormal">
  -Sonradan aleyhinde haberler yaptığınızı ileri sürüyor bu kişilerin…
 </p>
 <p class="MsoNormal">
  Fazla dikkate almadım iddiaları. ‘Geç bunları anam babam, geç bunları; bilirim ben ne yaptığımı’ diyen bir şarkı var ya…
 </p>
 <p class="MsoNormal">
 </p>
 <p class="MsoNormal">
  KUTU
 </p>
 <p class="MsoNormal">
 </p>
 <p class="MsoNormal">
  Haberciye güven kalmıyor… Almanya’da görev yapıyordum. Bir Türk, 7 kişilik ailesini katletti. Polis güvenlik kordonuna aldı evi. Ne bir gazeteci içeri girdi ne ceset torbası gördük… Sadece cinayet bu evde işlendi. Öldürülenlerin bir bir resimleri konuldu. Ne ağlayanlar ne de feryat edenler verildi. Polis araştırıyor denildi. Bize gelelim, yıllar sonra... Bu haberin verilişi beni çok etkilemişti. Biz alışmışız ya ceset-kan görmeye. Mozaikleriz, gözünüzü kırpın gerçek resmi görürdünüz. Biraz daha değiştirdiler şimdi galiba. Bir aile sobadan zehirlenmişti. Cesetlerden biri yataktan sarkmış. Biri yürümeye çalışmış. Hangi kanal hatırlamıyorum. Muhabir elinde mikrofon, kameraman peşinde ölülerin arasında gezerek işte bu baba, bu anne vs… İşte bizim habere bakışımız. Ne kadar feryat figan koparırsak o kadar toplumun ilgisini çekeceğiz zannediyoruz ama habere ve haberciye güveni kalmıyor toplumun.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26263-176-fadime-sahini-stara-leylekler-mi-getirdi.html), [web.archive.org (arşiv bağlantısı)](http://web.archive.org/web/20101120040626/http://www.aksiyon.com.tr:80/aksiyon/haber-26263-176-fadime-sahini-stara-leylekler-mi-getirdi.html)
