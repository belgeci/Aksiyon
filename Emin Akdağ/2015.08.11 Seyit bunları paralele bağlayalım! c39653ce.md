# "Seyit, bunları paralele bağlayalım!"

*Emin Akdağ 2015.08.11*

<div class="pNewsDetailMainContent" itemprop="articleBody">
 <p>
  Hukuk ve adalete güven bitik. Vicdanlar kapkara. Etik ve ahlaki değerler tümden çürüme tehlikesiyle karşı karşıya. 17-25 Aralık 2013 rüşvet ve yolsuzluk operasyonlarının ardından Türkiye anormal bir devlet. Ekim 2014’teki Hâkimler ve Savcılar Yüksek Kurulu (HSYK) seçimlerinden beri de yargı bağımsızlığı ve tarafsızlığından söz edilemiyor. Buna rağmen Hizmet Hareketi odaklı cadı avı dosyaları bir türlü mahkeme önüne getirilemiyor. Samanyolu Yayın Grubu Başkanı Hidayet Karaca ve çok önemli işlere imza atan polis müdürleri için iddianame yazılamıyor. İçleri son derece boş zira. Tıpkı Cumhurbaşkanı Tayyip Erdoğan başbakanken ofisine konulduğu ileri sürülen böcek davasındaki gibi… Oluşturdukları algı sihrinin tamamen buharlaşmasından korkuyorlar. Ankara’daki ‘çalıntı polis otosu’ kurgulu ‘paralel örgüt’ soruşturmasının seyri de böceğinkine benziyor. O da çöktü. Hem de henüz 2’nci duruşmada. 2’nci Ağır Ceza Mahkemesi’nce yürütülen yargılamada sanıklardan (suç örgütü liderliğiyle itham edilen) Kadir İnan ve polis Seyit Akşit’in ifadeleri gözler önüne seriyor tezgâhı. Her ikisi de emniyet ve savcılıktaki ifade sürecinde isim de belirtip (Ankara Kaçakçılık ve Organize Suçlarla Mücadele Şube Müdürü Erdinç Elpe) yönlendirildiklerini ve tutanaklara kendilerine ait olmayan cümleler eklendiğini ileri sürüyorlar. “Bana Seyit Akşit, Cemaat ile ilgili abilerim var falan demedi.” diyor İnan. “Genç biriyim. Cemaat konusunu televizyonlardan izledim. Onlara karşı bir önyargım yok.” sözleri de ona ait. Akşit ise aynen şunları kaydediyor: “Ben Doktor Nebil demedim. Erdinç Elpe, kendisi yazmış, Bunların odasında oturdum. ‘Seyit, bunları paralele bağlayalım’ dediler.”  İddiayı ispatlayacak kamera görüntüleri 2 aydır mahkemeye ulaştırılmıyor. Akşit’in ‘tanımam’ dediği Nebil Ark, Turgut Özal Üniversitesi Hastanesi’nde kulak burun boğaz doçenti. Niçin bu dosyada yer aldığını bilmiyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/seyit-bunlari-paralele-baglayalim_551884), [web.archive.org (arşiv bağlantısı)](http://web.archive.org/web/20150812125137/http://www.aksiyon.com.tr/karakutu/seyit-bunlari-paralele-baglayalim_551884)
