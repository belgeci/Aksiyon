# Birinci mesele öteki Türkiye

*Emin Akdağ Bilinmeyen-tarih*

<div>
 <font>
  <img border="0" height="1" src="/web/20030623053221im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030623053221im_/http://www.aksiyon.com.tr/resim/31/42.jpg" vspace="5"/>
  </p>
 </font>
 <font class="content">
  Tabii afetler ile ekonomik krizler neticeleri itibariyle birbirinden farksız. Üstelik ekonomik afetzedelere ulaşmak daha kolay ve zahmetsiz. Onlar ülkenin her yerindeler. Biraz düşünüldüğünde kesinlikle kimsesiz değiller. Ya birilerinin akrabası, ya arkadaşı ya da komşusu onlar. İki özürlü oğluyla hayat mücadelesi veren ve hiçbir geliri olmayan Emine Özer ise onlardan sadece biri.
 </font>
 <p>
  <font class="content">
   Bu Türkiye’nin hikâyesi. Ama öteki ya da beriki Türkiye’nin değil, bütün Türkiye’nin hikâyesi. Bu hikâyede derinden gelen çığlıklar var. Herkes muhatap bu seslere... Ardı ardına ağır ekonomik krizler yaşayan Türkiye halkı, çok önemli bir imtihandan geçiyor. Son yıllarda meydana gelen deprem ve sel afetlerinde örnekleri sergilenen yardımlaşma ve dayanışmayı, normal hayatın içine yaymanın tam zamanı aslında. Çünkü ekonomik çöküntü sayesinde, işsizlik ve onun tabii sonucu yoksulluk katmerlenerek, sosyal barışı tehdit eder hale geldi. Son bir yılda yoğunlaşan ve sonu ölümle bitebilen kapkaç olayları bu tehdidin sinyalleri.
   <br/>
   <br/>
   Bazı kelime ve kavramların gerçek anlamları ve içerikleri bazı dönemlerde iyice belirginleşiyor. Tarihi, ‘avuçtakileri paylaşma’ ve ‘emsali az bulunur yardımlaşma ve dayanışma’ olaylarıyla dolu Türk toplumu, kendini bir kez daha ispatlama arefesinde. Neticeleri ve yansımaları açısından ekonomik krizler ile tabii afetler birbirinden farksız. Gelir kaybına uğrayan ya da işsiz kalan milyonlarca insan şu sıralarda, en temel besin maddelerinin temininde bile çaresizlik içinde. Niyetlenilirse, ekonomik afetzedelere ulaşmak daha kolay ve zahmetsiz üstelik. Onlar ülkenin her yerindeler. Herhangi bir şehir, mahalle, köy, site, apartman, ev ya da mekanda onlardan birine rahatlıkla ulaşılabilir. Onlar kesinlikle kimi kimsesiz değiller. Onlar ya birilerinin akrabası, ya arkadaşı ya da komşusu...
   <br/>
   <br/>
   Milyonlardan biri Emine Özer...
   <br/>
   <br/>
   Hayatı mutlaka birimizin hayatından teğet geçen o milyonlardan biri 56 yaşındaki Emine Özer. Sadece onun yaşadıkları bile hikâyenin içini doldurmaya yetiyor. Çile örgülü hikâyesi İstanbul Kadıköy’ün işçi semti Fikirtepe Mahallesi’nde başlayan ve süren Emine Özer, 3 yıl önce dul kalıyor. Zaten o, eşi vefat etmeden önce de dul gibi yaşıyor. Doğru dürüst işi olmayan beyi aylarca yataktan kalkamayacak kadar düşkün biriymiş.
   <br/>
   <br/>
   <br/>
   Gençliğinden beri birçok işte çalışarak ailesinin geçiminde en önemli rolü kadın başına o üstleniyor. Zamanında kır pidesi işinde dahi çalışmış. Bir çuval unu hamur yapar, bana mısın demezmiş. Sonraları yaşlı insanların bakım işlerinden rızkını bulma yoluna gitmiş. Ama artık onun gücü, o da zorlanarak, yürümeye yetiyor. Tansiyon hastası. İkisi bel fıtığı 8 önemli ameliyat geçirmiş. Yeşil kart haricinde, hiçbir sosyal güvencesi ve geliri yok. Akrabaları ancak 100 milyon lira olan kirasına katkıda bulunabiliyorlar. Sağdan soldan gelen ufak tefek yardımlarla ayakta durma mücadelesi veriyor. Bir tanıdığın bebeğine bakarak ayda 30 milyon lira alıyormuş. Şimdi bunu da yapamayacak kadar elden ayaktan düşmüş. Fikirtepe Mahallesi Muhtarlığı’ndan yemek yardımı alan 350 kişiden biri. Hiç evladı yok mu bu kadının diye sorduğunuzu sezer gibiyim. Hemen cevaplayayım; dört evladı var. Kız olanların ikisi de evli. Erkekler ise annelerinin yanında. Biri 36, diğeri ise 13 yaşında. Bundan büyük zenginlik olur mu diye düşünülebilir ama onun hazin hikâyesi tam da burada başlıyor. Önce kızlarından başlayalım. Küçük kızının kocası trafik kazasında hayatını kaybetmiş. Büyük kızınınki ise son ekonomik krizlerden biri bahane gösterilerek işsiz bırakılmış. Gelelim oğullarına. 36 yaşındaki Yücel çalışamıyor. Küçükken bir inşaatın 5’inci katından düşünce beyni hasar görmüş, biraz zeka geriliği var. İlkokul 5’ten terk. Aynı zamanda solunum problemi var. Küçük oğlu Erol ise kemik erimesi hastalığına yakalanmış. Bırakın çalışabilmeyi, günden güne eriyor.
   <br/>
   <br/>
   İmkansızlıktan tedavi olamıyor. Bazılarının oğulların var çalışsın sözleri üzerine annesinin bir kaportacıya gönderdiği Erol’u, ustası bunun çalıştırılması günah diyerek evine göndermiş. Çünkü güçlükle ayakta durabilen Erol’u, başını duvara dayadığı halde, bir eliyle zımpara yapmaya gayret ederken görünce dayanamamış. Şimdi sıkı durun, dünya şehri İstanbul Kadıköy’de 13 yaşındaki bir çocuk, yani Erol, maddi imkansızlık sebebiyle ilkokula devam ettirilememiş. İlkokul birinci sınıfa gitmiş, hepsi o kadar... Tek teselli veren yan, okuma yazmayı öğrenmesi.
   <br/>
   <br/>
   Anne, ben ölmeden balkonlu evimiz olacak mı?
   <br/>
   <br/>
   Emine Özer’i, oğlu Erol’un şimdikinden daha da karanlık olan bir önceki evdeyken söylediği bir söz derinden yaralamış: Anne ben ölmeden balkonlu bir evimiz olacak mı? Erol bir de Allah’ın canını askerlik görevini yerine getirirken almasını istediğini ifade eder, ardından da, beni de askere alırlar mı ya diye eklermiş... Onun, 18 yıldır aklından çıkmayan başka bir yarası daha var. 4 yaşındaki kızının ölmesi. Üçüncü evladı olan o kız çocuğu çiçek hastalığına yakalanır. Ama tedavi ettirecek durum yoktur. İstanbul’un göbeğinde bir çocuk kolayca tedavi edilebilen çiçek hastalığı sebebiyle vefat eder. Yaşasaydı bugün 22 yaşında olacak kızının uzun süredir açken, kapıdan geçen sütçünün sesini duyunca, anne süt anne süt diye bağırmasını hâlâ unutamıyor. Onurlu bir kadın. İnsanlara muhtaç olmayı hiç de içine sindiremiyor. Utanıyorum evladım diyor. Daha düne kadar, kendisinden de zor durumda olanlar için neler yapabileceğinin hesabını yapar, günlük öğününün fazlasını muhtaçlarla paylaşmak istermiş.
   <br/>
   <br/>
   Evinde bulamayınca komşulardan yemek dağıtım yerine gittiğini öğrendik. Dağıtım yerinde yüzlerce Emine Özer vardı. Gazeteci olduğumuzu anlayınca başladılar anlatmaya. Hepsinin birbirinden iç burkan hikâyesi vardı. Benim ismimi de al, beni de yaz diyorlardı... İşte birkaçı.. Ayten Katırcı. 43 yaşında. Eşi emekli. 320 milyon gelirleri var. Oturdukları giriş kata 110 milyon kira veriyorlar. İki çocukları var. Biri lise mezunu iş bulamıyor. Aylardır sayaç faturalarını ödeyemiyorlar. Habibe Urun. Yaşı 40. Beyi işsiz. 3 aydır kirayı ödeyememişler. Tansiyon hastası. 8 milyonluk ilacını alamıyor. Doğumdaki zorlanma yüzünden karnı patlamış, giderek de açılmış. Bağırsakları derinin hemen altındaymış. Aciliyete rağmen tedavi olamıyor. Emine Çetinkaya. 60 yaşında. 95 milyonluk dul yetim aylığı alıyor. 100 milyon kirası var. Kızı ile beraber oturuyor. Fatma Yağız’ın yaşı ise 75. Tek başına yaşam mücadelesi veriyor. Hiçbir geliri yok...
   <br/>
   <br/>
   Fikirtepe Mahallesi Muhtarı Fevzi Dayı, 10 yıldır mahallede yöneticilik yapıyor. 350 kişilik yemek yardımı Büyükşehir Belediyesi Gezici Aşevi tarafından getiriliyor. Yemek yardımı için aslında 650 kişi başvurmuş. Mahallede 30 bin kişi yaşıyor. 15 bin seçmen var. 1964’ten beri aynı mahallede ikamet eden Dayı, son 4–5 yıla kadar böyle bir durum olmadığını söylüyor. Önceleri de fakirler varmış ama şimdiki gibi 1 milyonluk ekmek parası için kimse muhtarlığın kapısını çalmıyormuş. Yine kimse faturamı ödeyemedim diye gelmiyormuş. Emine Özer, nasıl yüzbinlerden biri ise, Fikirtepe de İstanbul’daki yüzlerce mahalleden biri... Çok sayıda mahallede benzer yardımlar yapılıyor. Ama yetersiz. Belediyelerin aşevleri önündeki kuyruklar ise her geçen gün artıyor.
   <br/>
   <br/>
   Yardımı kim, nasıl yapmalı?
   <br/>
   <br/>
   Yardımlaşma ve dayanışma organizasyonları konusunda öne çıkan iki temel soru var. Biri bunları kim yapmalı? Devlet mi, sivil kuruluşlar mı? Ya da ikisi birden mi? Diğeri, bu organizasyonlar nasıl yapılmalı ve yönlendirilmeli?
   <br/>
   <br/>
   Devletin organizasyonunu Sosyal Yardımlaşma ve Dayanışma Vakfı yürütüyor. Ülke çapına yayılan vakıf şubeleri, taleplerin bir bölümüne olumlu cevap verebiliyor. Bunlar süreklilik arz edemiyor. Kızılay da var ama o genellikle afet dönemlerinde devreye giriyor. Yeşil kart sosyal güvencesiz yoksul insanların sağlık problemlerini tümden çözümlemekten çok uzak. Avrupa Birliği sürecinde haliyle gündemde tutulan işsizlik sigortası ise halihazırdaki hazine durumuna göre şimdilik bir ütopya. Anayasa’da devleti niteleyen sosyal devlet ilkesinin ise sadece adı var.
   <br/>
   <br/>
   Sosyal yardımlaşma ve dayanışma işini devletin dışında sivil kuruluşlar da bir vazife olarak yerine getirmeye çalışıyor. Ancak bazı ideolojik ve siyasi kaygılarla devlet sivil oluşumları tam serbest bırakmıyor. Bunun en bariz örnekleri 1999 depremlerinde görüldü. Yardım toplama konusu şüphesiz samimiyet isteyen ve yardımda bulunacaklara güven vermesi gereken bir faaliyet. Devletin, etkin denetim ve suiistimalcilere ağır cezalar getiren düzenlemelerle kötülerini engelleyerek, sivil faaliyetleri desteklemesinin şart olduğu ortada. Bu yapılırsa, yardımlaşma ve dayanışma ile uzaktan yakından alakası olmayan, vergisiz lokal işletmek amacıyla kurulan binlerce dernek de devreden çıkartılabilir ya da adlarındaki amaca yönlendirilebilir.
   <br/>
   <br/>
   Deniz Feneri modeli...
   <br/>
   <br/>
   5 yıl önce kurulan ve bugün geldiği nokta itibariyle bütün Türkiye’ye hizmet veren Deniz Feneri Yardımlaşma ve Dayanışma Derneği, devletin önünü açması gereken ideal sivil oluşumlardan biri. Dernek, şu anda ortaya koyduğu modelle iyi bir örnek. Herşey, yardımlaşma duygusunu yeniden harekete geçirmeyi hedefleyen Kanal 7’de yayınlanan bir televizyon programıyla başlamış. Kısa bir süre sonra olayın televizyon programını aştığı anlaşılarak, samimi düşünce ve hedef, Deniz Feneri ismiyle tüzel bir kişilik kazanmış. Dernek Yönetim Kurulu Başkanı Yusuf Atalay, “Aklı başında bir iş yapalım. Ciddi bir altyapı kuralım. Çok şeffaf, dürüst ve düzgün olalım, dedik. Akçeli işler olduğu için bu işlerin bir yanı dedikoduya açık” diyor. Dernek yöneticileri bakan dahil çok sayıdaki devlet yetkilisine giderek şöyle demişler: “İyi şeyler yaptığımıza inanıyorsanız müsaade edin çalışalım; yanlış yaptığımızı düşünüyorsanız, söyleyin düzeltelim; ıslah olmayacağımızı düşünüyorsanız ise vurun ensemize bizi yok edin ortalarda dolaşmayalım.” Bu düşüncelerle 10 yıla bakan bir projeksiyon hazırlanıyor. A’dan Z’ye herşey ISO standartlarına göre belirleniyor. Derneğin altyapısı bir işadamının bu çapta bir işi çevirmesi için ne gerekiyorsa ona göre tasarlanıyor. Dernek 2001 yılı sonuna kadar yapılanma ile uğraşıyor. Tabii bu arada gelen bütün başvurular dikkatle inceleniyor. İnceleme sırasında doldurulan formlarda kişilerin ayakkabı numarasına kadarki detaylar yer alıyor. Hiçbir müracaat sümenaltında kalmıyor. Bilgisayar kaydına alınıyor. Şimdiye kadar derneğe Türkiye genelinde 70 bin başvuru oluyor. İnceleme sonunda bunların yüzde 80’ine uygun görülen yardımlar ulaştırılıyor. Dernek bu yıl 81 ilde 40 bin muhtaç aileye ulaşmayı planlıyor. Aynı zamanda yapılan yardımlar da bilgisayara kaydediliyor. Dernek yetkilileri, bir kalem bağışlayan kişinin bile yıllar sonra onun nereye gittiğinin bilgisini alabilecek bir sistemle çalıştıklarını ifade ediyorlar. İstanbul Zeytinburnu’ndaki dernek merkezi 2800 metrekare alan üzerine kurulu. Alandaki bin metrekarelik lojistik destek merkezi büyük bir marketin deposu gibi. Depoya barkotsuz mal giriş çıkışı kesinlikle olmuyor. Depodaki bin 500 kutunun içinde ne olduğu bilgisayar ortamından takip ediliyor. Dernek yakında Anadolu yakasında da, şimdikinin hacim olarak beş misli büyüklüğünde başka bir lojistik destek merkezini hizmete açmaya hazırlanıyor. İstanbul Valisi Erol Çakır, derneğe yaptığı ziyaret sırasında, buradaki çalışma modelinin devlette de uygulanması gerektiğini söylemiş.
   <br/>
   <br/>
   Artık 1970’liler bile başvuruyor...
   <br/>
   <br/>
   Derneğe gelen başvurular Türkiye’deki yoksulluğun ulaştığı noktayı açıkça göstergeliyor. Durumu Genel Başkan Atalay, şöyle anlatıyor: “Bize başvuranların gittikçe gençleştiğini görmeye başladık. Bir zamanlar ihtiyar dede ve nineler ya da onlar adına birileri başvururken, şimdi artık 1970 doğumlular başvuruyor. Çaresizim, işim gücüm yok, şu kadar çocuğum var, perişanım, 5 kuruş gelirim yok, aslan gibiyim çalışabilirim ama iş yok diyorlar.” Başvuranların ihtiyaçlarına göre yaptıkları yardımların ancak yangının harını alabildiğini söyleyen Atalay, “Yoksulluk çok ciddi bir sosyal sorun halinde büyüyor” diyor. Atalay, ekonomik işleyiş bu şekilde sürerse 5 yıl gibi kısa bir bir süre sonra, sorunun altından kalkılamayacak bir felakete dönüşebileceği uyarısında bulunuyor.
   <br/>
   <br/>
   Türkiye’de çok ciddi hayır potansiyeli var...
   <br/>
   <br/>
   Türkiye’de çok ciddi bir hayır potansiyeli olduğuna Atalay da vurgu yapıyor: “Devlet sivil kuruluşları hasım görmekten vazgeçmeli. Aksine akıllı politikalarla desteklemeli. İş devletin tek başına çözemeyeceği kadar büyük.
   <br/>
   <br/>
   Sivil duyarlılığı işin içine katınca çok ciddi neticeler ortaya çıkacaktır. Türkiye’de 2000 yılı verilerine göre, kayıtsızı bir tarafa, kayıtlı ekonomide yaklaşık 200 milyar dolarlık ticaret hacmi söz konusu. Bunun yüzde 2 buçuğu sosyal fon gibi düşünülse 5 milyar dolar eder. Ortada sorunun çözümüne ilişkin kaynak var. Devlet bunun yasal altyapısını hazırlayarak, sivil kuruluşların yardım alabilmelerini kolaylaştırmalı. Ama yardımlar nereye gidiyor diye de denetlemek en tabii hakkı. Yardım toplayanları kaydı hayat şartıyla sorumlu tutmalı. Böylece kötü niyetliler uzaklaşacak. İyi niyetliler ise imkan bulacak.”
   <br/>
   <br/>
   Atalay, Türkiye’nin her yerinde kendileri gibi çalışabilecek dernekler kurulabileceğini ve kurulması gerektiğini kaydediyor. Bu düşüncedekilere her türlü yardıma hazırlar.  Osmanlı’da sosyal barışı vakıflar sağlıyordu...
   <br/>
   <br/>
   Peki geçmişimizde sosyal dayanışma ve yardımlaşma hangi seviyede gerçekleşiyor, nasıl ve kimler tarafından yapılıyordu? Bu sorunun cevabı,  Prof. Dr. Bahaeddin Yediyıldız’ın, ‘Türk Kültür Sistemi İçinde Vakfın Yeri’ başlıklı makalesinde insanı hayrete düşüren ve hayran bırakan bütün detaylarıyla ortaya konuluyor ve şu tespitte bulunuluyor:
   <br/>
   <br/>
   ‘Selçuklular ve Osmanlılar zamanındaki Türk vakıf uygulamalarının ve bu uygulamaların arkasında yatan dünya ve insan anlayışının, günümüz insanlığının aradığı barış ve huzur ortamının tesisine önemli ölçüde katkı sağlayabileceği söylenebilir.”
   <br/>
   <br/>
   Vakıf müesseseleri, 8 ile 19. yüzyıl arasında İslam toplumlarının sosyal, kültürel ve ekonomik hayatında etkin bir rol oynuyor. Vakıflar Genel Müdürlüğü arşivinde Selçuklu ve Osmanlılardan günümüze kadar ulaşan 26 bin vakfiye ve benzeri belge var. Vakıflar hayatın içinde öylesine yer etmişler ki, şimdi okuyacağınız satırlar mübalağa değil: “Osmanlı İmparatorluğu devrinde pek büyük bir inkişafa mazhar olan vakıflar sayesinde bir adam vakıf bir evde doğar, vakıf bir beşikte uyur, vakıf mallardan yer ve içer, vakıf kitaplardan okur, vakıf bir mektepte hocalık eder; vakıf idaresinden ücretini alır ve öldüğü zaman kendisi vakıf bir tabuta konur ve vakıf bir mezarlığa gömülürdü. Bu suretle beşeri hayatın bütün icaplarını ve ihtiyaçlarını vakıf mallarla temine pek âlâ imkân vardı.”
   <br/>
   <br/>
   Vakıflar hayrat ve akaratlarla kuruluyor ve yaşıyor. Vakfedilen bina ve müesseselere hayrat; bunların hizmet sunabilmesi için tahsis edilen gelir kaynaklarına ise akarat deniyor. Vakfın hangi hedeflerle ve nasıl işletileceğine ilişkin belgeye de vakfiye adı veriliyor. Ne hayrat ne de akarat vakfiyesinde kesinlikle en ufak bir zorlama yok. Bir de vakfiyelerin tamamen kişilerin öz malı ya da varlığı olması gerekiyor. Vakfiye belgeleri incelendiğinde insanları hayrat ve akarat bağışlamaya teşvik eden temel unsurun Kur’an–ı Kerim olduğu görülüyor. Vakfiyelerde genellikle ‘gönül hoşluğu ile ödünç vermek’, ‘Allah yolunda (fisebillah) mal harcamak (infak)’, ‘malını akrabaya yetimlere, yoksullara vermek (i’ta)’, ‘fakiri beslemek (it’am)’, ‘sadaka vermek’ ve özellikle ‘hayrat yapmakta yarışmak’ gibi kavramları kapsayan Kur’an ayetlerine atıf yapılıyor.
   <br/>
   <br/>
   Hayrat kavramının geçtiği ayetlerden biri şöyle: “Kendilerine kitap verilenlerden doğruluk üzere bulunan, gece vakitlerinde Allah’ın ayetlerini okuyan, secdeye kapanan bir topluluk vardır onlar Allah’a ve ahiret gününe inanırlar, iyiliği emrederler, kötülükten vazgeçirmeye çalışırlar; hayrat’ta, yani hayri ve sosyal işlerde birbirleriyle yarış yaparlar, işte onlar kurtuluşa erenlerdir.”
   <br/>
   <br/>
   Vakfiyelerde belirtilen ayetlerden biri de şu: Herkesin ve (her milletin) yöneldiği bir yönü ve yöntemi vardır. Siz hayrat yapmaya koşun, bu hususta birbirinizle yarış edin.’ Kanuni Sultan Süleyman’ın Şeyhulislamı Ebussuud da, Kur’an’daki hayrat kavramını, ‘insanı iki dünya saadetine kavuşturan her türlü faaliyet ve eser’ diye yorumluyor. Şehrin merkez camii etrafında toplanan medrese, imaret, çeşme, sebil, kütüphane, hastane ve diğer kuruluşlardan oluşan Osmanlı külliyeleri sadece ibadet yeri, öğretim merkezi ya da fakir mutfağı değildi. Prof. Dr. Yediyıldız, külliyelerin artıları hakkında şu bilgileri veriyor: “Çevrelerinde başka  yerlerin gelişmesine önayak oldukları için sosyal katalizör rolü de oynuyorlardı.
   <br/>
   <br/>
   Sosyal ve kültürel bütünleşmeyi teşvik ediyorlardı. Külliyenin merkezinde yer alan cami ile şehrin diğer cami ve mescidleri, Osmanlıların üniversitesi durumunda olan medresenin halka açılan kapıları, konferans salonları idi. Medresede elde edilen ve üretilen bilgiler, medresenin hocaları ve talebeleri tarafından bu salonlar sayesinde halka aktarılabiliyordu.”
   <br/>
   <br/>
   Değirmenin suyu hayır sahiplerinden...
   <br/>
   <br/>
   Vakıflar, aslında günümüzde sosyal devlet ilkesini hayata geçirebilen modern ülkelerde ne var ne yoksa aynısını tatbik ediyorlardı. Son yılların popüler deyimiyle ‘değirmenin suyu’ da tamamiyle hayır sahiplerinin vakfettiği mal ve gelirlerdi. Osmanlı Devleti’nde sancak adı verilen 300 idari biriminin her birinde yaklaşık biner vakıf vardı. Bunların toplam bütçesi, devlet bütçesinin üçte birini buluyordu. Yani, durumu başka bir cümle ile ifade edersek; hayır sahiplerinin hiçbir zorlama olmaksızın kendi öz mallarından kamu hizmetlerinde kullanılmak üzere aktardıkları gelir, devlet bütçesinin üçte biri kadardı. Osmanlı devletinin 600 yıl nasıl hayatta kalabildiğinin, sosyal barışı nasıl sağlayabildiğinin en önemli sırrı bu olsa gerek.
   <br/>
   <br/>
   Çağdaş dünyanın medeniyet kriterlerinden biri olan yollar konusuna da vakıflar damgasını vurmuştu. Selçuklu ve Osmanlı dönemlerinde vakıf külliyeler etrafında gelişip şekillenen şehirler, vakıf köprüler ve yollarla birbirine bağlanıyordu. Bu yolların her menzilinde vakıf kervansaraylar yer alıyordu. Kervansaraylar, ortaya koydukları fonksiyon ve üstlendikleri misyon itibariyle, bugün hâlâ dünyanın şimdiye kadar gerçekleştirilen en medeni ve insanî müesseseleri arasında gösteriliyor. Varın gerisini siz düşünün. Yukarıdaki bilgiler, bizim geçmişimizde herşeyi devletten bekleme kültürü olmadığını ortaya koyuyor. Daha fazla beklemeye gerek var mı?
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2161), [web.archive.org (arşiv bağlantısı)](http://web.archive.org/web/20030623053221/http://www.aksiyon.com.tr:80/detay.php?id=2161)
