# Diyarbakır'da bir tuhaf Gangster vakası

*Emin Akdağ 2015.07.21*

<div class="pNewsDetailMainContent" itemprop="articleBody">
 <p>
  Samanyolu Yayın Grubu Başkanı Hidayet Karaca ve çok sayıda polisin tutuklanmasına gerekçe yapılan hayal ürünü bir dizi senaryosu değil hemen şimdi okuyacaklarınız. Hayatın içinden, gerçek ve vahim bir durumun insanı şaşkına çeviren detayları. M.A. diye kodlanan cezaevi firarisi, Diyarbakır’daki işadamlarından ölüm tehdidiyle yüklü miktarlarda para istiyor. Emniyet, suç örgütü lideri için özel ekip kuruyor ve 10 Nisan 2015’e dek yakalanacağı duyuruluyor ama hâlâ elini kolunu sallaya sallaya dolaşıyor. Operasyonlar sonuçsuz maalesef. Hatta 14 Mayıs’ta polisle çatışmaya bile giriyor. İnanılır gibi değil; iddiaya göre olay sırasında düşürdüğü silahını dönüp alıyor ve yeniden ateş imkânı buluyor. 20 Mayıs’taysa uzun namlulu silahla emniyet binasının karşısındaki bir işyerini basıyor. O sırada kar maskelidir ve üzerinde çelik yelek vardır. Elindeki şantaj mektubunu bırakıp mekândan ayrılır. Duyulması arzulanmadığından şehrin rutin bülteninde kayda geçirilmedi. Kimi işadamlarına ve şirketlerine onlarca polis tahsisli hâlihazırda. Ancak ne tuhaftır ki, vazifelendirme ilgili birim Koruma yerine Asayiş şubeden… Üstelik memurlar, ‘özel güvenlik personeli’ pozisyonundan cidden rahatsız. Çetenin elebaşı tarafından iletilen mektuplardan birinde aynen şunlar yazıyor: “Diyarbakır’ın herhangi bir karanlık sokağında ikamet etmekteyim. Mayınlı arazide yürümüşlüğüm, pusuya düşmüşlüğüm ve IŞİD’le savaşmışlığım, insan ve polis vurmuşluğum var. Bana istediğim yeni TL ile 1 milyon ödeyip kurtulabilirsin, senin selamın kelamın olan herkesi teker teker vuracağım.” 2 yıldır şehirdeki işadamlarının huzurunu kaçıran bu adam kim? Kime-kimlere hizmet ediyor? Cezaevinden hastaneye getirilirken firarında kimlerin ihmali söz konusu? Hepsinden önemlisi arka plandaki asıl amaç ne? Neyin motivasyonuyla yüzleşiyor Diyarbakır? (Bilgiler, İsmail Avcı’nın 13 Temmuz 2015 tarihli Zaman’daki haberinden)
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/diyarbakirda-bir-tuhaf-gangster-vakasi_551678), [web.archive.org (arşiv bağlantısı)](http://web.archive.org/web/20150803053940/http://www.aksiyon.com.tr/karakutu/diyarbakirda-bir-tuhaf-gangster-vakasi_551678)
