# Dünyanın en pahalı geçidi

*Emin Akdağ Bilinmeyen-tarih*

<div>
 <p>
  <font>
   İstanbul Üniversitesi’ne bağlı tıp fakültesi hastanelerinde emekliye ayrılan personelin yerine yeni kadro verilmeyince rektörlük SSK’lı eleman çalıştırarak giderlerini hastalardan temin etme metodunu geliştirmiş Kapınız çaldı. Komşunuz. Çocuklarının birden rahatsızlandığını söyledi. Ne yapabiliriz diye sordunuz. ‘Zahmet olmazsa aracınızla bizi İstanbul Tıp Fakültesi’ne götürür müsünüz?’ dedi.
   <br/>
   <br/>
   Vaktiniz müsaitti, seve seve komşuluk görevini yerine getirmeye karar verdiniz. Komşunuzun hastasını ilgili yere ulaştırdınız. Teşekkür edip beklemeye gerek olmadığını söylediler. Geçmiş olsun deyip hastane bahçesini terk ederken gişe ve engelle karşılaştınız. Görevli çıkışta sizden 4 milyon lira istiyordu. Bu neyin parasıydı pek anlamadınız ama yapacak işiniz gücünüz vardı; haliyle de ücreti ödeyip çıktınız.
   <br>
    <br>
     Her gün yüzlerce araç sürücüsü yukarıdaki iyiliksever komşu gibi İstanbul Tıp Fakültesi Hastanesi bahçesinden elini cebine atmadan çıkamıyor. İnanılmaz gibi görünüyor ama maalesef doğru. Çapa’daki fakültenin bir ucu Millet, diğer ucu ise Vatan caddesiyle irtibatlı bahçesindeki yaklaşık 300 metrelik yolu katetmenin bedeli 4 milyon lira. Fakülte bahçesindeki yol, mesafe-ücret kıyaslamasına göre Türkiye’nin kesinlikle, dünyanın ise muhtemelen en pahalı paralı geçiş noktası. Hemen Türkiye’deki otomobiller için birkaç paralı yol ücretini örnek olarak verirsek durum daha da anlaşılır hale gelecek!... İki kıtayı birleştiren ve uzunlukları bin metreyi aşan İstanbul Boğazı’ndaki köprülerden 1 buçuk milyon lira alınıyor. 25 kilometrelik Hadımköy-Selimpaşa ile 12 kilometrelik Gebze-Hereke arasının ücreti 600 bin lira. 30 kilometrelik Mahmutbey-Çatalca arası 750 bin lira. Mesafe uzayınca da çok şey değişmiyor: 147 kilometrelik Batı Bolu-Mürted ile 155 kilometrelik Abant-Mürted arası ise 1 milyon lira.
     <br>
      <br>
       İstanbul Tıp Fakültesi’nin bahçesindeki yol tabii ki resmi ve hukuki anlamda paralı değil. Ancak fiili durum tamı tamına böyle. Çünkü fakülte bahçesine hangi sebeple gelirseniz gelin aracınızı park edeceğiniz herhangi bir alan yok. Zaten bahçenin giriş ve çıkışındaki gişelerin üstündeki yazıda alınan paranın otopark ücreti olmadığı, çıkışta alındığı konusunda insanlar uyarılıyor!... Araçların park edildiğini gördüğünüz alanlar ise fakülte öğretim kadrosu ile diğer çalışanlarının araçlarına tahsis edilmiş. Bu alanların birinde boş yer görüp de yöneldiğinizde bir görevlinin fiziki engellemesiyle yüzyüze kalıyorsunuz. Bahçenin her tarafı araç park etmenin yasak olduğunu, parka müsait yerlerin de fakülte çalışanlarına ayrıldığını belirten işaret ve yazılarla dolu. Özetle hasta işlemleri ya da başka bir iş için gelinen fakülte bahçesine girmek bedava, park etmek kesinlikle yasak. Buna rağmen çıkışta 4 milyon lira vermek şart.
       <br>
        <br>
         İstanbul Tıp Fakültesi’ndeki uygulama İstanbul Üniversitesi Cerrahpaşa Tıp Fakültesi’nde de hayatta. Cerrahpaşa’da az da olsa yer bulabilme ihtimalinden söz edilmiyor değil. Park edecek alan bulunmamasına rağmen bu 4 milyonluk ücret hastalardan, hasta yakınlarından ya da ziyaretçilerden niçin alınıyor? Bu sorunun cevabını ararken çok ilginç bir bilgiye ulaştık. Söz konusu fakültelerde boşalan kadrolara yeni atama yapılmıyor. İstanbul Üniversitesi tarafından kurulan vakıflara bağlı şirketler hastanelerdeki sözde otopark sistemini işletiyor. Buradan toplanan gelirle bu şirket SSK’ya tâbi personel istihdam ederek hastanede görevlendiriyor. Alınan bilgiye göre şu anda halihazırda 150 civarında personel İstanbul Tıp Fakültesi’nde bu sistem sayesinde mesai yapıyor. Her yeni emeklilikte fakültede bir kadro eksiliyor. Böyle giderse yakında 4 milyonluk ücret bile yetersiz kalacak. İstanbul Üniversitesi Rektörlük yetkililerinin bizzat ilgilendikleri ve yönlendirdikleri bu hastadan personel gideri tahsil etme sistemi ne kadar çözüm, ne kadar değil; ne kadar doğru, ne kadar hatalı, buyrun kararı siz verin.
         <br/>
         <br/>
         Bu anlamsız ücreti anlamlı kılmak için Çapa’daki fakülte bahçesinde otoparklar kurulmak istenmiş ama Anıtlar Yüksek Kurulu izin vermemiş. Zira, fakülte bahçesi SİT alanıymış. Çocuk acilin yakınına yaptırılan 120 araç kapasiteli otopark bu sebeple faaliyete sokulamamış. Üstelik 5 milyar lira ceza kesilmiş.
         <br/>
         <br/>
         Önceleri, sözü geçen fakülte bahçelerine girişlerinde ticari taksilerden de ücret alınıyormuş. Durumu valiye aktaran taksiciler İl Genel Meclisi’nden ücret alınmayacağına dair karar çıkarttırmayı başarmışlar. Eğer Çapa’daki ya da Cerrahpaşa’daki fakülteye eviniz 2-3 milyonluk taksimetre mesafesinde ise özel aracınız yerine ticari taksi kullanmanız faydanıza.
         <br/>
         <br/>
         İstanbul’daki Marmara Tıp Fakültesi Hastanesi’nde böyle bir uygulama söz konusu değil. Bu tıp fakültesine gelenler hastane yanındaki büyükşehir belediyesi tarafından işletilen saatli otoparkı kullanabiliyor. Ayrıca Alman, Memorial ve İstanbul Cerrahi gibi büyük özel hastanelerde de araçlar rahatlıkla park edilebiliyor ve kalınan süreye göre ücret ödeniyor. Bir saatlik ücret 1 buçuk ile 2 buçuk milyon; 24 saatlik ücret ise 5 ile 7 buçuk milyon arasında değişiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 82 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2011), [web.archive.org (arşiv bağlantısı)](http://web.archive.org/web/20050302053602/http://www.aksiyon.com.tr:80/yazdir.php?id=2011)
