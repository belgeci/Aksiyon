# Dershaneleri kanunsuz kapatma girişimi

*Emin Akdağ 2015.08.18*

<div class="pNewsDetailMainContent ctx_content" itemprop="articleBody">
 <p>
  Anayasa Mahkemesi (AYM), dershanelere 1 Eylül 2015’ten itibaren son verecek yasa maddesini iptal etmesine rağmen geçici AKP Hükümeti engelleme çabalarını sürdürüyor. Millî Eğitim Bakanlığı’nın (MEB) bürokratları iyi biliyorlar ki, gerçek bir hukuk devletinde kanuna aykırı yönetmelik olamaz. Gerçi epeydir yargı yürütmenin baskısı altında. Yasama, 7 Haziran’dan sonra rahat. Yoksa derhal yeni bir kanun çıkarılır, Cumhurbaşkanı imzalar ve AYM kararı havada bırakılırdı. Bakan Nabi Avcı, boşluk doğduğunu bunu özel öğretim kursu yönetmeliğiyle doldurduklarını ileri sürüyor. ‘Artık dershane diye bir kurum yok’ görüşünde. Oysa hal, AYM’nin hükümsüzleştirdiği yasanın öncesindeki gibi. Yönetmelikte de dershane ibaresi geçmiyor. GÜVENDER Başkan Yardımcısı Eyyüp Kılcı, “Mevzuat çerçevesinde dershanelerin faaliyetine engel olabilecek bir durum yok.” diyor. Ruhsatlar da hâlâ yürürlükte. Bakanlık kamu zoruna başvurma niyetinde. Valiliklere dershanelerin kapatılması için genelge gönderildi. Kılcı’ya göre kanunsuzluk daha da büyüyeceğinden “Bu kurumların ruhsatlarını iptal ettik diyemiyorlar.” Pak Eğitim-İş Sendikası Hukuk Müşaviri Mehmet Kasap ise  haklarını Danıştay’da arayacaklarını söylüyor: “Burada kanunsuz bir emir söz konusu. Bunu uygulamakta ısrar eden il milli eğitim müdürlerinin de cezai sorumluluğu olacaktır.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/dershaneleri-kanunsuz-kapatma-girisimi_551961), [web.archive.org (arşiv bağlantısı)](http://web.archive.org/web/20151216180147/http://www.aksiyon.com.tr/karakutu/dershaneleri-kanunsuz-kapatma-girisimi_551961)
