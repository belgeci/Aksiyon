# Dimyat'a saça giderken baştakinden olmayın!..

*Emin Akdağ 2003.02.24*

<div class="pNewsDetailMainContent ctx_content" itemprop="articleBody">
 İnsanlık şimdiye kadar dökülen saçın yerine yenisini çıkartmayı başaramadı. Bugün geldiği son nokta, kopya protez saç. Diğer metod saç nakli çok az kişiye çare olabiliyor. İnsanlık şimdiye kadar dökülen saçların yerine yenisini çıkartmayı başaramadı. Hep palyatif çözümler buldu kendince. Ya peruk taktı, ya kalan saçının bir bölümünü uzatarak, saçsız bölgeye yatırdı. Ya da olan saçlarını da kazıtarak sıfır numara tıraşla dolaşmayı yeğledi. Ama saçsızlığın verdiği acı, başka bir deyişle saç sevdası bitmedi. Peruk bir adım daha geliştirilerek protez saç imal edildi. Son yıllarda uygulanmaya başlanan ve halk arasında ektirme diye bilinen saç nakli alternatifi bir umut olarak görüldü. Ancak bu konu saçsız insanları sömüren bir tuzak haline geldi. En son varılan nokta ise kopyalama sistemi. Varılmak istenen ve araştırmaları sürdürülen hedef de saç hücresi üreterek bunun derinin altında büyümesini sağlamak.
 <br/>
 <br/>
 Peruğun ne olduğu belli. Peruktan sonra geliştirilen protez saçta üç alternatif var. Sentetik, insan saçından üretilen ve kopyalama işlemiyle meydana getirilen protezler. Kopyalama sistemi, protez saçtaki son aşama. Amerika Birleşik Devletleri'nde, saç problemi bulunanlara 5 yıldır başarıyla tatbik edilen sistem, yaklaşık bir yıldır Türkiye'de de kullanıma girdi. Sistem, Hair Club isimli firma tarafından geliştirilerek dünyaya yayıldı. Her üç yöntemde de protez başa monte ediliyor ve ortalama bir ay genel bakım yapmadan bu şekilde kalabiliyor.
 <br/>
 <br/>
 Saç ekiminde başarı oranı çok az...
 <br/>
 <br/>
 Protez saçların birbirlerine göre avantaj ve dezavantajlarını aktarmadan önce, saç ektirme sektöründeki manzarayı ortaya koymak gerekiyor. Bir defa saç ekimi ya da nakli işlemi aslında çok az saçı dökülen kişiye uygulanabiliyor. Çünkü bu sistemde başarı oranı birden fazla değişkene bağlı. Öncelikle kişinin saçının hangi sebeple döküldüğü ve dökülmenin durup durmadığı ya da ne zaman duracağının tespiti şart. Sebep genetik ise, dökülmeyi durdurmak tıbben de ispatlandığı gibi imkansız. Bir başka önemli dökülme sebebi saç kıran hastalığı. Diğer bir sebep, sürekli şapka takılan meslekler. Aşırı stres yabana atılmayacak bir sebep. Kemoterapi tedavisi ise sürdüğü müddetçe saçı döküyor. Başta jöle ve şampuanlar olmak üzere kozmetik ürünler de saçı dökebiliyor. Burada doğrudan kimyasal madde içeren saç boyalarının yıpratıcı etkisi mutlaka dikkate alınmalı. Toz, toprak ve kimyasal maddeler içinde çalışmayı gerektiren iş dalları da saçları olumsuz etkiliyor. Hormonal bazı durumlar da dökülmeye etken olabiliyor.
 <br/>
 <br/>
 Saç ekim sisteminde kişinin açılan bölgesinin büyüklüğü ile mevcut saçlarının kalitesi ve gürlüğü hayati önem arz ediyor. Açık alanın çok büyük olması başarı ihtimalini düşürüyor. İşlem sırasında öncelikle açık alandaki deri yanlardan yukarı doğru gerdirilerek alanın ufaltılması amaçlanıyor. Ardından mevcut saçlardan alınanlar bu alana ekiliyor ya da dikiliyor. Saçlı bölümlerden yapılan sökümler anormal seyrekliğe yol açtığında işlem durduruluyor. Nakil yapılacak bölgenin çok az bir bölmesine saç ekildiği için çirkin bir görüntü oluşuyor. İstendiği gibi söküm ve dikim gerçekleşse bile nakil saçların tutma garantisi yok. Zaten çoğu uygulamada dökülme oluyor. Nakil, saç dökülmesi durmayan ve nerede duracağı belirlenmeyen kişilere uygulanmışsa; yani yer yer dökülen bölgelere saç nakli yapılması halinde, nakil sırasında saç olan bölgeler sonradan dökülürse hilkat garibesi durumlara şahit olunabiliyor. Zaten saç ektirme pahalı ve zahmetli bir iş. Olumsuz sonuçların verdiği psikolojik yıkıntı ise işin cabası. Saç probleminde ektirmenin ilk tercih edilen sistem olmasının en belirgin sebebi, kişinin kendi saçının kullanılması. Çoğu kişi bu ayrıntının cazibesiyle sözkonusu işlemi deniyor. Burada ekim işlemini uygulayan kişi ya da kurumların etik sorumluluğu ön plana çıkıyor. Yaptığımız araştırmaya göre uygulamanın başarı oranı ve muhtemel sonuçları gerçek boyutlarıyla yansıtılmıyor. Belki başarı oranının düşüklüğü nispeten vurgulanıyor ama o da pazarlamayı güçlendirmek için. Kişilere genellikle "Başarı ihtimali az olsa da siz bu ihtimale girenlerden olacaksınız" deniyor. Çok önemli bir yanılgı da kişileri ektirme işlemine yöneltiyor. Protez saç yaptıranların önemli bir bölümü, çevresine doğruyu söylemek yerine, psikolojik ya da başka sebeplerle, "Saç ektirdim, tamamiyle benim saçım" pembe yalanını söylüyor. Diğer insanlar da bunlara bakarak, öyleyse biz de yaptıralım diyorlar.
 <br/>
 <br/>
 Toplumumuz, çoğu hastalıkta olduğu gibi derdinin ne olduğunu ve çarelerini araştırmaktan kaçınıyor. Alternatif ve ihtimalleri göz ardı ediyor. Oysa sırf internet ortamı bile inanılmayacak ölçüde bilgiyi birkaç tuşa basarak kişinin önüne getirebiliyor. İnternet örneğini şunun için verdik, bilinçsizce saç ektiren ve acı sonuçlarına katlanmak zorunda kalan kitlenin çok önemli bir bölümü yüksek öğrenimli. Yani bilgi ve bilgi teknolojilerine vâkıf olması gereken kesim.
 <br/>
 <br/>
 Protez saçlar...
 <br/>
 <br/>
 Protez saçların geçmişi dünyada 2530, Türkiye'de ise 1520 yıl öncesine kadar gidiyor. En yaygın kullanılan protez saç türü insan saçından üretileni. İnsan saçları büyük oranda Uzakdoğu ülkelerinden getirtiliyor. İnsan saçı ABD gibi ülkelerde yasak. Buralarda bu yüzden kopya saç üretilene dek sentetik protez saçlar kullanıldı. Türkiye'deki durum ise tam net değil. Yasak gibi görünüyor. O halde nasıl oluyor da onlarca firma dışarıdan insan saçı getirebiliyor? Uzakdoğu'dan getirilen saçlarda uyum problemi de sözkonusu. Türkiye'deki saç türünün yumuşak ve inceliğine rağmen bu bölge insanlarının saçları genelde sert ve kalın oluyor. İnsan saçlı protezlerde kesinlikle başkasının saçı kullanılıyor. Edindiğimiz bilgilere göre, bazı kişilerin ikna edilmesi uğruna sizin saçınızı kopyalatacağız yalanı ortaya atılıyor. Oysa insan saçında kopyalama henüz başarılamadı. Biraz sonra detaylarını okuyacağınız kopya protez saç sisteminde de kopyalanan saç öz ve orijinal insan saçı değil.
 <br/>
 <br/>
 Kopya protez saç sistemini dünyadan dört yıl sonra ülkemize getiren Amerikan firması Hair Club'ın Türkiye distribütörlüğünün genel koordinatörü E. Orkun Öztürk, kopyalama sisteminin sadece kendileri tarafından yapıldığını söylüyor. Bu sistemde kişiden alınan saç örneği firmanın Amerika'daki merkezine gönderiliyor. O orijinal saçın belirlenebilen teknik özellikleri tetkik ediliyor. Özel bir maddeden üretilen kopya saç, kişinin orijinal saçının bütün özelliklerini taşıyor. Orijinal insan saçı ile aynı mukavemete sahip oluyor. Normal saçla yapılabilen her nevi aktivite bununla da ifa edilebiliyor. Tek fark şu, iyi bir bakım gerekiyor. Aylık periyotlarda bakımın protez çıkartılarak yapılması mecburi. Bu mecburiyet bütün protez saçlar için geçerli. Bakım iyi olursa kopya protez 10 yıl dayanabiliyor. Sentetik protezler 2 buçuk 3 yıl ömürlü olurken, en dayanıksızı ise insan saçlı protezler. Bunlar ortalama bir yılda kullanılamaz duruma geliyorlar. Orkun Öztürk, kopya protezin diğerlerinden bir farkının da başa yerleştirildiğinde tamamiyle doğal bir görünüm arz etmesi olduğunu dile getiriyor. Yani protez çok ince, peteğimsi bir madde ile başa monte ediliyor.
 <br/>
 <br/>
 Her yeri normal saçtaki gibi hava ve su geçiriyor.
 <br/>
 <br/>
 Sentetik protezlerin en öne çıkan dezavantajı her şarta dayanamaması. Mesela sauna ve hamam gibi yerlere bu saçla girilemiyor. Zira saçın şekli hemen bozuluyor, sentetik madde dimdik bir hal alıyor. İşin bir zor yanı da yeni şekil verilmesi. Bu ancak ilgili merkezde, özel fırınlarda yapılabiliyor. İnsan saçlı protezler sentetiğe göre daha rahat kullanılıyor ve şekillendirilebiliyor. Ama kopya protez saçta hiçbir sınırlama ve kısıtlama sözkonusu değil. Protez saçlardaki bir hassas husus da protezin hangi tür yapıştırıcı ya da metotlarla başa monte edildiği. Çünkü saçın hava alması ve su geçirmesi sağlık ve temizlik açısından son derece mühim. Bu konuda kopya saçta herhangi bir problem yaşanmıyor; ama diğerleri için aynı kesinlikte konuşmak zor. Çoğu kişinin bakım sırasında hava almayan bölümlerinin kokuştuğu ve yara bere içinde kaldığı sabit bir bilgi.
 <br/>
 <br/>
 Bir çok ünlü protezli
 <br/>
 <br/>
 Bir çok ünlü kişi saç problemini protez saç metoduyla çözüyor. Bunlardan Prof. Dr. Mim Kemal Öke, sunucumanken Reha Yeprem ve Galatasaraylı emektar futbolcu Suat'ı reklamlarda deşifre edildiği için kamuoyu biliyor. Bu kişiler arasında isimleri bizde saklı çok sayıda meşhur sanatçı da var.
 <br/>
 <br/>
 En pahalı uygulama saç nakli. 35 bin doları bulabiliyor. Kopya protez aşağı yukarı 10001500 dolar civarında. Diğer protezler ise 700 ila 800 dolara kadar yaptırılabiliyor. Bunlara ilaveten aylık bakım masrafları var. Bu, firmadan firmaya ve metottan metoda değişiklik gösterebiliyor. Bazı firmalar bakım masraflarını özellikle yüksek tutuyorlar ve önceden kırdıkları fiyatın fazlasını buradan çıkarıyorlar.
 <br/>
 <br/>
 Saç uzmanları, saçı dipten kazıtmanın dökülmeyi durduran bir çözüm olarak görülmesinin yanlışlığına işaret ediyor. Tek avantajı bakımı daha kolay. Ayrıca saç dipleri azami hava alıyor ve temizleniyor. Kazıtma değil de, mümkünse kısa saç tavsiye ediliyor. Boya doğrudan kimyasal madde içeren bir karışım. Aslında mecbur kalmadıkça boyadan kaçınmak gerekiyor. Hatta boya yerine kına öneriliyor. Uzmanlar zeytinyağı, badem yağı, fındık yağı, yumurta sarısı ve kekik suyu karışımının başa yedirilmesi olan kür uygulamasının ayda bir defa yapılmasının saça can verdiğini kaydediyorlar.
 <br/>
 <br/>
 DOKU NAKLİ GİBİDİR
 <br/>
 <br/>
 Prof. Dr. Hamdi Döndüren (Bursa Uludağ Üniversitesi İlahiyat Fakültesi İslam Hukuku Ana Bilim Dalı Başkanı): Saç ektirmede kişinin ensesinden alınan saçlar dökülen yerlere nakledilmektedir. Bir nevi doku nakli gibidir. Saç diplerine suyun gitmesine engel yoktur. Bu yüzden caizdir. Protez saçın vücuda yapıştırılan bölümü su geçiriyor yani güsül abdestinde kafa derisi yıkanarak temizleniyorsa cevaz vardır, aksi sözkonusuysa caiz değildir.
</div>


Kaynak: [www.aksiyon.com.tr](http://www.aksiyon.com.tr:80/dosyalar/dimyata-saca-giderken-bastakinden-olmayin_510911), [web.archive.org (arşiv bağlantısı)](http://web.archive.org/web/20160228095031/http://www.aksiyon.com.tr:80/dosyalar/dimyata-saca-giderken-bastakinden-olmayin_510911)
