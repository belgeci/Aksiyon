# Hukuk bir gün geri dönünce

*Emin Akdağ 2015.12.14*

<div class="pNewsDetailMainContent ctx_content" itemprop="articleBody">
 <p>
  “17-25 Aralık, hükümete yargısal darbedir” tezi için tek bir delilin ortaya konulamadığı koca iki yılı geride bırakmak üzereyiz. Seçim galibiyetlerine rağmen AK Parti, Bülent Arınç’ın altını çizdiği ‘ülkenin yönetilebilir olmaktan çıkması” riskiyle karşı karşıya.
 </p>
 <p>
  7 ve 25 Aralık 2013’teki rüşvet ve yolsuzluk operasyonlarının ardından Türkiye her anlamda fabrika ayarlarını yitirmiş durumda. Demokratik parlamenter sistemin sacayakları yasama, yürütme ve yargı sağlıklı işlemiyor. Bu üç temel erkin (kuvvetin) ayrılığı ilkesi de tedavülden kalkmış görünüyor.
 </p>
 <p>
  25 Aralık’ta polisin ilk defa adli kolluk vazifesini yerine getirmemesiyle yargı, yürütmenin direkt blokajıyla karşılaştı. 2014 yazında sulh ceza hâkimliklerinin kurulmasıyla da tümüyle kapalı devre çalışır hâle geldi. Aynı yılın ekimindeki Hâkimler ve Savcılar Yüksek Kurulu (HYSK) seçiminden itibaren de yürütmenin kontrolüne geçmiş oldu. Arzulanmayan kararlara ya da uygulamalara imza atanlar anında soruşturuluyor, sürülüyor, hatta meslekten uzaklaştırılabiliyor. Tek parti çoğunluğuyla baypas konumundaki yasama için 7 Haziran 2015’te beliren irade 1 Kasım’da söndü.
 </p>
 <p>
  Emniyet teşkilatı baştan ayağa değişti. 17-25 dosyaları çoktan kapatıldı. Bunlarda görevli polisler ve yargı mensupları hükümete darbe suçlamasıyla yargılanıyor. Tamamıyla üzerleri örtülmeye çalışılıyor. Peki, mümkün mü bu? İki yıllık sürece bakıldığında hiç de kolay değil gibi. Bir gün hukuk Türkiye’ye geri döndüğünde yeniden gündeme gelmemesi imkânsız gibi görünüyor.
 </p>
 <p>
  2014 ve 2015 yılları ekonomik kalkınmanın yanı sıra, ahlaki değerlerin muhafazası adına da büyük kayıp. “Çalıyorlar ama çalışıyorlar.” diyenlerin sayısı ürkütücü miktarda. “Ancak gözümle görürsem inanırım.” sözünün, “Görsem de inanmam.” bayalığına evrilmesi, ‘dini bütün çevreler’ hakkında ciddi hayal kırıklığını oluşturuyor. “Güvenilirlik” niteliği yok olmak üzere. AK Parti’nin kurucularından ve eski Başbakan Yardımcısı ve Meclis Başkanı Bülent Arınç’ın aylar önce gündeme getirdiği ‘yönetilemezlik’ riski giderek artıyor. Şubat 2015’te CNN Türk’te katıldığı bir programda “Biz yüzde 50 oy alıyoruz. Fakat geriye kalan yüzde 50’de bir nefret söylemine dönüşüyor. Bu, bizim yüzde 50 oyumuza engel olmaz. Ama Türkiye yönetilebilir bir ülke olmaktan çıkabilir.” demişti Arınç.
 </p>
 <p>
  “17-25 Aralık hükümete darbe” iddiasını güçlendirmek amacıyla Ergenekon, Balyoz ve benzeri davaların altının boşaltılması da eskisine nazaran gür seslerle sorgulanıyor bugünlerde. “Rüşvet ve yolsuzluk da var, yargı aracılığıyla iktidara darbe de” söylemi inandırıcılığını kaybediyor. 2013’ün son haftalarında bolca zikredilen “zamanlaması manidar” ifadesi de havada kalıyor. O tarihlerdeki yargısal girişimler darbeyse, şimdiye dek delillendirilmeli ve suçlular hüküm giymeliydi. Hazırlanan iddianamelerin kamuoyundaki imajı ortada. Tam da sırası, şöyle bir soru için: Evdeki paralar insanların gözünün önüne konabilse yani sıfırlanamasa nasıl gelişmeler yaşanırdı?
 </p>
 <p>
  Türkiye Büyük Millet Meclisi’nde (TBMM) rüşvet ve yolsuzlukta adı geçen dört bakanın (Muammer Güler-İçişleri,  Zafer Çağlayan-Ekonomi, Egemen Bağış-Avrupa Birliği ve Erdoğan Bayraktar-Çevre ve Şehircilik) Yüce Divan oylamasındaki sonuç da gösteriyor ki, AK Parti’nin içinde de derinden ve inceden irdelenmekte olay. Recep Tayyip Erdoğan’ın yerine Başbakanlık vazifesini üstlenen Ahmet Davutoğlu’nun aslında Yüce Divan’da aklanmayı arzuladığı, siyaseti yakından izleyenlerin malumu.
 </p>
 <p>
  17-25 akabinde -biri tekrar kaydıyla- 4 defa sandık başındaydı Türkiye Cumhuriyeti vatandaşları. AK Parti penceresinden, 30 Mart 2014 yerel seçimlerindeki oy yüzdesi, insanların iktidarı akladığına işaretti. Ağustos 2014’teki Cumhurbaşkanlığı oylamasıysa bunun tesciliydi. 7 Haziran 2015’te tek başına iktidarın yitirilmesiyle hava birden farklılaştı. Fakat kaos hesabı tutunca 1 Kasım’daki neticeye erişildi.
 </p>
 <p>
  Seçim galibiyetleri AK Parti’nin süreçteki yıpranmışlığını silemiyor. Aksine endişe ve korku perçinleniyor. Sadece 7 Haziran propaganda döneminde “Yeni Türkiye” sloganının rafa kaldırılması dahi yeterli, kasvetli havanın sezilmesinde. Arınç’ın altını çizdiği ‘yönetilemezlik’ sendromu koyulaşma eğiliminde. Dış politikadaki açmazlar ve sorunlar yumağı büyüyor. Güneydoğu illerindeki asayiş sıkıntısı katmerleniyor. Ekonomi bıçak sırtında. Hepsinden önemlisi, yargı ideal standartların epey gerisinde. Kalkınmaya fren pedalı, adalete ise keyfilik takozu.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/hukuk-bir-gun-geri-donunce_553258), [web.archive.org (arşiv bağlantısı)](http://web.archive.org/web/20151217021224/http://www.aksiyon.com.tr:80/kapak/hukuk-bir-gun-geri-donunce_553258)
