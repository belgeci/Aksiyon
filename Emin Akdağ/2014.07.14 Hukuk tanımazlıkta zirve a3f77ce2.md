# Hukuk tanımazlıkta zirve

*Emin Akdağ 2014.07.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ergenekon ve Balyoz davalarını ‘millî orduya kumpas’ söylemiyle kadükleştirme çabasındakilerin niyetleri ve amaçları ortada. Hız alınamamış olacak ki Trabzon-Rahip Andrea Santoro, Malatya-Zirve Yayınevi ve hatta İstanbul-Hrant Dink cinayetlerinin bile üzeri örtülmek isteniyor.
  </font>
 </div>
 <div id="newsText">
  <font class="detail-text">
   <p>
    Şimdilik Ankara-Danıştay saldırısı kapsam dışı. Belli ki bir plan dâhilinde sıra ona da gelecek. Darbe girişimlerine ilişkin soruşturmaların günah keçisi, ‘paralel örgüt’ suçlamasıyla hedef tahtasına konan Cemaat. Mantıksızlık ve izansızlık o boyuta vardırıldı ki -sanki öbürlerindeki garabet yetmezmişçesine- Santoro, Dink ve Zirve olayları da paralele bağlanmaya çalışılıyor. Neden biliyor musunuz? O cana kastlar ile darbeye teşebbüs edenlerin adresleri ortak da ondan. AK Parti’yi iktidardan indirme yoluna döşenen taşlardı onlar. “AK Parti ve Gülen’i Bitirme Planı” çerçevesindekilerle eşgüdümlü icraatlardı. Zirve Yayınevi cinayeti 18 Nisan 2007 tarihinde işlendi. Alman uyruklu Tilman Geske ile Necati Aydın ve Uğur Yüksel Hıristiyanlık adına ‘misyonerlik’ yaptıkları gerekçesiyle öldürüldü. Genç yaştaki 5 fail suçüstü yakalanmasına rağmen dava hâlâ sonuçlanmadı. Mart 2014’teki yasal düzenlemeyle failler tahliye. Sadece azmettirici iddiasıyla 4 kişi tutuklu kaldı. Sanıklar savunmalarında pek cüretkâr ve emin konuşuyorlar. Hiç çekinmeden “Bizi tutuklarsanız cemaatçisiniz, tutuklamazsanız başbakanın yolundasınız.” minvalinde cümleler kurabiliyorlar. Maktul yakınlarının avukatı Erdal Doğan haliyle olup bitenlere pozitif anlam yükleyemiyor, tabiri caizse isyanlarda. Ankara’daki ‘kozmik odada’ bulunan belgelerin bir türlü Malatya’daki mahkemeye (1’inci Ağır Ceza) iletilmemesinden yakınıyor. 2009’da Başbakan Yardımcısı Bülent Arınç’a suikast vakıası dolayısıyla girilen o odalar savcı ve hâkim eliyle incelenmişti. “Ve şu anda bu soruşturmanın gizliliği kalkmış durumda. Kozmik oda soruşturmasında kontrgerilla, JİTEM, TUSHAD ile ilgili çok sayıda bilgi ve belgenin yer aldığı kuvvetle muhtemel. Fakat 5 yıl geçti. Buruşturma konusunda ne adli ne idari ne de siyasi makamların hiçbir istekliliği yok. Kozmik oda soruşturması da kapatılma sürecine sokulmuş gibidir.” diyor, Doğan. Kozmik belgelerin mahkemeye ulaşmasıyla Zirve’nin yanı sıra diğer yakın tarih cinayetlerinin aydınlanacağına da inanıyor: “Ama bu dosya halen savcılıkta bekletiliyor.” 17 Aralık sonrasında yeni güç odaklarının baskılamasıyla Zirve davasının da altının boşaltıldığını söylüyor: “Malatya’daki cinayeti işleyenlerle ilgili dosyada çok ciddi iddialar, belgeler mevcut. Bu dosya hakkında bilgi sahibi olmayan birçok kişi davayı itibarsızlaştırma sürecine girmiş oldu. 17 Aralık’tan sonra onlara hükümet desteği sunan yazar ve gazeteciler de eklendi.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38994-hukuk-tanimazlikta-zirve.html), [web.archive.org (arşiv bağlantısı)](http://web.archive.org/web/20140802011116/http://www.aksiyon.com.tr:80/aksiyon/haber-38994-hukuk-tanimazlikta-zirve.html)
