# Artık yeter diyecek kimse yok mu?

*Emin Akdağ 2015.04.21*

<div class="pNewsDetailMainContent" itemprop="articleBody">
 <p>
  Ak Parti'de vicdanlar hakikaten bu denli kararmış olabilir mi? Dünyanın 113 ülkesinde 4,5 milyon ihtiyaç sahibine (afetlerde ve savaş sonraları ile Ramazan-Kurban bayramlarında) el uzatıp (sağlık, eğitim, temiz su, yetimhane ve benzeri alanlarda) destek veren Kimse Yok mu Derneği hakkında ‘silahlı terör örgütü’ suçlamasıyla dosya açıldığının ortaya çıkması da AK Parti’deki halen korunmuş vicdanları harekete geçiremeyecekse ‘sözün ve insafın bittiği’ yerdeyiz… Derneğin merkezi İstanbul olmasına rağmen işlemi Ankara Cumhuriyet Başsavcılığı yürütüyor. Hem de Anayasal Düzene Karşı İşlenen Suçlar Soruşturma Bürosu… Savcı Musa Yücel, 16 Mart 2015 tarihinde 2011 yılına ait kurban kesimleriyle alakalı bazı bilgiler isteyince avukatlar öğreniyor bu acı gerçeği. Sulh Ceza Hâkimliğinin gizlilik kararı yüzünden detaylıca inceleyemiyorlar evrakları. “2011 yılı Kurban Bayramı’nda kaç hayvan karşılığı kimlerden ne kadar para toplandığını; hangi bedelle kaç adet kurban satın alındığını; kesimlerin ne zaman ve nerelerde gerçekleştiğini; Tarım Bakanlığı Küçükbaş Hayvanlar Kayıt Sistemi’ne müracaatı; etlerin nerelerde ve kimlere dağıtıldığını” soruyor savcı. Oysa derneğin 2011’de küçükbaş hayvan kesimi yok. 28 Şubatçıların kurban derilerini sadece Türk Hava Kurumu’na ‘bağışlatma’ baskısına rahmet okutuyorlar. Biliniyor ki dernekte bir toplu iğne bile belgeli. Öte yandan bu işlerle terör arasında nasıl bağ kurulabilir ki? Hatırlayacaksınız Hükümet 2014’te izinsiz yardım toplama yetkisini iptal etmiş ama Danıştay bu kararı oybirliğiyle durdurmuştu. Hâlihazırda kayıtlı 300 bin muhtaç ailenin 65 binden fazlasına yardım ulaştırıyor dernek. Son 3 yılda dağıttığı ayni ve nakdi yardımlar 507 milyon lirayı aştı. Bağışçı sayısı 3 milyon. 208 bin de gönüllüsü var. 2008’de TBMM Üstün Hizmet Ödülü’ne layık görüldü. 2010’dan beri Birleşmiş Milletler (BM) “Ekonomik ve Sosyal Konseyi” danışman üyesi ve yine BM’nin Mülteciler Yüksek Komiserliği’yle Türkiye’den ortak çalışan tek yardım kuruluşu. 2014’te de dünyanın en iyi 100 STK’sı arasında gösterildi.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/artik-yeter-diyecek-kimse-yok-mu_550615), [web.archive.org (arşiv bağlantısı)](http://web.archive.org/web/20150801233445/http://www.aksiyon.com.tr/karakutu/artik-yeter-diyecek-kimse-yok-mu_550615)
