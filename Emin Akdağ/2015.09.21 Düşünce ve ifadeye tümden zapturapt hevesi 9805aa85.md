# Düşünce ve ifadeye tümden zapturapt hevesi

*Emin Akdağ 2015.09.21*

<div class="pNewsDetailMainContent ctx_content" itemprop="articleBody">
 <p>
  Türkiye’de basın (düşünce ve ifade) özgürlüğünün nerelere düştüğünü görmek için gazeteci-yazar Hasan Cemal’in şu cümlesine lütfen dikkat: “12 Mart’tan sonra hakkımda açılan ilk dava.” Siyasi iradenin baskılarıyla Milliyet’ten ayrılmasının ardından epeydir okurlarla analizlerini T24 internet sitesi üzerinden paylaşan Cemal, soruşturma-dava süreci başlatılan sondan ikinci yazısını 12 Mart 1971 Askerî Muhtırası döneminde kaleme almış. “Akan kanın bir numaralı sorumlusu, Saray’daki Sultan’dır, nokta!” başlıklı sonuncusunun tarihiyse 12 Ağustos 2015. Dile kolay, aradan 44 yılı aşkın zaman geçmiş. Cemal’in 2015’te, Harvard Üniversitesi Nieman Gazetecilik Vakfı’nca her yıl verilen “Louis M. Lyons Gazetecilikte Vicdan ve Dürüstlük Ödülü’ne” Türkiye’den layık görülen tek isim olduğunu da hatırlatalım. Cumhurbaşkanı Recep Tayyip Erdoğan’ı başbakanlığı döneminde  ‘askerî vesayet’ ve ‘oligarşik bürokrasiyle’ mücadele ederken açıktan destekleyen sol görüşlü liberallerin başındaydı Cemal. 27 Nisan 2007’deki E-Muhtıra’ya en sert ve net tepkiyi ortaya koyanlardandı. Medyayı tümüyle AKP yanlısı yapma ya da en azından nötr bırakma girişimi hız kesmiyor. 14 Aralık 2014’te Zaman Gazetesi ve Samanyolu Yayın Grubu’na yönelen otokrasi hevesi, geçtiğimiz haftalarda İpek Medya’yı hedef seçti. Şimdi de çoktandır tehditler savrulan Doğan Medya hırpalanıyor. Kurumun üst düzey yöneticileri terör propagandasından sorgulanacakmış. Star Gazetesi’ne konuşan Bakırköy Cumhuriyet Başsavcısı Selami Hatipoğlu’na göre “Basın özgürlüğüne müdahale var.” diyenler, -yürüttükleri ve yürütecekleri- “Soruşturmaları manipüle etmeye çalışıyor.” Şu sözler de ona ait: “Kanunen yetki bizde. Biz kimsenin evini basmadık. Kimseyi zorla alıkoymadık. Basın özgürlüğüne müdahale söz konusu değil. Müdahale olsaydı bunlar yazılamazdı o zaman.” Ekstra yoruma hiç ihtiyaç yok. Twitter aşırı derecede tehlikeli bir mecra artık. Her an devlet büyüklerine hakaretten hapis cezasına çarptırılabilirsiniz. Tıpkı gazeteci Aytekin Gezici gibi. Hatta suç sayılan tweetin sizin olması da gerekmiyor. Tıpkı Sevgi Akarçeşme’nin başına geldiğindeki gibi...
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/dusunce-ve-ifadeye-tumden-zapturapt-hevesi_552303), [web.archive.org (arşiv bağlantısı)](http://web.archive.org/web/20160109200843/http://www.aksiyon.com.tr/karakutu/dusunce-ve-ifadeye-tumden-zapturapt-hevesi_552303)
