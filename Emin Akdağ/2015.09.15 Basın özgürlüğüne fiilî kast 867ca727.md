# Basın özgürlüğüne fiilî kast

*Emin Akdağ 2015.09.15*

<div class="pNewsDetailMainContent ctx_content" itemprop="articleBody">
 <p>
  40 yıllık gazeteciyim, ilk kez can güvenliğimin olmadığını hissettim. İlk kez bu iktidar bu korkuyu yaşattı bana.” Bu ifadelerin sahibi Sedat Ergin’in Genel Yayın Yönetimindeki Hürriyet Gazetesi, eli taşlı ve sopalı kişilerce basıldı; bina girişindeki camlar aşağıya indirildi. Hem de 3 günde iki defa. Üstelik ilkinde AKP İstanbul Milletvekili ve Gençlik Kolları Başkanı Abdürrahim Boynukalın da oradaydı. ‘Kardeşlerim’ diye hitap ettiği öfkeli ve azgın kalabalığa şöyle bağırıyordu: “Erdoğan’ı engellemekten söz ediyorlar. Biz de şunu söylüyoruz: 1 Kasım’daki seçimden sonra ne çıkarsa çıksın, seni başkan yaptıracağız, seni başkan yaptıracağız, seni başkan yaptıracağız. Biz başkan yaptırdıktan sonra da onlar da defolup gidecek…” Herkes herkese tepki gösterebilirdi ama demokratik sınırları aşmamak ve hukuku hiçe saymamak kaydıyla. Bunu da sesini duyurana ya da amacına erişene kadar sürdürebilirdi. Ergin’in vurguladığı üzere, bir haberin veriliş tarzı gayet tabii ki eleştirilebilirdi: “Velev ki (Erdoğan’ın 400 vekil sözüyle Dağlıca olayını bağdaştırmamızda) hatamız olsun. Hatamız varsa kabul ederiz. (Bu) Hiçbir taşlı sopalı saldırıyı meşru göstermez.” Başbakan Yardımcısı ve Hükümet Sözcüsü Numan Kurtulmuş’un ancak günler sonra konuşabilmesi hayli üzücü ve ürkütücüydü. Kurtulmuş’un açıklamalarını yine de önemsediğini belirtip, “Keşke bu açıklama pazartesi günü yapılmış olsaydı, ikinci bir saldırıyla karşılaşmamış olacaktık.” diyordu Ergin. Türkiye Gazeteciler Cemiyeti (TGC) Başkanı Turgay Olcayto’nun çok sayıdaki meslektaşıyla Hürriyet’i ziyareti sırasındaki sözleriyse durumun özünü yansıtıyordu: “Bu çirkin saldırı, aynı zamanda halkın haber alma, gerçekleri öğrenme hakkına yönelik bir saldırıdır. Beni en çok üzen bir parlamenterin bu saldırganlara önderlik etmesi. Buna Meclis Başkanı niye sessiz kalıyor onu da bilmek istiyoruz.” Doğan Medya Grubu’na böylesine kaba kuvvet sergilenmesi ve polisiye tedbirlerdeki olağanüstü gevşeklik, basına tehdidin büyüklüğünü ortaya koyuyor. Özgür gazeteciler de ‘ya sussun ya da uygun görülenleri yazsın’ isteniyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/basin-ozgurlugune-fiili-kast_552276), [web.archive.org (arşiv bağlantısı)](http://web.archive.org/web/20160106144319/http://www.aksiyon.com.tr/karakutu/basin-ozgurlugune-fiili-kast_552276)
