# Dershanelerden 'Aynen Devam' kararlılığı

*Emin Akdağ 2015.09.07*

<div class="pNewsDetailMainContent ctx_content" itemprop="articleBody">
 <p>
  Millî Eğitim Bakanlığı (MEB), 5580 sayılı Özel Öğretim Kurumları Kanunu’ndaki hükümlere uymak zorunda. AKP yasa değişikliğiyle dershaneleri 1 Eylül 2015’ten itibaren kapattı. Ancak Anayasa Mahkemesi (AYM), CHP’nin açtığı davada özgürlükçü bir karara imza atarak yasaklayıcı maddeleri iptal etti. Dolayısıyla 5580 önceki hâliyle yürürlükte. Dileyenler faaliyetlerini aynen sürdürebilecek. Önemli bir bölümü de bu yönde irade ortaya koyuyor. MEB’in yeni vizyona koyduğu ve ‘üç ders sınırı getiren’ Özel Öğretim Kursları Yönetmeliği, onları hukuken bağlamıyor. Zaten o yönetmelikte de ‘dershane’ ibaresi geçmiyor. İsteyen buna tabi olabilir pekâlâ. Hukuk fiilen askıya alındığından, dershanecilik hizmetini sunan işletmeler kadar, evlatlarının geleceğini düşünen veliler de stresli günler yaşıyor. Ankara’da oturan İsmail ve Seval Topçuoğlu çifti çareyi kaos oluşturan ve çözüm yollarını tıkayan MEB’i dava etmekte buldu: “Çocuklarımızı kursa göndermek istiyoruz ancak bakanlık engel oluyor. Anayasa ve uluslararası sözleşmelerle güvence altına alınan eğitim ve öğretim hakkı kısıtlanıyor.” Anayasa’nın, özel teşebbüslerin kanuna uygun eğitim ve öğretim faaliyetinde bulunmasına güvence veren 42’nci maddesi gayet açık. 138’inci maddesi de: “Yasama ve yürütme organları ile idare, mahkeme kararlarına uymak zorundadır; hiçbir suretle (bunları) değiştiremez ve yerine getirilmesini geciktiremez.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/dershanelerden-aynen-devam-kararliligi_552133), [web.archive.org (arşiv bağlantısı)](http://web.archive.org/web/20160103084943/http://www.aksiyon.com.tr/karakutu/dershanelerden-aynen-devam-kararliligi_552133)
