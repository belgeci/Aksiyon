# Danıştay: "Dershaneler kapatılamaz ve faaliyetleri sınırlanamaz"

*Emin Akdağ 2015.12.07*

<div class="pNewsDetailMainContent ctx_content" itemprop="articleBody">
 <p>
  Anayasa’sının 2’nci maddesinde ‘demokratik hukuk devleti’ niteliği teminat altına alınan Türkiye Cumhuriyeti’nin 64’üncü Kabinesi’nin Başbakanı Ahmet Davutoğlu’nun 1 Kasım 2015 seçimleri sonrasında dile getirdiği sözlerin ne derece hayata geçeceği merak konusu. Herkesçe kabul edilen ‘anormalleşmenin’ önce durması, ardından da tümden bitirilmesi buna bağlı. Örneğin kanun metinleri Bakanlar Kurulu’nca imzalanan tasarılar hâlinde mi Meclis’e sunulacak, yoksa AK Partili birkaç vekilin imzasıyla mı? Dershanelerin akıbeti bu soruyla yakından alakalı. 2014 yılında yasa değiştirilerek kapatılmıştı. Cumhuriyet Halk Partisi’nin (CHP) açtığı davayı sonuçlandıran Anayasa Mahkemesi (AYM) 13 Temmuz 2015’te yasakçı düzenlemeyi iptal ettiğini duyurdu. Ancak Milli Eğitim Bakanlığı (MEB) direniyor, geri adım atmayı düşünmüyordu. İlkin ‘artık dershane ibaresinin’ kalmadığını savundu. Baktı ki olmayacak engellemeyi 13 Ağustos’ta çıkardığı Özel Öğretim Kurumları Genelgesi’yle yapmak istedi. Zorlamalı yasak bu defa Pak Eğitim-İş Sendikası’nca Danıştay’a taşındı. 8’inci Daire, 15 Eylül’de yürütmeyi durdurdu. Kararın gerekçesi 27 Kasım’da Ulusal Yargı Ağı Platformu’ndaydı (UYAP). Sendikanın avukatı Mehmet Kasap’a göre, “Danıştay 8’inci Dairesi’nin vermiş olduğu karar, dershaneleri engellemeye yönelik tüm yönetmelik ve genelgeler için çerçeve niteliğindedir.” 8’inci Daire şunları söylüyor: “… İdarece bir açıklama veya düzenleme yapılmasına ihtiyaç duyulsa bile, bununla ilgili yargı kararına aykırı olarak dershanelerin faaliyetlerinin sınırlandırılması/engellenmesi şeklinde değil, mevcut faaliyetlerinin sürdürülmesine imkân sağlayacak şekilde olması gerekir.”, “Hâlihazırda yürürlükte yasal bir düzenleme bulunmadığından, kurulduğu zamandaki yasal mevzuata uygun şekilde açılmış olan dershanelerin, kapatılması ya da faaliyetlerin sınırlandırılması konusunda idarece işlem tesis edilmesinin yetki gasbı doğuracağı kuşkusuzdur.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/danistay-dershaneler-kapatilamaz-ve-faaliyetleri-sinirlanamaz_553131), [web.archive.org (arşiv bağlantısı)](http://web.archive.org/web/20160107135655/http://www.aksiyon.com.tr/karakutu/danistay-dershaneler-kapatilamaz-ve-faaliyetleri-sinirlanamaz_553131)
