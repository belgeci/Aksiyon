# Yargı bağımsızlığına HSYK ipoteği

*Emin Akdağ 2015.06.23*

<div class="pNewsDetailMainContent ctx_content" itemprop="articleBody">
 <p>
  Hâkimler ve Savcılar Yüksek Kurulu (HSYK) Genel Sekreteri Bilgin Başaran’ın, yargı mensuplarını baskılayıcı ve bir yönüyle de aba altından sopa tehdidi içeren sözlerine Yargıtay Onursal Başkanı Sami Selçuk da hayli tepkili: “Hayretle karşıladım. Böyle bir arkadaşın o kurulda bulunmasından dolayı gerçekten üzüntü duydum. Bunu doğru bulmuyorum. Böyle bir açıklama yapmış bir arkadaşın derhal oradan ayrılmasını tavsiye ediyorum.” Samanyolu Yayın Grubu Başkanı ve 62 polisin tahliyesi yönünde kararlara imza atan İstanbul’daki 29 ve 32’nci Asliye Ceza Mahkemesi hâkimlerinden (sırasıyla) Metin Özçelik ve Mustafa Başer’in akim bırakılan iradesini ‘kamikazelik’ diye niteliyordu Başaran. Ne demekse o ‘paralelle’ mücadelenin süreceğini ve bundan sonraki ‘kamikaze’ girişimlerine de göz yumulmayacağını söylüyordu. Anayasa dâhil hukukun askıya alınmasına ülke dışından da net itiraz sesleri yükseliyor. Avrupa Yargıçlar Birliği’nden sonra, Türkiye’nin de üyesi olduğu Avrupa Konseyi’ne bağlı Avrupa Hâkimleri Danışma Konseyi (CCJE) de “hâkimlerin verdikleri kararlar dolayısıyla cezalandırılamayacağını” vurguluyor: “Özçelik ve Başer’in tutuklanması nedeniyle büyük bir endişe duyuyoruz. Bu gelişmeler bugüne kadar yeterli seviyede görülen Türk yargısının bağımsızlığıyla ilgili derin şüphelerin oluşmasına neden olmuştur.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/yargi-bagimsizligina-hsyk-ipotegi_551326), [web.archive.org (arşiv bağlantısı)](http://web.archive.org/web/20151225183909/http://www.aksiyon.com.tr/karakutu/yargi-bagimsizligina-hsyk-ipotegi_551326)
