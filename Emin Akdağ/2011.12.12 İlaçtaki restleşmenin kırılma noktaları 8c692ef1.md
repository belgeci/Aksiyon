# İlaçtaki restleşmenin kırılma noktaları

*Emin Akdağ 2011.12.12*

<font class="agenda2NewsSpot">
 Kur farkının doğurduğu maddi kayıpla kıvranan ilaç firmaları kasımdaki son iskontoyla görülmemiş boyutta direnişe geçti. Yine de bıçağın kemiğe ne kadar dayandığı net değil.
</font>
<font class="newsDetail">
 <p>
  İlaçta şapkaları öne bırakma zamanı geldi de geçiyor. Şapkadan tavşan çıkarma dönemi sona erdi. Hükümeti ve bürokrasisiyle devlet; üretici, depocu ve eczacısıyla sektör ile vatandaşlar sosyal güvenlik sistemini tıkanma noktasına getiren sıkıntının çözümünde üzerine düşeni yapmak zorunda artık. Kamu yetkilileri; başta ilaç, sağlık harcamalarındaki tırmanışın gerçek sebeplerine yönelmeli. Endüstri fiyatlandırma kalemlerini sonuna kadar şeffaflaştırmalı. Ürünleri halka ulaştıran eczacılar ideolojik tartışmalardan sıyrılarak bir an önce geminin aldığı suya odaklanmalı. Firma ve eczacılar arasındaki köprüyü oluşturan depocular, nihayetinde bumerang misali vurulmak istemiyorlarsa;  ‘ben ticaretimi bakarım, gerisine karışmam’ kolaycılığından vazgeçmeli. Hekimler reçete düzenlerken ellerini vicdanlarına koymalı. Tüketiciler ise ilaca ‘erişebilme’ imkânlarındaki gelişmeleri doğru okuyarak hastalıklar ve tedavilerine dair bilgilenmeli.
  <p>
   Soru bir: ‘Sektörün üretim ayağında, fiyat indirimleri hakikaten bıçağı kemiğe dayadı mı?’ İki: ‘Sağlık Bakanlığı, koruyucu tıp konusunda katettiği mesafeyi kâfi görüyor mu?’ Üç:  ‘Çalışma ve Sosyal Güvenlik Bakanlığı kaçakları saptayacak denetimlerde ideali yakalayabildi mi?’ ‘Restleşmeyle sorunun halli mümkün mü?’  de dördüncüsü.
   <p>
    Sosyal Güvenlik Kurumu’nun (SGK) 5 Kasım 2011 tarihli Sağlık Uygulama Tebliği (SUT) ile ipler iyice gerildi. Endüstri temsilcilerine 17 Kasım’dan itibaren resmî ödemelerin, -Avrupa Birliği’nde (AB) ilacı en ucuza satan ülkelerdeki etiketlerin ortalamasına göre belirlenen- referans fiyatın yüzde 60’ına çekildiği duyuruldu. Orijinal-jenerik (eşdeğer) ayrımı da kalkıyordu yeni tebliğle. Hükümet 2009’da da bu oranı telaffuz etmiş ancak yoğun itirazlarla yüzde 66’ya çıkılmıştı. Ancak asıl problem avronun 1,95 lirada sabitlenmesinde düğümleniyor. Firmalar bunun yükseltilmesini arzularken, üzerine iskonto artırımı da eklenince iyice agresifleştiler.
   </p>
   <p>
    <img alt="" height="629" src="http://web.archive.org/web/20120115080324im_/http://medya.aksiyon.com.tr/aksiyon/2011/12/12/ilac.png"/>
   </p>
   <p>
    <p>
     Ülkemizde faaliyet gösteren çok uluslu şirketlerin çatısında toplandığı Araştırmacı İlaç Firmaları Derneği’nin (AİFD) genel sekreteri Alp Sevindik, tabloyu kendi pencerelerinden şöyle değerlendiriyordu: “Avronun 2,43 lira seviyelerine gelmesiyle haziran ayından beri bakanlıkla birlikte kurun sabitlenmesi için görüşmeler yapıyorduk. Biz kurun sabitlenmesini beklerken, fiyat indirimi gelince şaşkınlıkla karşıladık. Bu indirimler sektöre 2,5 milyar liralık ek yük getirecek. Kur farkından 3,7 milyar liralık yük de eklendiğinde 6,2 milyar liralık sıkıntımız olacak.”
     <p>
      Beşeri İlaçların Fiyatlandırılmasına Dair Kararda Değişiklik Yapılmasına İlişkin 10 Kasım tarihli Bakanlar Kurulu Kararı’nın içeriği hakkında da şunları söylüyordu: “Avro bazında alınan en ucuz fiyat öncelikle Türk Lirası’na çevriliyor. Eski uygulamayla lira cinsinden fiyatın yüzde 66’sı alınarak, Türkiye için fiyat belirleniyordu. Bunun üstüne de yüzde 20 SGK iskontosu uygulanıyordu. Buna göre Avrupa ülkelerinin fiyatlarının yarısı kadar bir fiyat oluşuyordu. Şimdi ise lira üzerinden alınan fiyatın yüzde 60’ı alınacak. Üzerine bir de SGK iskontosu ve kur farkı eklenince, Avrupa’nın en ucuzunun yüzde 75 altında fiyat oluşacak.”
      <p>
       Avrupa’da hâlihazırda ilacın en düşük fiyata Fransa, İspanya, Yunanistan, Portekiz ve İtalya’da satışa sunulduğu bilgisini sıkıştıralım araya. AK Parti hükümetleri 2004’ten beri bu devletlerdeki faturaları referans kabul ediyor. 2009’dan bu yana da ‘global bütçe’ prensibi yürürlükte.  İlaç harcamasındaki yıllık öngörü aşıldığında üreticilere ‘pamuk eller ceplere’ mesajı iletiliyor. 5 Kasım’daki onlardan biriydi. İlaca 14,6 milyar liranın ayrıldığı 2010’da 15,2 milyar liralık reçeteyle karşı karşıya kalınınca prensibin düğmesine basıldı. 1 Ocak 2011 sonrası fiyatların yüzde 9,5 tırpanlanmasını kararlaştıran SGK, bir hayli rahattı. Çünkü piyasadaki en büyük alıcı oydu. Gerektiğinde eczacılara, gerektiğinde de ilaç firmalarına ‘rest’ diyebiliyordu. 4 Aralık 2009’da indirimlerle kârlılıklarının törpülenmesi ve stok zararlarındaki belirsizlik yüzünden kepenk kapatan Türk Eczacıları Birliği’ne (TEB) sözleşmenin tek taraflı feshi kozunu oynamıştı. Mutabakata varılmasaydı 16 Ocak 2010 tarihi ertesinde eczanelerle tek tek anlaşılacaktı. Kasım 2011’de 300’den fazla üründe indirime yanaşmayan firmalara ‘ilaçlarınızı ödeme listesinden sileriz’ kozu devreye sokuldu.
       <p>
        Üreticiler resti ‘hani ilaçta da üs olacaktık’ sözüyle görmeye çalışıyor. AİFD Başkan Yardımcısı Engin Güner, 2011 başındaki global bütçe sebepli yüzde 9,5’luk iskonto kararında da bu yola başvurmuştu: “Hükümetimiz, ilacı desteklenecek 6 stratejik sektörden biri ilan etmişti. Bu alanda uluslararası yatırımları nasıl artırabileceğimize kafa yorarken bir anda her şey tersine döndü. Firmalar yeni yatırım kararlarını askıya alırken zararlarının telafi edilmesi için istihdamı azaltma hesabı yapmaya başladı.” İlaç Endüstrisi İşverenler Sendikası (İEİS) Genel Sekreteri Turgut Tokgöz de harcamalardaki kabarmayı erişimin kolaylaştırmasına bağlayarak, zorlandıklarını ima ediyordu: “Kamu, maliyet artışını karşılamak istemiyor. Sektörün bu yükü kaldıramayacağı açık.”
        <p>
         İEİS, AİFD ve Türkiye İlaç Sanayi Derneği restleşmeyi hukuki boyuta da taşıdı. Eczanelerdeki stok zararlarını üstlenmeye karşılar. Döviz kururun güncellenmemesine de isyan içindeler adeta. Sendikanın genel sekreteri Tokgöz, sürdürülebilirlik sancısı yaşadıklarını ve dış pazarlara açılma hayalinin suya düştüğünü kaydediyor. Bakanlığın ‘Sağlıkta Dönüşüm Projesi’ çerçevesindeki reformlarının bütçe kifayetsizliği dolayısıyla irrasyonelleştiğini ve ortadaki pürüzlerin bundan kaynaklandığını ileri sürüyor: “Sektör, dönüşüm sürecinin başından beri maliyetlerin karşılanması konusunda gerekli hassasiyeti gösterdi. Hizmetlere erişimin artmasıyla fiyat indirimleri temel araç olarak kullanılmaya başlandı. Fiyatlar, referans alınan ülke fiyatlarının yüzde 53 ile yüzde 65 altına indi. Sektörün bu desteğin getirdiği yükü karşılaması kolay olmadı. İşten çıkarmalar yaşandı, yeni yatırımlar yapılamadı, yeni ilaçlar sunulmasında tereddüt ediliyor ve küresel gücümüzü kaybediyoruz.”
         <p>
          Böyle giderse ilaç firmaları küçülecek, hatta bazıları yarıştan kopacak Tokgöz’e göre: “Türkiye son 3 yıldır büyüyen bir pazar değil. Diğer gelişmekte olan pazarlar arasında artık büyüme vadetmiyor. 3 yıldır 9,2 milyar dolarda sabit bir pazar var. Gelecek yıl daha aşağıda olacak. BRIC ülkelerinde (Brezilya, Rusya, Hindistan ve Çin) büyüme devam ederken, Türkiye’deki eğilim tam tersi.”
          <p>
           Eczacının stok zararı bir tarafa, restleşilen ilaçlar piyasaya sürülmüyor. İEİS Başkanı Nezih Barut, arzı dondurulan ilaç sayısının artmasından endişe duyuyor: “Muadili olan ilaçlarda sorun yok. Asıl sorun onkoloji, anestezi, insülin ilaçlarının muadillerinin olmaması. Firmaların dayanma güçlerine göre sayı artacaktır.” Kur farklarının telafisiyle sorunun durulacağına inanan Barut, Türkiye’nin sektörde  lider şirketi Abdi İbrahim’in yönetim kurulu başkanı sıfatıyla da, “Biz hastaya ilaç ulaştırma etiğinden vazgeçmemek adına satışa devam ediyoruz. Ancak bazı firmaların belli ürünlerde dayanacak gücü kalmamış olabilir.”  diyor.
           <p>
            Çalışma ve Sosyal Güvenlik Bakanı Faruk Çelik, bir yandan restleşmenin taraflarından biri, diğer yandan da kabine adına krizin atlatılmasından sorumlu. Kanser, diyabet ve organ nakli gibi hayati hastalık ve tedavilerde gerek şart konumundaki yaklaşık 20 civarındaki ilaç ‘kan ürünleri’ niteliğine kavuşturularak indirim tebliğinden muaf tutuluyor. Bu yılki global ilaç bütçesi 14,96 milyar liraydı. Tutturulamayınca icraya konan iskontosuyla 2 milyar lira tasarruf hedefleniyor. Haber yayına hazırlanırken Bakan Çelik ile sektör temsilcileri uzlaşma arayışlarını sürdürüyordu.
            <p>
             2001’de sağlığa 4,5 milyar lira harcanırken, miktar geçen yıl sonu 32 milyarı buldu. Bunun büyük bölümü, vasati yüzde 50’si ilaca gidiyor. Toplam masrafın 2007’de 11,3; 2008’de 13 ve 2009’daysa 16 milyarı ilacaydı. Şu veriler, İEİS Genel Sekreteri Tokgöz’ün ‘sağlıkta dönüşüm reformları bütçe dengesizliğiyle rasyonelliğini yitirdi’ eleştirisini doğruluyor sanki. Kişi başına yılda doktora görünme oranı 2002’de 2,2 idi.  2009 sonundaysa 6,7. İki yıl önce 247 milyon vizite gerçekleşti. Reçete sayısı da şişiyor yıllar ilerledikçe bir tanesine düşen maliyet de. 2007’den 2009’a sayı 270 milyondan 327 milyona; birim harcama ise 41 liradan 48,9 liraya yükseliyor. SGK zaman zaman çıkış yolları denemiyor değil. Çoğunda yargı engeline takılıyor maalesef. Reçeteye koyduğu en fazla 4 ilaç yazılabilme sınırı Danıştay’ın iptaliyle akamete uğradı örneğin.
             <p>
              Kamudaki hekimlerin performans sistemiyle çalıştırılması da problemi körüklüyor. 5 dakikalık muayene sırasında hangi teşhiste isabet kaydedilebilir ki? Anlık göstergeler eşliğinde reçeteler döşeniyor. Tahlil, test ve görüntüleme desteğine müracaat ediliyor mecburen. Hastaların çoğu tatminsizlik duygusuyla o branştaki diğer hekimlere de danışma ihtiyacı hissediyor. Müthiş düşüncelerle ülke geneline yayılan aile hekimliği projesi de ters tepiyor masraf boyutunda. SGK’nın aktardığı istatistiğe inanamayacaksınız: 2011’in ilk yarısında kurum hanesine 157 milyon 72 bin reçete yazılıyor. 72 milyon 315’i aile hekimlerinin eliyle. 41 milyon 634 bini devlet; 10 milyon 714 bini de eğitim ve araştırma hastanelerinden. Hastanın potansiyel ilaç talebinin baskısı da etken reçetelerdeki tuhaflığa. Tansiyon ve kolesterol haplarının hikâyesi de incelenmeye muhtaç. Raporlar neye göre düzenleniyor ve yenileniyor? Kişi hakikaten bunları içmeli mi?  Acaba rahatsızlığının arka planında ne var? Bu suallere şu da eklenmeli: Teşhislerin kaçında isabet kaydediliyor?
              <p>
               Dünyanın eşdeğer ilaçtaki dört büyük firmasından birinin (Actavis) CEO’su Claudio Albrecht’in ifadeleri bir hayli manidar. 14 yeni ürününü Türkiye’ye arz eden şirket, onkolojide de (kanser) söz sahibi. Ülkemizde imalatı düşündüklerini belirtiyor CEO. İthal ilaçlardaki ruhsat onay süresinin uzunluğu itiyormuş bu fikre onları. Sağlıktaki dönüşüm reformlarını anlamalarına karşın, fiyat indirim mantığını kavramada ve faturasına katlanmada zorlanıyorlarmış.
               <p>
                “Zorluklardan biri indirimler, ikincisi de yerel üretim yapılmıyorsa denetim ve onay sürecinde uzun bekleyişler olması.” diyen Albrecht’in hemen ardından söyledikleri çok mühim: “Vazgeçip geri çekilirsek mağlup oluruz. Sektöre çok baskı yapıldığında ve fazla indirim istendiğinde, piyasaya çok düşük maliyetli ülkelerden ürünler gelmeye başlar. İngiltere’de rekabet eden ürünler yüzde 60 oranında Hindistan ve Çin’den geliyor. Bu Türkiye halkı için iyi midir? Biraz şüpheliyim.” Şu sözler de onun: “Biz küresel bir oyuncuyuz. Başka ülkelerde fazla kâr ederek kayıpları kapatabiliriz. Ancak sonsuza kadar böyle gitmez. Bir yerde biter.” İlaç kalitesinde tavizden söz ediyor açıkça. Belki de en keskin kılıç hamlelerinden biri bu, restlerin havada uçuştuğu fiyat tartışmasında.
                <p>
                 Dünya çapındaki ilaç üreticileri, babalarının hayrına cirit atmıyorlar topraklarımızda. Büyüyen nüfusumuz, hinterlandımızdaki baskın karakterimiz ve lojistik avantajlarımızla iştah açan bir pazarız ekonomik manada. Türkiye 15 milyar dolarla, 1 trilyon dolarlık küresel pazardaki büyüklük sıralamasında 13’üncü. 10’nunculuğa doğru hızla ilerliyor. Sektörün dev şirketlerinden Merck-Sharp-Dohme’nin (MSD) Avrupa, Ortadoğu, Afrika ve Kanada bölgesi başkanı Dr. Stefan J. Oschmann 2009’da kriptoları deşifre ediyordu: “Bizim için ABD, Kanada, AB ülkeleri ve Japonya olgunlaşmış piyasalar. Bu ülkelerde yüzde 2-3 büyüme oluyor. Gelişmekte olan ülkelerden Çin, Güney Kore, Rusya, Meksika, Brezilya ve Türkiye’deyse ilaç sektörü yüzde 10–20 ve yerine göre 25 büyüyor. O yüzden pek çok ilaç firması gelişmekte olan ülkeler üzerine odaklandı. MSD de pek çok Türk şirketi ile ortaklık modelleri üzerine görüşmeler yapıyor.”
                 <p>
                  Olası bir sömürü girdabına kapılmamak için temel yanılgının altı çizilmeli mutlaka: İlaca harcadığı parayla o ülkenin gelişmişliği paralellik arz etmiyor. Hastalıkların pençesinde süründürmemek esas. Erişim tamamen ayrı bir konu. Reçetesiz ilaç akımı da güçleniyor gittikçe. Tezgah üstü, İngilizce tabirle ‘Over the counter-OTC) deniyor bu ürünlere. Marketlerde bile satılıyor. Zincir eczaneler (drugstore) pazarı genişletmenin belli başlı araçlarından. Bu riskin Türkiye’yi de yakından ilgilendirdiği, alenen fırsat kollandığı iddia ediliyor. Tıpkı perakende gıda pazarındaki gibi. Yabancı sermayenin doğrudan ilaç yatırımlarındaki gayesini çok iyi özetliyor, MSD bölge başkanının kaydettikleri.
                  <p>
                   Eczacılar, ilaçtaki fiyat tartışmasının mağdur taraflarından. 24 bin meslektaşlarını temsil eden 54 odanın başkanları bir araya geldikleri Ankara’da kepenklerin yeniden kapatılmasından söz ettiler. Tarih bile açıklandı: 21 Aralık. 400 milyon liralık zarardan bahsediyorlar: “Eczacıların ticari indirimlerini sıfırlayan, kamu kurum iskontosu farklarını ödemeyen ve stok zararını karşılamayan ilaçlarını satabilmesi bundan böyle mümkün olmayacaktır. TEB Genel Sekreteri Harun Kızıltay, “Devlet ilaç harcaması değerlendirmesini aylık yapsın. Her ayın sonunda bütçe aşılırsa ilaç firmalarının pazarda büyüme oranlarıyla piyasadaki konumuna göre indirim uygulansın. Eczacıları karıştırmasın.” diyor. Kârlarındaki düşüşe işaret ederek, kutu başına 75 kuruş sabit ücret tahsisini öneriyor. Tüm Eczacı İşverenler Sendikası (TEİS) Genel Başkanı Nurten Saydan da, “Firmaların zararlarını bahane ederek, devlete yapmaları gereken iskontoyu yapmamak için depolardan eczanelere ilaç akışını kesmeleri ve bu yüzden vatandaşın sağlığıyla oynanması kabul edilebilir değildir. Sorunların özümü için kamu kurum iskontolarında firmalarla devlet arasındaki taşıyıcı görevimiz sonlandırılsın ve firmaları bağlayıcı yasal düzenleme getirilsin. Eczacılar olarak bunun bedelini ödemek istemiyoruz.” diye konuşuyor. Saydan’ın kamuoyuna mal ettiği şu bilgi kavgada faturanın en dişe dokunur kısmını vatandaşın ödediğini ispatlıyor: “Bazı firmalar ilaçlarını bloke ettirirken, bazıları da ilave fiyat farkı alınması için eczanelere liste göndererek faturayı vatandaşa kesiyor.”
                   <p>
                    Yalnız, sağlık harcamalarının yanı sıra eczane miktarı da çoğalıyor her yıl. 2002’den beri 14 binden 24 bine yaklaştı. Odaların ‘iflaslar dolu dizgin’ feryadı mı abartılı yoksa pazardan çekilenlerin yerini yenileri mi dolduruyor?
                    <p>
                     Sosyal güvenlik bütçesindeki delik kapanmadıkça, ilaç fiyatındaki nizaların daha da kızışacağı aşikâr. Sağlamasız ve neticeleri kestirilemeyen projelerle sağlık harcamalarında ipin ucunun kaçırıldığı da. Bakalım 2012’de 16,7 milyar liralık ilaç masraf öngörüsünde, evdeki hesap çarşıya uyacak mı? Önümüzdeki sene yabancı ilaç şirketlerinin Türkiye’ye Ar-Ge yatırımlarında çekingen davranacakları iddiasının gerçeklik payı da ortaya çıkacak öte yandan. Peki, yerli sanayi nerede? Yıllar evvel patent ve veri koruması onaylanırsa batacağı söyleniyordu. İlaçta millilik sloganları atanlar bugün niçin sessiz?
                     <p>
                      Kandaki kolesterol seviyesini düşürmede faydalanılan statin grubu ilaçlarla alakalı polemik de tartışmanın bir uzantısı. İndirimlere rağmen SGK 2011’de 520 milyon lira ödüyor bu gruba. Bir yıl evvel 394 milyon 500 bin liraydı oysa.
                      <p>
                       Evet, ilaç prospektüslerinde vurgulandığı üzere, ‘beklenmedik bir etki gördüğümüzde’ tıp merkezlerinin kapısını çalacağımızı biliyoruz. Fiyat endeksli krizlerin beklenmedik tesiri altındayken derdimize dermanı nerede arayacağız?
                       <p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31267-184-ilactaki-restlesmenin-kirilma-noktalari.html), [web.archive.org (arşiv bağlantısı)](http://web.archive.org/web/20120115080324/http://www.aksiyon.com.tr:80/aksiyon/haber-31267-184-ilactaki-restlesmenin-kirilma-noktalari.html)
