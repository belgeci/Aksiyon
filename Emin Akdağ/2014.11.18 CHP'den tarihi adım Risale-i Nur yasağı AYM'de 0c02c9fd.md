# CHP'den tarihi adım: Risale-i Nur yasağı AYM'de

*Emin Akdağ 2014.11.18*

<div class="pNewsDetailMainContent" itemprop="articleBody">
 <p>
  301 kişinin toprak altında öldüğü Soma’daki maden faciasının (13 Mayıs 2014) yaralarını sarıp denetim mekanizmalarını etkinleştirmek amacıyla başlanan ve eklene eklene sonunda 148 maddeli “koca bir çuvala” dönüşen 6552 sayılı torba yasayla, Risale-i Nur Külliyatı’nın (müellifi, Bediüzzaman Said Nursi) basımı devlet tekeline alınmıştı. 49 kanunu değiştiren yasanın 4 maddesi CHP’nin önceki başvurusunu haklı bulan Anayasa Mahkemesi’nce (AYM) iptal edildi. Ana muhalefet partisi, bu defa 23 madde için de aynı istemle AYM’ye gitti. Grup Başkan Vekili Akif Hamzaçebi’nin teslim ettiği dilekçe metninde (14 Kasım 2014 itibariyle) 225 gündür basımı engellenen Risale-i Nurlar da var. Torba’nın 87’nci maddesiyle Fikir ve Sanat Eserleri Kanunu’na dokunulmuştu. “Yeni düzenleme doğrudan doğruya mülkiyet hakkına ve düşünce özgürlüğüne engel. Zaten (63 yıllık) mevcut kanunda eser iki yıl piyasada yoksa devlet tarafından basımı yapılması öngörülüyor. Ancak iki yıl şartı ortadan kaldırılıyor. ‘İstediğimiz eseri devletleştiririz’ deniyor. Ayrıca devlet belki eserin içeriğini değiştirecek. Gizli bir sansür de getirilmiştir.” diye konuşuyor, Hamzaçebi.  Başından beri yasağa karşı çıkan yayın kuruluşlarından Yeni Asya Gazetesi’nin Genel Yayın Yönetmeni Kazım Güleçyüz’e göre ‘bu hukuk ayıbının’ CHP tarafından temizlenmeye çalışılması bir hayli manidar. CHP’nin tavrı demokrasinin gereği: “-1930’ların, 40’ların CHP’si değiliz artık- diyerek o dönemde yapmış olduklarının bir anlamda tamiri şeklinde yorumlanabilecek adımlar atıyor. Roller değişmiş, AKP Tek Parti Dönemi CHP’sine dönüyor. CHP de demokrasi ve milli iradeye cevap veren bir yöne doğru ilerliyor.” ‘İktidara yakın duran Nurcular’ gelişmeyi birtakım tevillerle yorulmayabilir ama ‘tarihî bir olaya’ şahit olunmakta: “Bunun günübirlik siyaset yorumlarıyla değerlendirilmesi kolay değil. Bu CHP çizgisi açısından temel bir değişim.” Ve CHP gerçekten de milletle barışmaya niyetlenmişse “Şu an tutturduğu çizgiyi geliştirerek devam ettirmesi lazım.” CHP’nin 6552’ye yönelik ikinci iptal hamlesindeki 23 husustan öne çıkan bazıları şöyle: ‘Taşeron uygulamasının genişletilmesi’, ‘meraların daraltılması’, ‘Dış Ekonomik İlişkiler Kurulu’nun (DEİK) devletleştirilmesi’, ‘belediyelerin vakıflara-derneklere sorgusuz sualsiz ve keyfî bina devri…’
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/chpden-tarihi-adim-risale-i-nur-yasagi-aymde_540006), [web.archive.org (arşiv bağlantısı)](http://web.archive.org/web/20141204182612/http://www.aksiyon.com.tr:80/karakutu/chpden-tarihi-adim-risale-i-nur-yasagi-aymde_540006)
