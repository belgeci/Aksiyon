# Bu hamur daha çok zam götürür!

*Emin Akdağ 2016.01.26*

<div class="pNewsDetailMainContent ctx_content" itemprop="articleBody">
 <p>
  TRT, sosyal medyadaki alaysı yüklenmeler ve polemikler sonrası sildiği “Ekmeğe zam yapılmadı ama fiyatlar arttı.” içerikli tweet’iyle aslında demek istediğini tam anlatamamış! Çünkü AK Parti iktidarınca güdümlenmek, tahminlerin de üzerinde baskı oluşturuyor ve hâliyle de psikolojiler “ifade yeteneğini törpüleyecek-kısırlaştıracak ölçüde” bozuluyor. İlkin Türkiye Fırıncılar Federasyonu Başkanı Halil İbrahim Balcı’nın söylediklerini aktaralım: “Bugün gerek İstanbul’da gerek Ankara’da uygulanan fiyat, yeni bir zam anlamına gelmiyor. Ankara’da 2 yıl önce fiyat 1 lira olarak belirlenmişti ancak rekabet nedeniyle ekmek 75 kuruştan satılıyordu. Fırıncıların maliyetleri arttı, dayanacak güçleri kalmadı.” Kafa karışıklığını gidermek adına hemen vurgulayalım: Zaten ekmeğin İstanbul için yaklaşık iki yıl evvel belirlenen tavan fiyatı vardı. 1 kilogramı 5 lira ya da 250 gramı 1 lira 25 kuruş idi. Fırıncılar serbest bırakılmıştı, dileyen bu tarifeyi uygulayabiliyordu. Şimdi en yüksek tarifede karar kıldıklarını deklare ediyorlar. Güngör Uras’ın 19 Ocak 2016 tarihli Milliyet’teki yazısı meseleyi ve durumu kılcal damarlarına inip orta yere seriyor. Toprak Mahsulleri Ofisi (TMO), kaliteli ekmeklik buğdayın ton fiyatını yılbaşından itibaren ortalama 900 liradan 930 ila 945’e çıkarmış. Zincirleme reaksiyonla 50 kiloluk bir çuval ununkiyse 60’tan 70 liraya fırlamış. Yaş maya da 10 lira (35’ten 45’e) zamlanmış. Çuvalından net 65 kilogram ekmek üretilen unun, -çuvalı 60 liradan hesaplandığında- (5 lira tavan ücretli) bir kilo ekmekteki girdi maliyeti 0,94 lira; 1 lira 25 kuruşa piyasaya sunulan 250 gramdakiyse 24 kuruş. Birim fiyattaki payı yüzde 20. Öbür girdilerin yüzdeleri de şöyle: İşçilik 27, dağıtım 9, fırın-bakkal kârı 21. “İşçilik giderleri, dağıtım ve bayi kârları düşük fırınların, 250 gramlık ekmeği daha ucuz fiyatla satmaları mümkün olabiliyor.” diyor, Uras. Şunu da ekleyelim: İstanbul Halk Ekmek’teki kilo fiyatı 2 lira; 300 gramı 60 kuruş.
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/bu-hamur-daha-cok-zam-goturur_553649), [web.archive.org (arşiv bağlantısı)](http://web.archive.org/web/20160203123918/http://www.aksiyon.com.tr:80/karakutu/bu-hamur-daha-cok-zam-goturur_553649)
