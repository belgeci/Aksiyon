# Hukuk ve adalet kavramları yerle bir!

*Emin Akdağ 2015.04.14*

<div class="pNewsDetailMainContent" itemprop="articleBody">
 <p>
  Gazeteciler için bazı konuları yazmak gerçekten züldür. İsyan edersiniz âdeta! Bu kadar da olur mu; ayıptır, yazıktır, günahtır dersiniz. Milletiniz, ülkeniz ve dahası insanlık adına üzülürsünüz. Ahlakı, dürüstlüğü, etik ilkeleri ve şeref mefhumunu mumla ararsınız. Hele mevzu adaletin işleyişiyle alakalıysa üzüntüden klavyenin tuşlarına basamaz hâle gelirsiniz. Halet-i ruhiye pek imkân tanımasa da vazifemiz gereği anlatmak zorundayız… Ankara Cumhuriyet Başsavcılığı Anayasal Düzene Karşı İşlenen Suçlar Bürosu’ndan Savcı Serdar Coşkun’un içinde ‘Fethullahçı Terör Örgütü’ ibaresini geçirdiği iddianameyi aynı şehirdeki 2’nci Ağır Ceza Mahkemesi kabul etti. 4’ü polis, biri doçent 7 kişi yargılanacak. Ne yapıyormuş bu kişiler? Savcıya göre şunları: “Mensup oldukları örgütün devlet içinden pasifize ve tasfiye edilmesini engellemek, devleti paralel yapı mensuplarına mahkum ve muhtaç göstermek, yeni atanan kadroların başarısız olduğunu ispatlamak, hükümetten intikam almak, yeni atanan kamu görevlilerinin suç örgütleri karşısında yeterli mücadele veremeyeceğini ortaya koymak…” 7 şahsın Fethullah Gülen Hocaefendi ve Hizmet Hareketi’yle nasıl irtibatlandırıldıkları ile hangi kriterle terör örgütü kapsamına sokulduklarına bakalım. Savcı Coşkun, “Emniyet Genel Müdürlüğü Terör Daire Başkanlığını” değerlendirmeyi haiz tek yetkili kurum görüyor ve orada hazırlanan raporları esas kabul ediyor. Oysa, Hocaefendi’nin avukatı Nurullah Albayrak’ın da vurguladığı üzere hukuki hakikat şöyle: “Buna ancak, Yargıtay Ceza Dairesi’nin onayı sonrası karar verilebilir.” İddialar o kadar komik ve mesnetsiz ki, uyuşturucu mafyasının eline düşen bir polisin gaflet ve hatalarından akıllara ziyan senaryolar üretiliyor. Dosyanın içeriği tahmin, zan ve yorumdan ibaret. Seyyit Akşit isimli o sanık polis, kurtarılma vaadiyle kurgulanan ifadesini (yani iftiralarını) vicdan azabı duyarak reddediyor üstelik. 1,5 yıldır emniyet ve yargı teşkilatı darmadağın. Varabildikleri yer burası. Tam bir komedi!
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/hukuk-ve-adalet-kavramlari-yerle-bir_550519), [web.archive.org (arşiv bağlantısı)](http://web.archive.org/web/20150801084244/http://www.aksiyon.com.tr/karakutu/hukuk-ve-adalet-kavramlari-yerle-bir_550519)
