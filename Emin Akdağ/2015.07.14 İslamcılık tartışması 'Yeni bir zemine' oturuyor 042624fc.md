# İslamcılık tartışması 'Yeni bir zemine' oturuyor

*Emin Akdağ 2015.07.14*

<div class="pNewsDetailMainContent" itemprop="articleBody">
 <p>
  Zaman yazarları Ali Bulaç ile Mümtaz’er Türköne’nin paylaştığı önemli bilgilerle fitili ateşlenen “Devletin İslamcısı” ve “İslamcı ajan-provokatörler” tartışması giderek alevleniyor. Karanlık noktalar aydınlanıyor ve anlaşılıyor ki bazı ‘saf’ görünümlüler hiç de ‘saf’ değillermiş! Türköne’nin anlattığı anekdotla başlıyor süreç. 70’llerin ilk yıllarıdır. Sebepsiz yere Siyasi Şube’ye çağrılan üniversiteli gence ‘bize çalışacaksın’ denir. Teklifi o geri çevirmiştir ama kimi arkadaşları direnememiş! “Neden devletin İslamcısı olmadım?” başlıklı yazısında o gencin kendisi olduğunu söylüyor Bulaç. “Ben son yarım asırlık İslami mücadelenin hem içinde yer almış bir özneyim, hem gözlemcisi, şahidiyim.” şerhini düşüp olayı detaylandırıyor. İki saat süren sorgudaki 3 polisten biri kötü, diğeri iyi, öbürü de dengeleyici rolünü oynamış. Amaçlarına ulaşamayacaklarını anlayınca, “Tamam, dediğini kabul edelim ama bize yardımcı ol.” demişler. ‘Nasıl’ diye sorunca, “Yüksek İslam’daki Nurcular hakkında bize ara sıra bilgi ver.” cümlesi çıkmış ağızlarından. Her türlü tehdide rağmen pes etmeyince salmışlar: “Sonradan öğrendim ki, gözlerine kestirdikleri birkaç kişiyi çağırmışlar. Ve o arkadaşlar iyi yerlere geldiler.” Bulaç, İslami harekette etkili birine sormuş: “Senin ne işin var bunlarla?” El cevap: “İstihbarattan korkmamak lazım. Kendine güvenirsen yararlanırsın, onlar da senden yararlanır.” Daha fazlası, 6 Temmuz 2015 tarihli Zaman’da. Ama Bulaç’ın şu ifadelerini mutlaka alıntılamalıyız: “Kalplerini zulüm üzere ayakta duran bir iktidarın ateşine kaptıranlara sadece acıyorum.” Türköne ise (10 Temmuz) hep Risale-i Nur yolunda ilerleyenlerin baskı ve takibe uğradığını vurgulayıp meseleyi açıyor: “AK Parti İslamcılığı, meğer devletle geçmişe kirli ilişkileri olan çok özgün bir örgütlenme türü ile bağlantılı imiş.”, “Sözlerimi geri alıyorum. İslamcılar iktidar yüzü görünce sonradan devletin İslamcısı olmamış, zaten devlet patenti altında iş görüyorlarmış. Ali Bulaç’ın ‘Üçüncü Nesil’ diye tebcil ettiği gerçek İslamcılar, devletin içinde örülen bu duvarı aşıp kendini gösterememiş.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/islamcilik-tartismasi-yeni-bir-zemine-oturuyor_551615), [web.archive.org (arşiv bağlantısı)](http://web.archive.org/web/20150731121303/http://www.aksiyon.com.tr/karakutu/islamcilik-tartismasi-yeni-bir-zemine-oturuyor_551615)
