# Camileri TV'ye yasakla, iftar çadırlarını söktür!

*Emin Akdağ 2015.06.23*

<div class="pNewsDetailMainContent" itemprop="articleBody">
 <p>
  Artık yapılanları, anlam itibariyle ‘paranoya’ sözcüğü de karşılamıyor. 7 Haziran 2015 seçimlerinde millet koalisyona işaret etmesine rağmen, emanetçi konumundaki AKP iktidarında ‘mantıksız’ ve ‘izahı imkânsız’ icraatlar sürüyor. Antalya ve Osmaniye’deki altında imza dahi bulunmayan bilgisayar çıktılarıyla gerçekleşen polis baskınları darbe ve istibdat dönemlerini aratmıyor. Düşünebiliyor musunuz, kendine ‘muhafazakâr-demokrat’ tanımlamasını yakıştıran AKP devrinde dinî içerikli kitaplar tutanaklarla kayıt altına alınıyor. ‘Paralel’ uydurmacasıyla tutuklanan bir dönemin başarılı polis müdürleri ile gazeteciler Hidayet Karaca ve Mehmet Baransu akıllara ziyan unsurlar gerekçe gösterilerek hâlâ hapiste.  En nihayetinde nirvanaya ulaştırıldı saçmalık. Diyanet İşleri Başkanlığı, bu sene 34’üncüsünü düzenlediği kitap ve kültür fuarına, dini yayınlarda Türkiye’nin en büyüğü Kaynak Kültür Yayın Grubu’nu almadı. İstanbul Müftülüğü, Samanyolu Yayın Grubu’na ait televizyonların camilerde Ramazan programı gerçekleştirmesini uygun görmedi. Grup, Üsküdar’daki merkez binasına özel dekor kurdurarak aştı; sadece müsebbipleri değil sonraki yedi nesillerini de utandıracak yasağı. İzmir’deyse Konak, Buca, Urla, Seferihisar ve Balçova kaymakamlıkları gelenekselleşen İftar Çadırı uygulamasına ‘hijyen’ bahanesiyle izin vermedi. Balçova kaymakamlığının ret yazısında, “İftar çadırı kurma talebiniz sunulacak yemek ve gıdanın güvenliği, hijyenin sağlanması açısından uygun görülmemiştir.” deniyor. O halde ülkenin dört bir yanındaki açık hava yemekli düğün merasimleri engellensin! Yıllardır bu çadırlarda oruçlarını açanlar şaşkın ve üzgün. “Olur mu böyle?” ifadeleriyle tepkisini ortaya koyan 80 yaşındaki emekli Sait Koca şunları söylüyor: “Geçen sene mis gibi yedik bütün Ramazan. Çadır olsaydı akşam burada iftar yapacaktım, onun için bakmaya gelmiştim. Yazıklar olsun.” Faaliyetten men edilmeseydi, Bozyaka Yardımlaşma Dayanışma Derneği’nin 15 yıldır kurduğu çadırdan, yaklaşık 5 bin kişi faydalanacak, evine yiyecek götürebilecekti. Ne acı ki “Yeni Türkiye” söylemi içindekilerin vardığı nokta burası.
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/camileri-tvye-yasakla-iftar-cadirlarini-soktur_551325), [web.archive.org (arşiv bağlantısı)](http://web.archive.org/web/20150626104133/http://www.aksiyon.com.tr:80/karakutu/camileri-tvye-yasakla-iftar-cadirlarini-soktur_551325)
