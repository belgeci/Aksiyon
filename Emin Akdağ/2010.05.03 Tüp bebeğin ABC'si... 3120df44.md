# Tüp bebeğin ABC'si...

*Emin Akdağ 2010.05.03*

<font class="agenda2NewsSpot">
 Türkiye, yardımcı üreme tekniklerinde dünya ölçeğinde başarılı sonuçlar elde eden çok sayıda merkeze sahip. En son gelişmeler anında hayata geçiriliyor. Ancak halk kısırlık konusunda hâlâ çok bilgisiz. Yani manipülasyona açık.
</font>
<font class="newsDetail">
 <p class="MsoNormal">
  Tıpta ‘infertilite' kelimesiyle adlandırılan kısırlık sebebiyle, çiftlerin yüzde 15'i evlat özlemiyle yanıyor. Bu bir hastalık; diğerleri gibi teşhis edilmesi, ardından da problemin kaynağına inilmesi gerekiyor. Halk arasındaki bazı yanlış ama yaygın inanışlar, tedaviye giden yolları engelleyebiliyor. En temel yanılgılardan biri, 'erkek cinsel açıdan sağlıklıysa kısırlık mutlaka kadın kökenlidir.' Oysa meni ile erkek üreme hücresi (sperm) tamamıyla birbirinden farklı unsurlar. Tek ortak yanları, hücrenin meniyle dışarıya atılması. Üreme için; erkeklik hücresinin hareketliliği, sağlıklılığı ve sayısındaki yeterlilik çok önemli. Kısır ailelerin yüzde 40'ında sorun erkekte. Yüzde 40'ındaysa kadında. Yüzde 20'sinde de; ya her ikisi de tedaviye muhtaç ya da bilinen herhangi bir sebep belirlenebilmiş değil.
 </p>
 <p class="MsoNormal">
  Bayan kısırlığındaki çoğunluğu tüplerdeki tıkanıklılık oluşturuyor. Bu rahatsızlık kadın üreme hücresi yumurta ile erkek üreme hücresinin buluşmasına; dolayısıyla da döllenmeye imkân tanımıyor. Zaten yardımcı üreme tekniklerindeki devrim, bu safhaya müdahaleyle gerçekleşiyor. Tıbbın bu konuyla alakalı uzmanları, tüplerdeki sıkıntıyı nasıl aşarız diye düşünürken, çiftlere ait yumurta ve spermin laboratuvar ortamında birleştirilmesi fikri geliştiriliyor. Deneysel çalışmalar başarıyla sonuçlanıyor ve 1978 yılında dünyanın ilk tüp bebeği (Loise Brown) İngiltere'de doğuyor. Türkiye'deki ilk tüp bebek ise Prof. Dr. Erol Tavmergen ve ekibinin takibiyle 18 Nisan 1989'da Ege Üniversitesi'nde dünyaya geliyor. İlk bebeklerin her ikisi de kız. Ülkemizdeki ilk tüp ikiz 2 Mayıs 1989'da hayata merhaba diyor. İkisi de erkektir ve ayrı yumurtalara aittirler. Dünyanın ilk tüp bebeği Loise Brown, 28 yaşında doğal yollarla gebe kalarak annelik sevincini tattı. İlk başlarda annesi gibi sorunla karşılaşacağından çok korkmuş.
 </p>
 <p class="MsoNormal">
  Tüp bebek yöntemi yıllardır haberle anlatılmasına rağmen yine de eksik biliniyor. Bu yöntemle çocuğa kavuşanlar, bir sır gibi saklıyorlar bu gerçeği. Aslında kısırlık da gizleniyor. Çünkü kusur zannediliyor. Saklamanın bir gerekçesi bu; toplumun infertiliteye şaşı bakışı. Ana gerekçe bambaşka. Maalesef çocuğun siparişle ürettirildiği sanılıyor. Bilinmeli ki, tüp bebek metoduyla elde edilen çocuk da anne ve babasına ait. Tıp sadece, döllenme aşamasında devrede. Laboratuvarda erkek ve kadın üreme hücreleri buluşuyor. Döllenen yumurtalar birkaç gün içinde çoğalıyor. Oluşan embriyo anne rahmine yerleştiriliyor. Gebelik sürecine müdahale edilemiyor. Rahim duvarına tutunabilen embriyoların gelişimi, normal gebelikteki gibi izleniyor.
 </p>
 <p class="MsoNormal">
  Yardımcı üremede 1992 yılına kadar, kısırlık erkekle ilgiliyse tıp çaresizdi. Ancak mikroenjeksiyon yönteminin keşfiyle, erkek ve kadınlar eşitlendi. Artık infertil erkeklere de tedavi yolu açılmıştı. Sperm sayısı belirli miktarın altındaki erkeklerin seçilen üreme hücreleri, özel bir iğne yardımıyla yumurtaya enjekte ediliyor bu yöntemde. Böylelikle sperm azlığının dezavantajı ortadan kaldırılıyor. Yöntemi dünyada ilk defa Belçikalı Prof. Dr. Andre Van Steirteghem uyguluyor. Türkiye'de ise 1994'te Prof. Dr. Semra Kahraman. Ülkemizdeki ilk mikroenjeksiyon bebeğini yine bu ekip eline alıyor. Günümüzde kadın kısırlığında da daha ziyade bu metot tercih ediliyor.
 </p>
 <p class="MsoNormal">
  O tarihten bu yana yardımcı üremede devrim niteliğinde bir ilerleme kaydedilmedi. Döllenme, gebelik ve canlı doğum oranlarını etkileyen faktörler hemen hemen aynı. Merkezin ve ekibin tecrübesi, kullanılan teknolojik donanım ve sunulan psikolojik destek tabii ki hayati derecede önem arz ediyor. Bunun haricinde 110 civarındaki tüp bebek merkezinin birbirlerinden farkı yok. İlaçsız ya da konforlu tüp bebek yöntemleri spesifik durumlarda bazı hasta grupları için öne çıkıyor. Klasik tüp bebekte hormon ilaçlarıyla hastanın yumurtalarının olgunlaştırılması 15 gün sürüyor. Kişiden tedavi bitiminde 10-15 olgun yumurta toplanıyor. İlaçsız metottaysa (In Vitro Maturosyon-IVM), bayandan yumurtalar henüz olgun değilken alınıyor. Laboratuvarda olgunlaştırılıyor. Yöntem yumurta sayısı çok (polikistik overli) hastalarda cazip. Artıdan hormon tedavisi bu kadınlarda ciddi yan etki meydana getirebiliyor. Bu yöntemle olgunlaştırılabilen yumurta sayısı klasiğe göre az. Ama son yıllarda hastaya başlangıçta bir miktar hormon verilerek sayı artırılıyor. Konforlu tüp bebek yönteminde hormon ilaçları kalçadan iğne yerine, insülin tedavisindeki gibi deri altına akıtılıyor. Bunu hastanın kendisi tatbik ediyor. Sık sık kliniğe uğrayarak hormon seviyesini ölçtürmüyor. Bu yüzden konforlu yöntem deniyor.
 </p>
 <p class="MsoNormal">
  Tüp bebek merkezlerinin abartılı istatistiklerle müşteri çekmeye çabaladıkları hakikat. Pazar büyük. Her yıl 180 ila 200 bin çift yardımcı üreme yöntemlerini deniyor. 40 bini evlerine bebekle dönüyor. Hangi merkezle irtibata geçileceği kararlaştırılırken iyi bir araştırma elzem. Yıllardır faaliyet gösteren, kendini ispat etmiş ve kabul görenlerle temas kurmakta fayda var. Bu görüş, kesinlikle yeni bir merkezde tedavi aranamayacağı hükmüne vardırmamalı. Neticede tüp bebek ekip ve teknoloji işi. Dikkat edilmesi gereken husus, merkezin objektif bilgilerle realist çizgide duruş sergilemesi. Umut tacirliğine soyunmaması. Yardımcı üreme teknikleri neticede pahalı tedavi türü kategorisinde. İlaç dâhil masraflar 6 ila 8 bin lira arasında değişebiliyor. Sosyal Güvenlik Kurumu (SGK) hâlihazırda her deneme için 1240 lira ödüyor. İlaç harcamasının da yüzde 80'ini üstleniyor. Desteklediği deneme sayısını üçten ikiye düşürdü. Sağlık Bakanlığı 6 Mart 2010 tarihli Resmi Gazete'de yayımlanarak yürürlüğe giren Üremeye Yardımcı Tedavi Uygulamaları ve Üremeye Yardımcı Tedavi Merkezleri Hakkındaki Yönetmelik'le, 35 yaş altı kadınlara yerleştirilebilecek embriyo sayısını ilk iki tatbikatta tek'le sınırlandırdı. Amaç çoğul gebeliği önlemek. Bu karar derinden tartışılıyor şu sıralar. Tek embriyonun başarı şansının düşüklüğünden yakınıyor uzmanlar. SGK yardımı için rapor gerekiyor bu arada. Bu da kolay kolay çıkarılamıyor. Kadında alt yaş sınırı 23, üst sınır ise 39. Önceleri 40 idi. Kadının iki tüpü de tıkalı olacak, erkekteki sperm sayısı da 5 milyonun altında seyredecek. Sigortalılıkta da en az 5 yıl ve 900 gün prim ödeme şartı aranıyor. Rapor tanzim edildikten sonra ispatlansa da SGK geçmişe dönük masrafları reddediyor.
 </p>
 <p class="MsoNormal">
  Türkiye'de sperm bankası işletilmesi yasak. Çiftlerin yardımcı üreme tedavisi sırasında arta kalan embriyolarının dondurularak saklanması serbest. Ülkedeki dondurulmuş embriyodan ilk bebek 19 Nisan 2009 tarihinde Ankara Hacettepe Tıp Fakültesi Hastanesi'nde dünyaya gözlerini açtı. 30 yaşlarındaki annenin 3,5  kilogram ağırlığındaki bebeği bir hayli sağlıklıydı. Dondurulmuş embriyo transfer edilen kadına ayrıca ilaç tedavisi gerekmiyor. Bu ciddi bir avantaj. Ülkemizde başkasına ait yumurta ya da spermden faydalanmak da gayri hukuki. Son yönetmelik bu yönteme yurt dışında başvurmak isteyenlere rehberliği de men ediyor. Bazı Avrupa ülkelerinde, özellikle de Belçika ve Yunanistan'da rahatlıkla evlilik dışı hücre kullanılıyor. Yumurta aile içi temin edilebildiği gibi, bu olayın ticareti dahi mümkün. Kuzey Kıbrıs Türk Cumhuriyeti'nde de yakın bir tarihe kadar hukuki bir engel söz konusu değildi yumurta satışında. İslam dini başkasının üreme hücresinden istifadeye kesinlikle ruhsat vermiyor. Tıbbi, hukuki, ahlaki, etik ve sosyal kurallar açısından da mahzurlu bir işlem bu. Dünyada sperm bankasından sağlanan hücreyle üreyen çok sayıda çocuk babasını arıyor. Hücre bağışlayanların bilgilerini saklı tutan bankalar, yoğun baskılar üzerine açıklıyorlar şimdilerde. Kardeşlerin birbirleriyle evlenmesine zemin hazırlayan donasyon lehinde Türkiye'de de kamuoyu oluşturulmaya çalışılıyor ufaktan ufağa. Babasız ailelerin yaygınlaşmasına soğuk bakmayanlar çoğalıyor.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26663-271-tup-bebegin-abcsi.html), [web.archive.org (arşiv bağlantısı)](http://web.archive.org/web/20101120092832/http://aksiyon.com.tr/aksiyon/haber-26663-271-tup-bebegin-abcsi.html)
