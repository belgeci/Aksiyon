# Adaletin tekerine kumpas çomakları

*Emin Akdağ 2014.11.24*

<div class="pNewsDetailMainContent" itemprop="articleBody">
 <p>
  Yıldönümlerine az bir süre kalan “17 ila 25 Aralık 1993 rüşvet ve yolsuzluk soruşturmaları”, Adli Tıp Kurumu’nun ses kayıtları ve deşifreleriyle (tape) (20 DVD, 2 harici harddisk ve 12 klasör) ilgili raporunun TBMM’deki komisyona ulaşmasından nasıl etkilenecek? Soru ve akıbet tahminlerin fevkinde önem taşıyor. “Türkçe 2 bin 483 kayıtta ‘cümle eklemesi veya cümle çıkartması sonucu’ anlam bütünlüğünü bozacak değişiklik” tespit edilmediğini söylüyor çünkü kurumun Fizik İhtisas Dairesi. Aslında 2 bin 593 kayıt, ‘uygunluk’ incelemesinden geçiriliyor. Yabancı dildeki 100 tanesine dokunulmuyor. Ancak her ne hikmetse, ID numarasıyla çözümleri elde 10 görüşmenin ‘wav’ uzantılı kayıtları bulunamıyor. Acaba bunlar hangileri, -Bilim Sanayi ve Teknoloji Bakanı Fikri Işık’ın ‘hissettim montaj’ yorumu yaptıkları mı?- er ya da geç gün ışığına kavuşacak elbette. Her iki dosya hakkında da savcılar takipsizliğe hükmetmişti. Bakalım üyeleri yenilenen Hâkimler ve Savcılar Yüksek Kurulu (HSYK), ‘kumpas’ iddialarıyla itibarsızlaştırmaya çalışılan Ergenekon ve Balyoz davalarının yeniden görülmesine gösterdikleri hassasiyeti aynen bunlara da yansıtacaklar mı? Türkiye Cumhuriyeti, ‘hukuk devleti’ testinden yüzünün akıyla çıkabilecek mi? Her gün adalet duygusunu sarsıcı olaylarla yüzleşmek zorunda kalınıyor. Bir taraftan ‘hukukun üstünlüğü’ ilkesini perçinleyen yargı faaliyetlerinin önü tıkanırken; diğer yandan hukuk, kimi ‘üstünlerin’ arzu ve dilekleri doğrultusunda mutasyona uğratılıyor. “Vesayeti bitirme; PKK, KCK ve Selam-Tevhid örgütleri ile mali usulsüzlükleri araştırma gayretlerinden ötürü ‘algı operasyonlarıyla’ cezalandırıldıkları düşünülen polislerin aleyhinde sahte delil üretmede akıl ve mantığın sınırları zorlanıyor. Ahlakilik ve etik değerler ise zaten tümden devre dışı. Benzer metotlar Eskişehir’de de denenmiş. Üç defa şehre gelen müfettişler 2008-2009 ve 2010-2013 dönemlerinde herhangi bir usulsüz dinlemeye rastlayamıyor. Bu defa 2 yıl önce büyükşehir belediyesinde gerçekleşen ihaleye fesat karıştırma şüpheli teknik takipler didik didik ediliyor. Emniyete çağrılan zanlılardan (yaklaşık 50 kişi), ‘özel hayatın gizliliği ihlal ve hukuksuz dinleme’ gerekçeleriyle o zaman görevdeki istihbarat polislerini şikâyet etmeleri isteniyor. Eskişehir Büyükşehir Belediye Başkanı Yılmaz Büyükerşen’den de bu uğurda medet umuluyor. Ama o bu kirli oyuna bulaşmıyor: “Kamu görevlileri kendilerine kanunla verilen yetki dâhilinde beni dinlemiş olabilirler. Sonuçta kanuni olarak görevlerini yapmışlardır. Davacı ve şikâyetçi olmam asla söz konusu olamaz. Beni dinletenlerin ise kim olduğunu iyi biliyorum. Asıl şikâyetçi olacaksam o dönemin en tepedeki isminden şikâyetçi olurum.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/adaletin-tekerine-kumpas-comaklari_540022), [web.archive.org (arşiv bağlantısı)](http://web.archive.org/web/20141217174707/http://www.aksiyon.com.tr:80/karakutu/adaletin-tekerine-kumpas-comaklari_540022)
