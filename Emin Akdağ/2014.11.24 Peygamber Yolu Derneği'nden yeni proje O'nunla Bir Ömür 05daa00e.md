# Peygamber Yolu Derneği’nden yeni proje: "O'nunla Bir Ömür"

*Emin Akdağ 2014.11.24*

<div class="pNewsDetailMainContent" itemprop="articleBody">
 <p>
  Hz. Muhammed’in (sas) hayatı adeta ‘Nebevi’ bir günlük gibi gün gün kayda geçirilmeye çabalanacak. Bu niyetin arkasında da, “Herkes O’nu Okuyor” kampanyasındaki başarısıyla dikkatleri çeken Peygamber Yolu Derneği var. Yeni projenin adı “O’nunla Bir Ömür.” “Günümüzde yaşanan ve kıyamete kadar yaşanacak bütün sorunların çözümü, Efendimiz’in hayatında bulunuyor.” diyen Dernek Başkanı Ali Demirel, 40 kişilik araştırmacı grubu belirlendiğini söylüyor. 23 senelik ‘risalet’ sürecinde Hz. Muhammed’in insanları yetiştirmede ve gönüllere girmede kullandığı metotları araştıracakmış bu heyet. İslami temel eserler grup üyelerine dağıtılmış. Peygamber Efendimiz’i anlama ve anlatma gayesiyle yola çıktıklarını; bunu bütün yıla yaymayı hedeflediklerini ifade ediyor Demirel: “Örneğin şu an Muharrem ayındayız. Efendiler Efendisi, Muharrem ayında boykota maruz kalmıştı. Bu boykot hadisesini Ankara’da ele alacağız. Bu programlar tüm ülkemize yayılacak. Her yerde Efendimiz konuşulacak.” İlahiyatçı-yazar Reşit Haylamaz, “O’nunla Bir Ömür” projesinin Ankara’daki açılış programında Hz. Muhammed’in peygamberliğinin 7’nci senesinde ashabıyla birlikte maruz kaldığı boykot hadisesini anlattı: “Bugüne ve Efendimiz’in dönemine baktığımız zaman; şartlar ve mekânlar farklı olsa da müminlere yapılan zulüm ve eziyetler benzerlik göstermektedir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/peygamber-yolu-derneginden-yeni-proje-onunla-bir-omur_540026), [web.archive.org (arşiv bağlantısı)](http://web.archive.org/web/20141223150649/http://www.aksiyon.com.tr:80/karakutu/peygamber-yolu-derneginden-yeni-proje-onunla-bir-omur_540026)
