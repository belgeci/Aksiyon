# 40 dakikada neştersiz protez

*Emin Akdağ 2006.01.09*

<div>
 <p>
  <font>
   Diş etinin neşterle yarılmasına gerek kalmadan damağa protez takılmasına imkân tanıyan metot yakında diş hekimleri tarafından hastalara uygulanabilecek. Almanya'nın Aachen Üniversitesi'nde çalışan Prof. Dr. Murat Yıldırım, montesi 40 dakika süren yeni protez tekniğini Aksiyon'a anlattı.
   <br/>
   <br/>
   Bundan yaklaşık 4 yıl önce, 'yeni bir protez diş tekniği' üzerine altı ülkede eş zamanlı başlatılan bilimsel çalışmalar başarıyla sonuçlandı. Ağrı, acı ve istenmeyen enfeksiyonlara son veren teknik, yakında diş hekimleri tarafından hastalara uygulanacak. Almanya'nın Aachen Üniversitesi'ndeki ekibin yöneticisi Prof. Dr. Murat Yıldırım, Türkiye'ye gelerek, İstanbul ile Yeditepe üniversitelerinde verdiği seminerlerde tekniği tanıttı. İstanbul Üniversitesi Diş Hekimliği Fakültesi'ni bitiren ve 1988'den bu yana çalıştığı Aachen Üniversitesi'nde akademik kariyerini tamamlayan Yıldırım, yeni protez diş tekniğinin fark ve avantajlarını Aksiyon'a anlattı.
   <br>
    <br>
     Çalışmaları ABD, İsveç, İsviçre, Avustralya ve Belçika'daki beş merkezle koordineli yürüttüklerini ifade eden Yıldırım'ın, konuya dair ilk makalesi 2004'te Almanya'daki bilim dergisinde yayımlanmış. Bu aynı zamanda konu hakkında Almanca yayımlanan ilk makale. Yıldırım, klasik yöntemle yeni teknik arasındaki en önemli farkın, diş eti ve kemiği üzerinde yapılan cerrahi işlemlerde görüldüğünü söylüyor. Yeni teknikte, klasik yöntemdeki gibi diş eti neşter vurularak yarılmıyor. Dolayısıyla herhangi bir ağrı, şişlik ve acı meydana gelmiyor.
     <br>
      <br>
       Kemiğin sağlam olması şart
       <br>
        <br>
         Normalde bütün sabit protez dişlerin ağza montesindeki esas işlem, çene kemiğine implant yerleştirilmesi. Haliyle yeni teknikte de protezin sabitlenmesi implant vasıtasıyla oluyor. İki yöntem arasındaki cerrahi işlem farkını, geliştirilen bilgisayar programıyla kişinin kemik yapısının üç boyutlu görülebilmesi sağlıyor. Bu program sayesinde kişiye takılacak protezin ölçüm ve hesaplamaları önce sanal ortamda gerçekleştiriliyor. Kaç noktadan implantasyona (vidalamaya) gidileceği belirleniyor ve protez diş hazırlanıyor.
         <br/>
         <br/>
         Benzer bilgisayar programları bilindiği gibi otomotiv, uçak ve uzay endüstrisinde de uzun yıllardır kullanılıyor. Yalnız bir ayrıntı var. Bu metotla protez dişe kavuşmak isteyen hastalarda kemik dokusu bulunması şart. Çekilen röntgende en az 13 milimetrelik kemik dokusu belirlenemez ise hastaya yeni teknik uygulanamıyor, yani diş etinin neşterle yarılarak açıldığı klasik tekniğe mecbur kalınıyor.
         <br/>
         <br/>
         Dişlerin düşmesi ya da çürümesi sonrasında bazı rahatsızlıklar yüzünden hastanın kemiği eriyebiliyor. Erime yaşa bağlı değil. Bazen 70 yaşındaki hastanın kemiği sağlam kalabilirken, bazen 40 yaşındaki hastada ileri derecede kemik erimesi oluşabiliyor. Yıldırım'ın anlattıklarına göre aslında tekniğin müşahhas bir fikir babası yok. 4 yıldır araştırma yapan 6 merkez, Belçika'daki bir bilgisayar firmasının tesadüfen geliştirdiği programdan ilham alarak çalışmalara başlıyor.
         <br/>
         <br/>
         Teşhis, ölçüm ve üretim aşamaları bittikten sonra protezin ağza yerleştirilmesi safhasına geçiliyor. Yıldırım, 6 implantlı bir protezi ortalama 40 dakikada monte ettiklerini açıklıyor. Implantlar önceden hazırlanan şablon vasıtasıyla kolaylıkla damağa yerleştiriliyor ve damak protezle birleştiriliyor. İşlem sırasında implanta denk gelen yerler, sadece noktalama anlamında açılıyor.
         <br/>
         <br/>
         Yavaş yavaş rutin tedavi aşamasına dahil olan teknik birkaç ay içinde Türkiye'deki hastalara da uygulanacak. Tabii ki öncelikle metodu hastalarında denemek isteyen diş hekiminin bilgisayar programını temin etmesi gerekiyor. Programın fiyatı ise 12 bin avro civarında.
         <br/>
         <br/>
         Macuna ihtiyaç yok bile
         <br/>
         <br/>
         Hazır Türkiye'de bulmuşken Prof. Yıldırım'a, diş ve ağız sağlığıyla ilgili kadim birkaç soru yönelttik. Bunlardan ilki, reklamlarda, şu üniversite tarafından 'test edildi, onaylandı' sloganıyla duyurulan diş macunu türleriyle ilgiliydi. Diş temizlemeyi 'tamamıyla mekanik bir işlem' diye niteleyen Yıldırım, "Mekanik olduğu için diş macununa bile ihtiyacınız yok aslında." diyor. Temelde hiçbir macunun diğerine üstünlüğü olmadığını vurguluyor. Yıldırım'a göre ağza hoş bir koku verdiği ve rahatlattığı için macun kullanılmalı ama nohut tanesi büyüklüğünü geçmemeli.
         <br/>
         <br/>
         Tam diş temizliği için tek başına fırçalama yetmiyor. Mutlaka aralara kaçan yiyecek maddeleri diş ipliğiyle çıkarılmalı. Günde iki fırçalama ve bir diş ipliği uygulaması kâfi. Küçükler ise çocuk diş macunu kullanmalı. Yetişkin diş macunlarındaki bazı maddelerin yutularak çocuklara zarar vermesi söz konusu olabiliyor.
         <br/>
         <br/>
         Fırçalarken ya da elma türü meyveleri yerken diş etinde kanama oluşuyorsa bu kesinlikle tedavi edilmesi gereken bir hastalığın belirtisidir. Kronik özelliğe sahip diş eti hastalıkları son ana kadar ağrı sinyali vermeyebiliyor. Üstelik böbrek ve kalp kapakçığı rahatsızlıklarının daha da ilerlemesine yol açabiliyor.
         <br/>
         <br/>
         Ağız kokusu ise ya ilerleyen bir diş çürüğünün ya mide rahatsızlığının ya da diş eti hastalığının habercisi. Bu arada diş çürümesinin kişiden kişiye bulaşması ihtimal dâhilinde değil. Ancak bakteriler son derece bulaşıcı. Bu yüzden çatal ve kaşık gibi yemek aletlerinin ortak kullanımından kaçınılmalı. Bilhassa yemekleri ağızlarına götürüp soğuttuktan sonra çocuklarına veren anneler yanlış yapıyorlar. Çünkü yetişkinlerdeki bakteriler çocuklar için zararlı olabiliyor.
         <br/>
         <br/>
         1 - Hastanın protez diş takılacak üst damağının işlem öncesindeki hali.
         <br/>
         2 - Geliştirilen bilgisayar programıyla her şey üç boyutlu olarak sanal ortamda.
         <br/>
         3 - Programa göre oluşturulan şablonda vidaların yerleri görülüyor.
         <br/>
         4 - Önceden hazırlanan protez diş damağa  40 dakikada monte ediliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 954 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23154), [web.archive.org (arşiv bağlantısı)](http://web.archive.org/web/20060523055902/http://www.aksiyon.com.tr:80/yazdir.php?id=23154)
