# Türkiye ve İslâm ülkeleri hızla dünyevîleşiyor

*Emin Akdağ 2015.01.20*

<div class="pNewsDetailMainContent" itemprop="articleBody">
 <p>
  Din ile siyasetin bu kadar iç içe geçtiği bir dönem yaşanmadı Türkiye’de. Yolsuzluk iddiaları da böylesine ayyuka çıkıp gündemin ortasına oturmadı. Demokratik parlamenter sistemin vazgeçilmez ilkesi ‘kuvvetler ayrılığı’ darbe dönemleri hariç böylesine silikleşmedi ve hukuk bu denli askıya alınmadı. Diyanet İşleri’nin eski Başkanı Prof. Dr. Ali Bardakoğlu’nun Hürriyet Gazetesi’nden Ahmet Hakan’a anlattıkları daha da önem arz ediyor işte bu yüzden. İlkin “ülkenin giderek dindarlaştığı tezine” kati suretle katılmıyor Bardakoğlu: “Şekil ve sembolleri; bolca kullanılan dinî kelime ve kavramları ölçü alırsak ilk bakışta dindarlaşma artıyor zannederiz. Ama dinin insandan beklediği özü ve samimiyeti; ahlakiliği; kendine ve çevresine barış ve huzur veren bir rahmet olmasını esas alırsak, çok gerilere gittiğimizi söyleyebilirim.” Bardakoğlu’na göre Türkiye ve İslam ülkeleri hızlıca dünyevileşiyor: “İslami zihin, bugün Kur’an’ın inşa ettiği süreci tersine döndürdü. Yani akide (inanç) ve ahlak sona; muamelat (uygulamalar) başa alındı. Neden? Çünkü dünya, dinin önüne geçti. Böyle olunca da kul ile Allah ilişkisi de bozuldu, insanın insan ile ilişkisi de.” Şu sıralar “İdeoloji ile İslam’ı, siyaset ile İslam’ı özdeşleştiren ve bireyleri din konusunda yol ayrımına getiren” bir dilin benimsendiğini ve bunun “Kur’an’da ve Peygamber’de (SAS) bulunmadığını da söylüyor Bardakoğlu: “Sonradan üretilmiş bir dildir, dini dil değildir.” İslam’ın (elbette ki) ‘hükmünün’ değil ama maalesef ‘hikmetinin’ kaybolduğunu vurguluyor: “Ahlak ve hikmet zemini olmaksızın İslam’ın şekil ve kurallarının içinin boşalacağını fark edemedik. Ana gövde, ahlak ve hikmetten soyutlanmış kurallarla boğuşuyor. Dinin kerameti, ahlak ve hikmetten soyutlanmış kurallarda aranmaya başlandı.” Halimizi anlamak için başka söze ne hacet!
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/turkiye-ve-islam-ulkeleri-hizla-dunyevilesiyor_541126), [web.archive.org (arşiv bağlantısı)](http://web.archive.org/web/20150726011344/http://www.aksiyon.com.tr/karakutu/turkiye-ve-islam-ulkeleri-hizla-dunyevilesiyor_541126)
