# Böbrek yetmezliğinde çapraz nakil umudu…Hayat kurtaran becayiş

*Emin Akdağ 2011.10.10*

<font class="agenda2NewsSpot">
 Bütün organları ‘olağanüstü’ diye niteleyen Prof. Dr. Alp Gürkan, Türkiye’de 2003’te ilk defa kendisinin uyguladığı canlı vericili çapraz naklin büyük umut vadettiğini söylüyor. Dini inançları gereği kadavraya dokunamayan Koreliler bu çığırı açtı. 54 nakil merkezinden ancak 6’sı yapabiliyor, üst düzey deneyim ve donanım gerektiren işlemi.
</font>
<font class="newsDetail">
 <p>
  <!--[if gte mso 10]>
<style>
 /* Style Definitions */
 table.MsoNormalTable
	{mso-style-name:"Normal Tablo";
	mso-tstyle-rowband-size:0;
	mso-tstyle-colband-size:0;
	mso-style-noshow:yes;
	mso-style-priority:99;
	mso-style-qformat:yes;
	mso-style-parent:"";
	mso-padding-alt:0cm 5.4pt 0cm 5.4pt;
	mso-para-margin-top:0cm;
	mso-para-margin-right:0cm;
	mso-para-margin-bottom:10.0pt;
	mso-para-margin-left:0cm;
	line-height:115%;
	mso-pagination:widow-orphan;
	font-size:11.0pt;
	font-family:"Calibri","sans-serif";
	mso-ascii-font-family:Calibri;
	mso-ascii-theme-font:minor-latin;
	mso-fareast-font-family:"Times New Roman";
	mso-fareast-theme-font:minor-fareast;
	mso-hansi-font-family:Calibri;
	mso-hansi-theme-font:minor-latin;}
</style>
<![endif]-->
 </p>
 <p>
 </p>
 <p class="MsoNormal">
  En hayati organlardan böbrekler artık fonksiyonunu eda edemeyecek hâle geldiğinde haftanın belirli günleri diyaliz makinesine bağlanıyoruz mecburen. Yaşamın sürdürülmesi için bu işleme muhtacız. Eski sağlığa kavuşmak nakille mümkün. Kadavra imkânı çok sınırlı. En verimlisi canlıdan organ transferi. Peki kimden? Kim verir böbreğini? Akrabalar arasındaki bağış dünya genelinde serbest. Burada da bir handikap çıkıyor karşımıza. Verici var ama kan grubu veya böbreğin kimi özellikleri alıcıya uymayabiliyor. Gerçi son yıllarda Japonya’nın öncülüğündeki akımla kan uyumu da aranmayabiliyor. İlave ilaç tedavisi gerekiyor bunda. Öte yandan organın birinci yıl problemsiz çalışma oranı, uyumluya nazaran daha düşük. Bu açmaz, 1995’te Güney Kore’nin başşehri Seul’de yapılan tatbikatla aşıldı. Çapraz nakle imza atıldı. Adı geçen ülkeyi bu adıma, dinî inançları gereği kadavraya dokunamamaları zorladı. Bu fikir 1986’da geliştirilmişti aslında. Şimdi bütün dünyada yaygınlaştırılmaya çalışılıyor. 7–8 yıldır popüler. Başlangıçta Kuzey Avrupa ülkelerinde rağbet gören yaklaşımın özü şu: İki akraba grubu kendi hastalarına uymayan organları değiştiriyor. Birinin böbreği, diğerinin alıcısına naklediliyor. Yani alıcı ve vericiler arasında çapraz uyum söz konusu.
 </p>
 <p class="MsoNormal">
  Türkiye’de ilk çapraz böbrek transferini 2003’te Prof. Dr. Alp Gürkan ve ekibi İzmir’de gerçekleştirdi. Ekip, çalışmalarını şu anda İstanbul’daki Üniversal Çamlıca Hastanesi’nde sürdürüyor. Bu tıbbi operasyon söylenildiği kadar kolay değil. Donanım ve ekibin tecrübesi öne çıkıyor. Ülkedeki 54 nakil merkezinin sadece 6’sında başarıldı. Yaklaşık 400 naklin neredeyse yarısı Prof. Gürkan ve ekibine ait.
 </p>
 <p class="MsoNormal">
  Çapraz nakil, organ ticaretini de saf dışı bırakan harika bir düşünce. Her yıl daha da benimseniyor. Yalnız bir pürüzle karşı karşıyayız. Hâlihazırda merkezler birbirlerinin bekleme listesinden habersizler. Belki A merkezindeki hastaya müsait organ B merkezinde. Merkezler arası çapraz fırsatı kaçıyor kısacası. Gürkan’a göre, koordine rolünü Sağlık Bakanlığı üstlenmeli. Teklifi olumlu bulan bakanlık kadavradaki gibi bekleme listesinin devrini de istiyor. Gürkan karşı çıkıyor buna. Çaprazı millî programlarına katan Hollanda ve Belçika’nın listeye karışmadığını söylüyor. Merkezlerin lokal liste paylaşımının meseleyi kökten halledemeyeceğini belirtiyor ayrıca. Zaten bunu bir ara denemişler İstanbul’da.
 </p>
 <p class="MsoNormal">
  Bağış akabinde vericiler ilaç kullanmak zorunda mı? Tek böbreklilik riskli mi? Organ transferi sırasında hangi kriterlere dikkat ediliyor? Böbrek yetmezliği niçin oluşuyor? Bu organımızı hastalıklardan nasıl koruyabiliriz? Diyalizdeki son yenilikler nelerdir? Kadavra sayısı neden artmıyor? Daha pek çok merak edilen soruyu yönelttiğimiz Gürkan’ın şu tanımlaması hakikaten etkileyiciydi: “Bütün organlarımız olağanüstü.”
 </p>
 <p class="MsoNormal">
  -Böbrek naklinde doku uyumu hiç aranmıyor artık sanırım. Kan grubunda uyum şart mı?
 </p>
 <p class="MsoNormal">
  Kan grubu uyumu lazım. Türkiye’de hâlâ yasak. İlk Japonya’da başladı. ABD, Almanya, Hollanda ve Danimarka başta dünyanın pek çok ülkesinde uygulanıyor. Fakat bazı ilave tedaviler ve ilaçlar gerekiyor.
 </p>
 <p class="MsoNormal">
  -Başarı oranını etkiliyor mu kan grubu uyumsuzluk?
 </p>
 <p class="MsoNormal">
  Akraba olsun ya da olmasın canlı vericilerde bir yıllık böbrek sağ kalım oranı yüzde 98 dolayındadır. Kan grubu uyumsuzlarda bu yüzde 85’lere düşüyor. Onun için kan grubu uyumsuzdan ziyade, çapraz böbrek naklini hep ön planda tuttuk. Yasak olmadığı dönemde bile başarı oranı sebebiyle çapraz nakli tercih ettik.
 </p>
 <p class="MsoNormal">
  -Böbrek sağ kalım oranında canlı verici ve kadavra arasında da fark var mı?
 </p>
 <p class="MsoNormal">
  İlk 5 yıldaki sağ kalım canlıda yüzde 85, kadavrada da 76. Kadavra oranı bir yıllık verilerde de daha düşük. Canlı verici hasta açısından daha istenilen bir durum ama ben ve ekibim kadavradan nakle çok önem veriyoruz. Sonuçta toprak olacak organlarla en az 5 kişinin hayatını kurtarmak mümkün. Bir de canlı birini ameliyat etmenin riski var. Çünkü onun hiçbir hastalığı yok, sadece yakınına bağış için masaya yatıyor. Ona en ufak bir zararımız olmamalı. Onu ameliyat etmek bizim için stres kaynağı oluyor.
 </p>
 <p class="MsoNormal">
  -Naklin erken ya da geç gerçekleşmesi takılan böbreğin sağlığı açısından önem arz ediyor mu?
  <span>
  </span>
 </p>
 <p class="MsoNormal">
  Hakikaten güzel bir soru. Vurgulamak istediğimiz konuya işaret ettiniz. Diyalizde geçen süre uzadıkça, böbrek nakli olunsa bile nakil böbreğin yaşama süresi kısalıyor. Dünyada da artan eğilim budur ki, daha diyalize girmeden, bu safhaya gelir gelmez hastalar nâkile kavuşturulmalı. Ne kadar erken nakil olursanız, sonuçları daha iyi olacak.
 </p>
 <p class="MsoNormal">
  -Müspet bir anda nakil gerçekleşti diyelim, ne kadar ömrü var böbreğin?
 </p>
 <p class="MsoNormal">
  Yeni çıkan ilaçların sağladığı faydaların yanı sıra; seneler içinde böbrek nakilli hastalara nasıl daha iyi bakacağımızı bizler de öğrendik. Dünyada ilk nakil 1954’te yapıldı. Çok başarılı olmadı. Esas hızlanma, 1975’ten sonradır. Neredeyse son 30 yılın ameliyatıdır böbrek nakli. Deneyim hekimlere çok şey kattı. Yeni ilaçlar da etkili oldu. Bu işe başladığım 1989’da canlıdan nakledilen bir böbreğin ortalama yaşam süresi 8,5 yıldı. Bugün 24 yıl. Kaldı ki yeni çıkacak ilaçlar bunu çok daha ileri süreye götürecektir. Tansiyonu, kolesterolü ona göre düzenleniyor. Nakil sonrası bakım ve takip de son derece önem arz ediyor.
 </p>
 <p class="MsoNormal">
  -Çapraz nakildeki en deneyimli ekip sizsiniz bildiğim kadarıyla.
 </p>
 <p class="MsoNormal">
  Evet, 2003’ten beri 186 çapraz böbrek nakli ameliyatı yaptım. Türkiye’de dörtlü çapraz nakil ameliyatına imza atan tek ekip biziz. Çok sayıda üçlü yaptık.
 </p>
 <p class="MsoNormal">
  -Çapraz nakil yapan kaç merkez var Türkiye’de?
 </p>
 <p class="MsoNormal">
  54 nakil merkezinin yaklaşık 6’sı yapıyor. Çok yaygın değil. Kuvvetli bir ekip ve deneyim gerekiyor çünkü.
 </p>
 <p class="MsoNormal">
  -Toplam kaç çapraz nakle imza atıldı şimdiye dek?
 </p>
 <p class="MsoNormal">
  Antalya’dan iki hastaneyle ortaklaşa uluslararası bir yayın hazırlıyoruz.
  <span>
  </span>
  Üçümüzün toplamı 317. Diğer merkezleri de onar, yirmişer kabul etsek, tahminen sayı 400’e yakındır.
 </p>
 <p class="MsoNormal">
  -Bakanlık, çapraz nakil organizasyonunun neresinde şu anda?
 </p>
 <p class="MsoNormal">
  Bunun organizasyonu çok güçtür. Önerim, bunu, listeleme işini hastaneler yapsın.
  <span>
  </span>
  Bakanlık sadece kim nereye gidiyor, hangi hasta hangi hastanede bunun bilgisini koordine etsin. Kayseri’deki hasta ve vericisinin bilgisiyle İstanbul’daki paylaşılsın. Bu iş hastanın doğrudan bakanlığa müracaatıyla çok zor yürür.
  <span>
  </span>
 </p>
 <p class="MsoNormal">
  -Bakanlık niçin böyle düşünüyor olabilir size göre?
 </p>
 <p class="MsoNormal">
  Bilgi aldıkları kişinin bu konulardaki yetersizliğinden kaynaklanıyor durum.
 </p>
 <p class="MsoNormal">
  -Çapraz nakil organ ticareti ihtimalini de baştan önlüyor değil mi?
  <span>
  </span>
 </p>
 <p class="MsoNormal">
  Akrabalar verdiği için bir ticaret söz konusu olamaz. Olmaz.
 </p>
 <p class="MsoNormal">
  -Kişinin tıpkı kan gibi böbreğini de bağışlamak istemesine nasıl yaklaşıyorsunuz? Yurtdışında serbest mi bu?
 </p>
 <p class="MsoNormal">
  Akraba dışı vericiye müsaade eden ülkeler var. İngiltere’de akraba dışında gönüllülük esasına göre böbrek vermek isteyen çiftler bir yıl boyunca takip ediliyorlar. Gerçekten arkadaşlar mı, görüşüyorlar mı, dostlukları var mı, yoksa bir menfaat mi var işin içinde diye. Bu sürenin sonunda ancak bakanlık izin veriyor. Giderek serbestlik artmaya başladı ama. ABD’de insanlar ‘tamam ben böbreğimi vermek istiyorum, kim olursa olsun’, diyebiliyor. Tanımadığı birine veriyor, hiçbir zaman da o insanı görmüyor, bilmiyor. Bir menfaat beklemeden böbreğini bağışlıyor. Farklı psikolojik yapıya sahipler herhâlde. Televizyonlarda, gazetelerde bu konuda çok yayın var.
  <span>
  </span>
 </p>
 <p class="MsoNormal">
  -Türkiye’de nasıl?
 </p>
 <p class="MsoNormal">
  Türkiye’deki yasaya göre, menfaat bulunmaması şartıyla, etik kurul aracılığıyla akrabalar dışı organ nakline müsaade ediliyor 2,5–3 yıldır. Valilikçe kurulan bölgesel etik kurullar inceliyorlar. Ekibimiz buna karşı. Etik kurulun sağlıklı karar vereceğine inanamıyorum. İleride ticarete dönüşür endişem var. Türkiye’de maalesef artıyor bu.
  <span>
  </span>
 </p>
 <p class="MsoNormal">
  -Böbrek naklinde önemli ayrıntılardan biri de şu: Kişi hangi şartlarda böbreğini verebiliyor? Daha sonraki hayatında tek böbreklilik mahzur oluşturuyor mu?
 </p>
 <p class="MsoNormal">
  Organ nakli
  <span>
  </span>
  koordinatörümüz hem alıcıya hem vericiye ve hastanemize gelen tüm akrabalarına 40-45 dakikalık bir sunum yapıyor. “Tüm sevdiklerinizle beraber geliniz hastaneye.” der. Her şeyi detaylarıyla anlatır. Diyalize girmek, böbrek nakli olmak ne demektir, nakil sonrası ne gibi sorunlarla karşılaşılabilir;
  <span>
  </span>
  diyalizin ve naklin üstünlükleri ve kötü tarafları; verici bundan sonraki hayatında nelerle karşılaşacak?.. Hastalar ve vericiler sunum sonunda tatmin olurlarsa nakille ilgili tıbbi işlemlere başlarız.
 </p>
 <p class="MsoNormal">
  -Bu sunum vericileri rahatlatıyordur herhâlde…
 </p>
 <p class="MsoNormal">
  Elbette, verici bizim için daha önemli. Çünkü hasta derdine derman arayışında. Diyalizle de idare edebiliyor. Ama vericinin hiçbir sağlık sorunu şikâyeti yok. Sadece sevdiğine hayat bağışlamak için masaya yatıyor. Bugüne ne kadar 1500’den fazla böbrek nakli ameliyatı yaptım. İleride hayatını riske sokabileceği düşüncesiyle en azından 500’den fazla vericiyi reddettim. Bir kısım alıcıyı da reddettim tabii ki. Böbrek nakli büyük ve riskli bir ameliyat. Her isteyene önermiyoruz. Ancak bu ameliyatı kaldırabilecek ve yarar görebilecekleri ameliyat ediyoruz.
 </p>
 <p class="MsoNormal">
  -Hangi durumlarda vericiyi eliyorsunuz?
 </p>
 <p class="MsoNormal">
  Şeker hastası, yüksek tansiyonlu, enfeksiyonu, geçirilmiş ya da tedavi sürecindeki kanseri olmayacak. Bunun dışındaki gönüllüler rutin problem de yoksa verici olabilirler.
 </p>
 <p class="MsoNormal">
  -Tek böbrekle yaşamak herhangi bir problem meydana getiriyor mu vericide?
 </p>
 <p class="MsoNormal">
  1500 böbrek naklimin 1300 tanesi canlıdan. Böbrek verdiği için problem yaşayanla karşılaşmadım. Dünyada 500 bine yakın canlı böbrek nakli yapılmış. Takip edilebilenlerin miktarı bu tabii ki. Bununla ilgili yayınlar var. Özellikle Kuzey Avrupa ülkelerindeki canlı vericilerin daha uzun yaşadıkları belirlenmiş. Böbrek verdikleri için değil, ancak sağlıklı insanlardan böbrek alındığı için. Hekimler sadece sağlıklı insanları seçiyorlar.
 </p>
 <p class="MsoNormal">
  -Vericiler operasyon sonrası ya da ömür boyu ilaç kullanmak zorundalar mı?
 </p>
 <p class="MsoNormal">
  İlaç kullanmaları gerekmiyor. Bir insanın sağlıklı yaşamak için neye dikkat etmesi gerekiyorsa ömürlerini öyle sürdürmeliler.
 </p>
 <p class="MsoNormal">
  -Nedir bunlar?
 </p>
 <p class="MsoNormal">
  Kilo almayacaklar. Çok tuzlu yemek yemeyecekler. Kesinlikle sigara içmeyecekler. Alkol kullanmayacaklar. Mutlaka kilo vermelerini tavsiye ediyoruz. Spor yapacaklar. Bol su içecekler.
 </p>
 <p class="MsoNormal">
  -Sosyal Güvenlik Kurumu, nakil masraflarını karşılıyor. Çaprazda da öyle mi?
 </p>
 <p class="MsoNormal">
  Çapraz nakilde de hiç fark alınmıyor.
  <span>
  </span>
 </p>
 <p class="MsoNormal">
  -Diyaliz ile nakli masraf açısından kıyaslarsak…
 </p>
 <p class="MsoNormal">
  İlk yıl eşit. Ondan sonra nakilde yarı yarıya düşüyor. Diyaliz hastasının ilaçlarıyla yıllık gideri 54 bin lira. Nakile 34 bin lira gidiyor. İlaçlarla 54 bine yaklaşıyor. Ama ikinci yıl ameliyat masrafı yok. 25 bin liralık ilaç masrafı kalıyor.
 </p>
 <p class="MsoNormal">
  -Böyle giderse diyalize harcanan paranın sağlık bütçesini aşacağı söyleniyor…
  <span>
  </span>
 </p>
 <p class="MsoNormal">
  Şu anda diyalize giren hasta sayısı 70 bin. Bunların 18 bini kadavra bekleme listesinde. Listenin en azından 30 bin olması gerekiyordu. Hastaların yüzde 50’si nakle uygundur. Fakat Doğu Anadolu Bölgesi ya da yerleşim merkezlerine uzak yerlerde kadavra listesine yazılamayan hastalarımız var. Zaman zaman şehir dışına gidiyoruz. Diyaliz merkezlerini ziyaret ediyoruz. “Hastamızı kadavraya yazılması için nasıl İstanbul’a yollayalım?’ diyorlar.
 </p>
 <p class="MsoNormal">
  -Listelere kayıt için ne yapılması gerekiyor?
 </p>
 <p class="MsoNormal">
  Organ nakli merkezine gidip yazılmalılar. Neredeyse her şehre dört saat mesafede bir nakil merkezi var. Dört saatlik mesafe bile sıkıntı oluyor. Ekonomik durumları elverişli değil çünkü.
 </p>
 <p class="MsoNormal">
  -Aile hekimlerinin görevlerinden biri de bu olamaz mı?
 </p>
 <p class="MsoNormal">
  Kesinlikle çok iyi bir fikir bu. Organ nakli merkezleriyle irtibatı sağlayabilirler.
 </p>
 <p class="MsoNormal">
  -Bağış bilincinin artırılması için neler yapılmalı?
 </p>
 <p class="MsoNormal">
  İnsanlar bu konuda gerek medya ve gerekse hekimlerce bilinçlendirildiğinde organ nakline çok yatkın bir toplumuz. Ege Üniversitesi’ndeyken çok güzel bir çalışmamız vardı. Ege Organ Nakli derneğimizde her ay halka açık sanatsal aktivitemiz olurdu. Nakil hakkında bilgi verirdik etkinlikte. İstanbul’da bunu devam ettiremedik ama bütün şehirlerimizi dolaşmaya gayret gösteriyoruz. Medyanın duyarlı davrandığı dönemlerde bağış artıyor. Negatif haber yayımlandığındaysa oran çok azalıyor. Örneğin bir iki ay önce organ mafyası haberi çıkmıştı. Haber İstanbul’daki bağışları kesti.
 </p>
 <p class="MsoNormal">
  -Böbreğimizi kaybetmemek için neler yapmalıyız?
  <span>
  </span>
 </p>
 <p class="MsoNormal">
  Dünyadaki en önemli yetmezlik sebeplerinden biri yüksek tansiyon, diğeri de şeker. Ülkemizde maalesef bir check-up sistemi ve kültürü yok. Tedavi edici hekimlikten koruyucu hekimliğe geçilmeli. Elbette insanlar tansiyon ve şeker hastası olabilirler ama bunlara bağlı komplikasyonlar engellenmeli. Şeker ve tansiyon hastaları için mutlaka ayrı birer poliklinik düzenlenip hastalık disipline edilmeli. İlaç dozaj ve tüketimini hekim kontrol etmeli. Reçete tekrarlarıyla ilaç alınıyor.
 </p>
 <p class="MsoNormal">
  -İlaçlar mı zarara uğratıyor böbrekleri?
 </p>
 <p class="MsoNormal">
  İlaçları yetersiz kullanıyor olabilirler. Bilinçsiz ağrı kesici ve antibiyotik kullanmak da zararlı aynı zamanda. Böbrek kaybının yüzde 70 sebebi tansiyon ve şeker. Çocuklarda durum daha da kötü. Sık idrar yolu enfeksiyonları çok önemli yer tutuyor böbrek yetmezliğinde. Özellikle kız çocuklarında. Mutlaka çocuklar da düzenli check-up programına girmelidirler. Böbrek yetmezliğinin yüzde 75’i bu tür tedbirlerle yetmezliğe girilmeden korunabilir ya da giriş geciktirilebilir.
 </p>
 <p class="MsoNormal">
  -Böbrek kaybedilirken sinyal verir mi?
 </p>
 <p class="MsoNormal">
  Dışarıdan ancak ultrason çekildiğinde belki sonlara doğru anlaşılabilir. Biraz önce gördüğünüz hastamız 10 yıl önce diyabet teşhisiyle yatmış. Kreatinin değeri 1,8. Belli ki böbrek yetmezliğine gidecek. 3’e kadar hiçbir nefrelog görmemiş bile. Takip edilmemiş. Tıbbi hata var aslında. 1,8 iken nefrelog görseydi, koruyucu önlemler alınsaydı belki hiç böbrek yetmezliğine girmeyecekti, belki 10 yıl sonra girecekti.
 </p>
 <p class="MsoNormal">
  Kilo sadece kolesterole sebep değil. Damarları tıkıyor. Şeker hastalığına ve tansiyona yol açıyor.
 </p>
 <p class="MsoNormal">
 </p>
 <p class="MsoNormal">
  Sıfır grubuna kadavradan çapraz
 </p>
 <p class="MsoNormal">
  0 kan grubuna böbrek bulmada kadavrada zorluk çekiliyor. Dünyada uygulanıyor anlatacağım şu yöntem. Geçen yılki kongrede de, öncekilerde de üzerine basa basa vurguladım. Alıcının kanı 0, böbreğini verecek akrabasınınki A grubu diyelim. Akrabası, A grubunda başka bir hastaya böbreğini versin. Ona da kadavradan çıkacak ilk 0 grubu böbrek takılsın. Bu yapılabilir. Bakanlık bunu yapmak istiyor zannedersem. Ama karar veremedi henüz.
 </p>
 <p class="MsoNormal">
 </p>
 <p class="MsoNormal">
  Beyin ölümü teşhisinde sorun var
 </p>
 <p class="MsoNormal">
  Türkiye’de kadavradan organ nakli azlığının tek sebebi bağış noksanlığı değil. Bir kişiden organ alabilmemiz için yoğun bakım ünitesinde beyin ölümündeyken vefat etmesi gerekiyor. Çok donanımlı yoğun bakımlar şart. Yoğun bakımınız donanımsızsa, kişi başka sebeplerle kaybedilebilir. Tıbbın şu anki imkânlarıyla her türlü tedavi uygulanmış ama sonuç alınamamış; kişi karaciğer yetmezliği, enfeksiyon ya da akciğer problemiyle vefat etmemişse, sebep beyin ölümüdür. Çok iyi bakılmıştır ama yapacak bir şey kalmamıştır. Kader. Yoğun bakım kalitesi arttıkça, kadavradan nakil sayısı artacak. Ama ondan daha önemli bir faktör de beyin ölümüne giren hastadaki durumu teşhis etme sorunu var. Türkiye’deki en büyük engel bu belki de. Yoğun bakımdan sorumlu hekim arkadaşlarımız, nörolog ya da yoğun bakım uzmanlarımızda, kişi yoğun bakımda yatarken ‘bu kişide beyin ölümü gerçekleşti, bu kişi organ verebilir, bu kişiye bu gözle bakayım’ tarzında yaklaşım eksikliği var. Hastanın durumu ümitsizse tedavi ona göre yönlendirilir. Artık gereksiz ve pahalı ilaçlar kesilir. Kesilme öncesi kişiye, ‘organ vericisi olabilir’ gözüyle bakılmalı ve organları korunmalı. Organ koruma noktasına girilmeli. Maalesef o kategorideki ilaçlar kesilerek bir iki gün içinde ölüm bekleniyor…
 </p>
 <p class="MsoNormal">
  -Ortada bir sistem sorunu olabilir mi? Yoğun bakımdaki hekimler hassasiyetlerinin maddi ve manevi karşılıklarını alabiliyorlar mı?
 </p>
 <p class="MsoNormal">
  Hekimlik sırf parayla alakalı değil. Bakanlık her beyin ölümü karşılığında 12 bin lira ücret veriyor hastaneye. Nasıl dağıtılacağı belirsiz ama. Hastanenin inisiyatifine bırakılıyor. Çalıştığımız hastanelere, “12 bin liradan hiçbir pay istemiyoruz, yoğun bakımda emek veren ekibe dağıtılsın.” diyoruz.
 </p>
 <p class="MsoNormal">
  -Ücret uygulaması yeni mi?
 </p>
 <p class="MsoNormal">
  İki yıldır var bu. Çok önemli bir nokta; yoğun bakım doktoru, hemşiresi bu paradan pay alıyor mu almıyor mu o belirli değil. Mutlak adı konmalı. Özellikle büyük şehirler dışındaki hekimlerimiz ya sorumluluktan kaçıyor, ya ücret eksikliğinden olumsuz etkileniyor, ya da hastanelerinde beyin ölümü teşhisi koymak için gereken tahlillerin yapılabileceği donanım yok.
  <span>
  </span>
 </p>
 <p class="MsoNormal">
 </p>
 <p class="MsoNormal">
  12 saatlik diyalizler daha sağlıklı
 </p>
 <p class="MsoNormal">
  -Diyalizde yeni gelişme var mı?
 </p>
 <p class="MsoNormal">
  Diyalize 4 saat giriliyor. Son zamanlarda 6 ya da 8 saat diyaliz yapılması daha iyi geliyor. Bunun bir maliyeti var. Bakanlık ödemiyor. Onun için diyaliz merkezleri, her hastaya uygulamıyorlar. Sağlık için daha iyi. Böbrek 34 saat çalışıyor. Diyaliz makinesi 3 günde bir 4 saat. Yetersiz kalıyor hâliyle. 12 saatlik diyalizler daha sağlıklı. Ama bunun hem gideri daha fazla hem de başka bir yaşantısı kalmıyor. Onun için gece diyalizi çıkmaya başladı. Hemodiyaliz makinesini insanlar alıyor, evde uyurken diyaliz tatbik ediliyorlar kendilerine.
 </p>
 <p class="MsoNormal">
 </p>
 <p class="MsoNormal">
  Yapay kalp ve böbreğe 5-6 yıl var
 </p>
 <p class="MsoNormal">
  -Kök hücreyle doku ya da organ üretme çalışmaları hangi noktaya ulaştı, kongrelerden takip ettiğiniz kadarıyla?
 </p>
 <p class="MsoNormal">
  İlerleme var. Bu işin başını ABD çekiyor. Araştırmaların neredeyse yüzde 90’ı orada gerçekleşiyor. Bush yönetiminde kök hücre çalışmaları durdurulmuştu. Obama ile birlikte yeniden başladı. Konuyla ilgilenen bilim adamları kongrelerde ‘5–6 yıl içinde yapay kalp ve böbrek hazır olacak’ diyorlar. Tahminleri bu yönde. Geçen seneki Amerikan kongresinde ifade edildi bu bilgi. Çalışmaları da gösterdiler. İlk önce kalpte olacak büyük bir ihtimalle.
 </p>
 <p class="MsoNormal">
  -Neyi başarmışlar?
 </p>
 <p class="MsoNormal">
  Kalbin enfarktüs geçiren bölgesini kök hücre enjekte ederek iyileştiriyorlar. Parkinsonlu hastaları, beyin dokusu yapıp onu enjekte ederek düzeltiyorlar. Kongredeki sunumdan bahsedeyim kısaca. Kalbin bir iskelet ana doku tabakası var. O değil, kalp kası kasılır. O doku tabakası tamamen soyuluyor. Geriye esas iskelet kalıyor. Kök hücreyle iskelet üzerinde kas tabakası üretmeyi başarmışlar. Kalp kasılmaya başlamış. Filmlerini gösterdiler bize. İnsanlardaki tatbikatı 5–6 yılı bulacaktır.
 </p>
 <p class="MsoNormal">
  -Diyalizin görevini üstlenecek böbrek büyüklüğünde bir kompleks makine geliştirilmesi mümkün değil mi? Bilgisayarlar oda kadar yeri kaplıyordu. Şimdi çok küçüldü, düğme boyutuna indi.
 </p>
 <p class="MsoNormal">
  Bilgisayar teknolojisinde mekanik aksam değil, içindeki çip küçüldü. Böbreğin çalışması daha çok mekanik. Dünya bunu küçültemedi henüz. Ancak çipte elektronik aksam küçültülebildi. Bu sebeple mekanik böbreği küçültmek o kadar kolay değil. Değişik basınç ortamını ayarlayacak mekanik aksamı yapmak çok zor.
 </p>
 <p class="MsoNormal">
  -Böbreğin olağanüstülüğünden mi kaynaklanıyor bu?
 </p>
 <p class="MsoNormal">
  Tüm organlarımız olağanüstü… Bağırsaklarımız için de aynısı geçerli. Bağırsaklarımızın emme alanı bir futbol sahası büyüklüğünde. Küçültmek mümkün değil.
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-30686-35-bobrek-yetmezliginde-capraz-nakil-umudu%E2%80%A6hayat-kurtaran-becayis.html), [web.archive.org (arşiv bağlantısı)](http://web.archive.org/web/20111019085353/http://aksiyon.com.tr:80/aksiyon/haber-30686-35-bobrek-yetmezliginde-capraz-nakil-umudu%E2%80%A6hayat-kurtaran-becayis.html)
