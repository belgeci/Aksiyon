# Asıl azmettiricilere neden ulaşılamıyor? Dink cinayetinde kim kimin paraleli?

*Emin Akdağ 2015.10.12*

<div class="pNewsDetailMainContent ctx_content" itemprop="articleBody">
 <p>
  Ermeni asıllı gazeteci Hrant Dink’in, -yönetimindeki Agos Gazetesi’nin bulunduğu İstanbul Şişli’deki binanın girişinde- 17 Ocak 2007’de tabancayla vurularak öldürülmesi Türkiye’nin en kirli ve çok amaçlı cinayetlerinden biri. İlk yargılamayı yapan mahkemenin -ortadaki bütün işaretlere rağmen- örgütü görememesi, ardından da Yargıtay ceza dairesinin ‘örgüt var ama sıradan’ demesiyle anlaşılmıştı ki, ‘tuhaf işler dönüyordu’ gittikçe sulandırılan davada. 17-25 Aralık 2013 rüşvet ve yolsuzluk soruşturmalarının ardındansa bambaşka bir renge büründü seyir. Neden bu da ‘paralele’ bağlanmasındı ki? Ancak kritik isimlerden Emniyet İstihbarat Daire Başkanı Engin Dinç’in sonunda ifade vermesiyle, kurulan tuzak sahiplerini tehdit etmeye başladı. Dinç, Trabzon’da polis istihbaratın şube müdürüyken, İstanbul’daki mevkidaşı Ahmet İlhan Güler’i 17 Şubat 2006’da resmî yazıyla uyarmış. Trabzon Emniyet Müdürü Ramazan Akyürek’in imzasıyla da Emniyet İstihbarat Daire Başkanlığı bilgilendirilmiş. O sırada Celalettin Cerrah, İstanbul’un Emniyeti’nin başı, Sabri Uzun ise Ankara’daki İstihbarat Dairesi’nin başkanıdır. Uzun’un halefi Akyürek, Ekim 2006’da bütün vilayetleri, Ermeni vatandaşlara yönelik tepkisel eylemlere karşı uyardığını belirtiyor. Şimdi şu sorular çok önemli: Cinayet tarihinde Emniyet’in Trabzon Müdürü Reşat Altay ile İstanbul Müdürü Cerrah, hadisenin istihbarıyla yakından alakalı polis muhbiri Erhan Tuncel’e ait telefon log kayıtlarını silme kararı aldılar mı? Cevap evetse, neden? İddia doğruysa savcılık neden gereğini düşünmüyor? Hemen ekleyelim ki, Dinç, sözlü iletişimle de ikaz etmiş İstanbul’u. Öte yandan, Uzun, İn adlı kitabında ileri sürdüğü gibi o yazıyı gerçekten görmemiş midir? Dink’in faili Ogün Samast’ın yıllar sonraki iddialarını önceleyen Savcı Gökalp Kökçü’nün, İlhan Güler de dahil 9 polis için gözaltı kararı çıkartması ilginç; fakat Güler’e VIP muamelesi uygulanması daha da. Hepsinin serbest kalması da tuhaf… Hele sorguda aralara paralel sualleri sıkıştırılması yok mu? Dink Ailesi’nin avukatı Hakan Bakırcıoğlu, “Ahmet İlhan Güler’in kesinlikle tutuklanması lazımdı.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/asil-azmettiricilere-neden-ulasilamiyor-dink-cinayetinde-kim-kimin-paraleli_552584), [web.archive.org (arşiv bağlantısı)](http://web.archive.org/web/20160206055656/http://www.aksiyon.com.tr/karakutu/asil-azmettiricilere-neden-ulasilamiyor-dink-cinayetinde-kim-kimin-paraleli_552584)
