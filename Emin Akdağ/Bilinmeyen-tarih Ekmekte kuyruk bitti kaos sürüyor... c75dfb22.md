# Ekmekte kuyruk bitti, kaos sürüyor...

*Emin Akdağ Bilinmeyen-tarih*

<div>
 <p>
  <font>
   Gelir dağılımındaki adaletsizliğin ve üst üste gelen ekonomik krizlerin en somut göstergelerinden biri kabul edilen Halk Ekmek büfeleri önlerindeki kuyruklar bitti. Bitişin sebebi, herkesin canı gönülden düşleyedurduğu adil gelir dağılımının sağlanması ya da kriz yaralarının sarılması değil; fırıncılar. Tüccarlık yapmakla suçladıkları İstanbul Büyükşehir Belediyesi’ni (ucuz) ekmek üretmekten vazgeçiremeyen fırıncılar fiyatları aşağıya çekince, Halk Ekmek’in hiçbir cazibesi kalmadı. Şu sıralarda 200 gramlık ekmek çoğu bakkalda, belediye büfelerindeki gibi 125 bin liradan satılıyor.
   <br/>
   <br/>
   İstanbul’da günde ortalama 10 milyon ekmek üretiliyor. Halk Ekmek ile fırıncılar arasındaki fiyat farkının yüzde yüzü bulduğu kuyruk döneminde, üretimin 1 milyon 700 bin kadarı İstanbul Halk Ekmek Anonim Şirketi (İHE A.Ş) tarafından gerçekleştiriliyordu. İHE’nin, o dönemde üretebilse, bir iki milyon ekmek daha satması imkan dahilindeydi. Bu da olsaydı, büyük bir ihtimalle fırıncılar adlarını tarihin en çılgın eylemcileri arasına yazdıracaklardı. Çünkü, İstanbul’daki ekmek pastası, 4 bin civarındaki fırının yükünü artık çekemiyordu. Fırın başına iki bin ekmek, üretim maliyetlerini zar zor karşılıyordu.
   <br>
    <br>
     Peki ne değişmiş ya da ne olmuştu da, fırıncılar ekmek fiyatını İHE seviyesine indirebilmişlerdi? Bu fiyata da gemileri yüzüyorsa, fiyatları niye önceden düşürmemişlerdi? Yüzemiyorsa hangi mantık, akıl ve amaçla böyle bir uygulamayı hayata geçirmişlerdi? Olayın neresinden bakılırsa bakılsın, fırıncıların bu ekonomik şartlarda giriştikleri fiyat rekabetine, hemen aşağıdaki satırları okuduğunuzda da göreceksiniz, akıl sır erdirmek güçtü: Yılda yüzde 300’ler oranında zamlanan en önemli ürün girdisi unun çuvalı haber yazılırken 27 milyon liraydı. Üstelik un tüccarları piyasada nakit işlemi gören 1 aylık çekte bile vade farkı alıyorlardı. Görüştüğümüz fırıncılar gerçekten kâr elde edebilmeleri için 200 gramlık ekmeği en az 250 bin liradan satmaları gerektiğini söylüyorlardı.
     <br>
      <br>
       Gramaj ve fiyat muamması...
       <br>
        <br>
         Fırıncılar ile İHE’nin ekmek satış fiyatları eşitlendi ama işin aslına bakarsanız fiyat ve gramaj ilişkisinde karmakarışık bir durum söz konusu. 200 gramlık ekmek markette 100 bin, bakkalda 125 bin, fırında 150 ya da 200 bin liraya satılıyor. 400 gramlık çiftli ekmek ise 250 ile 400 bin lira arasında satışa sunuluyor. Bir de 300 gramlık ekmek var ki, bu işi daha da karıştırıyor. Yani tüketici fiyattaki ucuzluğa bakarken gramajda aldanabiliyor. Belediye büfelerinde gram ve fiyat standart: 200 gram ekmek 3 Mayıs 2002 tarihinden itibaren 125 bin lira. Ekmekte bir de kalite konusu var ki, fiyat ve gramajdan da önemli. Ancak kalite ve sağlıklı üretim yaşanan fiyat rekabeti sürecinde tamamen göz ardı ediliyor. Hatta şöyle denilebilir: Vatandaş önce ekmeğin fiyatına bakıyor, sonra gramajını irdeliyor, en sonra ise kalite ve üretim şartlarına dikkat ediyor.
         <br/>
         <br/>
         İHE’nin 562 büfesi var...
         <br/>
         <br/>
         İHE A.Ş.nin üç fabrikasında ürettiği ekmekler 100’ü özel, toplam 562 büfe aracılığıyla İstanbullular’a ulaşıyor. Fırıncıların fiyat rekabeti sonrasında halk ekmek üretimi günlük 1 milyon 700 binlerden, 1 milyonlara geriledi. İHE, 2002 Haziran ayında yaklaşık 30 milyon ekmek üretti. Bayilere ekmek başına 7 bin 500 lira kalıyor. Bahçelievler ilçesinde 10 yıldır Halk Ekmek bayiliği yapan Hatice Özdemir, rekabetten önce günde 2 bin 500— 3 bin olan ekmek satışlarının şimdilerde bini geçmediğini söylüyor. İHE’nin peşin ve iadesiz çalıştığını ve bir gün sonrasına kalan ekmekleri satmakta zorlandıklarını anlatan Özdemir, kuyruklu dönemde ekmeğin belirli saatler arasında tükendiğini, şimdi ise sabah 06.00’dan 09’00’a kadar mesai yaptıklarını belirtiyor.
         <br/>
         <br/>
         ‘Halk ekmeğini kontrol etsin’
         <br/>
         <br/>
         İstanbul’daki 4 bin fırından birini işleten Satı Tönge, yazın bin 500, kışın ise 2 bin 500 dolayında ekmek ürettiklerini, gerçek kârın ancak 5 bin satışla oluşabileceğini dile getiriyor.  Kendisinin de faaliyet gösterdiği Bahçelievler’de bile 120 fırın olduğuna dikkat çeken Tönge, fiyat rekabeti konusunda ise, fırıncıların geçiş dönemi deyip kendilerini kandırdıkları özeleştirisini yapıyor. Tönge, sıra dışı bir çıkışta da bulunuyor: “Halk yediği ekmeği kontrol etmeli. Kimse, ‘Yediğim ekmeğin gramajını görmek istiyorum, ekmek nasıl bir ortamda üretiliyor bilmek istiyorum’ demiyor.” Tönge, halkın genel ekonomik bozukluklara tepki göstermede yetersiz kaldığına, ancak temel tüketim maddesi ekmeğe zam geldiğinde uyandığına, o zaman da işin işten geçtiği gerçeğine de vurgu yapıyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 47 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1615), [web.archive.org (arşiv bağlantısı)](http://web.archive.org/web/20050301174605/http://www.aksiyon.com.tr:80/yazdir.php?id=1615)
