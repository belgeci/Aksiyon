# Dink Ailesi: Dinç de ifadeye çağrılsın

*Emin Akdağ 2015.02.24*

<div class="pNewsDetailMainContent" itemprop="articleBody">
 <p>
  İktidara yakın medya -‘havuz medyası’ diye de adlandırılan- kuruluşları ‘örgüt kapsamında’ yeniden görülen Hrant Dink davasına nedense pek ilgi göstermiyor şu sıraları. 19 Ocak 2007’deki bu menfur cinayeti bile Hizmet Hareketi’yle ilişkilendirecek cüretten kaçınmayan malum basın-yayın organları, işin korumaya çalıştıkları kişi ve kesimlere dokunan noktalarına adeta körler. ‘Safsatayı da aşan’ iftiralarına malzeme yapmaktan öteye değil konulara yaklaşımları. Suikastın kamu görevlilerine yönelik soruşturmasında 20’den fazla kişinin ifadesine başvuruldu. O dönem Trabzon Emniyet’inin İstihbarat Müdürlüğü’nde çalışan Ercan Demir, Özkan Mumcu ve Muhittin Zenit adlı polisler tutuklandı. Ancak her nedense o vakit onların amiri konumundaki ve hâlihazırda Emniyet Genel Müdürlüğü İstihbarat Dairesi Başkanı Engin Dinç ifadeye çağrılmıyor. Dinç, 26 Ağustos 2004 ile 28 Ağustos 2006 tarihleri arasında Trabzon Emniyet’inde İstihbarat Müdürü’ydü. Dink ailesi avukatları Hakan Bakırcıoğlu vesilesiyle İstanbul Cumhuriyet Başsavcılığı’na sundukları 7 sayfalık dilekçeyle taleplerini dile getirdi. Savcı Gökalp Kökçü’ye verilen dilekçeyle Dinç’in de ifadesinin alınması isteniyor. Metinde, Dink suikastı, ‘bütünsel sorumluluğun bir cinayetidir’ diye nitelendiriliyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/dink-ailesi-dinc-de-ifadeye-cagrilsin_549085), [web.archive.org (arşiv bağlantısı)](http://web.archive.org/web/20150730175817/http://www.aksiyon.com.tr/karakutu/dink-ailesi-dinc-de-ifadeye-cagrilsin_549085)
