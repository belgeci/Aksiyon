# ÖZAL SORUŞTURMASINA AİHM AYARI

*Emin Akdağ 2013.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye Cumhuriyeti’nin 8’inci Cumhurbaşkanı merhum Turgut Özal’ın ölümüne ilişkin hepsi de birbirinden ‘derin’ onlarca şüphe, 19 yıl sonra kabrinin açılması sonrasında da netliğe kavuşamamıştı.
  </font>
 </div>
 <div id="newsText">
  <font class="detail-text">
   <p>
    Raporun kamuoyuna açıklanan kısmı itibariyle, Adli Tıp Kurumu’ndaki incelemelerde uzmanlar ‘zehirlenmiştir’ yargısını doğuracak ya da doğrulayacak bulgulara rastlamamıştı! Saç tellerinin akıbeti de pusluydu. Vefat yıldönümü 17 Nisan 2013 yaklaşmaktaydı. Dosya zaman aşımına mı uğrayacaktı? Elbette birilerinin gönlü  evetten yanaydı. Ancak toplumdaki kafa karışıklığı daha da artmıştı. Sonunda soruşturmayı yürüten Ankara Cumhuriyet Başsavcılığı vicdanları -en azından şimdilik-  rahatlatan bir iradeye imza attı. Avrupa İnsan Hakları Mahkemesi’nin (AİHM) kriterleri esastı artık. ‘Yaşam hakkı ve işkence yasağı’ ihlali varsa kamu görevlilerine af ve zaman aşımı söz konusu değildi. Ergenekon Davası’nın tutuklu sanıklarından emekli generaller (Or) Hurşit Tolon ve (Tuğ) Levent Ersöz şüpheli sıfatıyla sorgulandı. Ahmet Özal’ın bilgisine başvuruldu.  “Zaten mezar açıldıktan sonra zehirler bire bir aynı. Tahmin ediyorum Tolon’un ifadesi TUSHAD’la ilgiliydi.” diyor, oğul Özal. Malatya Zirve Davası’nda tutuksuz yargılanan İlker Çınar’ın naaşa otopsiden 10 ay evvel belirttiği zehir türlerinin saptanmasına dikkatleri çekiyor. TUSHAD, Tolon’un yönettiği ve karanlık işlere karıştığı ileri sürülen Türkiye Ulusal Stratejiler ve Harekât Dairesi’nin kısa adı. Çınar’ın mahkeme kayıtlarındaki iddialarının özeti şöyle: “TUSHAD, bir Ergenekon yapılanmasıdır. JİTEM de bu birime bağlıdır. Ben de TUSHAD’a bağlı çalışan Beyaz Kuvvetler’de görev yaptım. (17 Şubat 1993’te kuşkulu düşen uçakta ölen Jandarma Genel Komutanı) Eşref Bitlis ve Turgut Özal’a suikast yapıldığını burada öğrendim. Kalp krizine yol açacak ilaçlardan olan ve her Beyaz Kuvvet mensubunun da bildiği ve bulundurduğu (fiziksel ömrü 134 gün) Polonyum 210 ve Amerikyum 241 isimli radyoaktif ilaçlar Özal’a verilmişti.” Tolon 1993’te Genelkurmay Başkanlığı Genel Sekreteri idi. 60 sayfalık ilk iddianame hazır. Levent Ersöz’e, TCK 156 kapsamında ‘Cumhurbaşkanı’na suikasttan’ ağırlaştırılmış müebbet isteniyor. Semra ve Ahmet Özal, müşteki. Ersöz ‘O tarihte Şırnak’taki vazifeliydim’ diyerek, iddiaları reddediyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-35243-ozal-sorusturmasina-aihm-ayari.html), [web.archive.org (arşiv bağlantısı)](http://web.archive.org/web/20130602144106/http://aksiyon.com.tr/aksiyon/haber-35243-ozal-sorusturmasina-aihm-ayari.html)
