# Yeni anayasa yolundaki birinci engel başkanlık

*Emin Akdağ 2015.11.16*

<div class="pNewsDetailMainContent ctx_content" itemprop="articleBody">
 <p>
  Anayasa değişikliği için bir tasarının Meclis’ten en az 367 vekilin evet oyunu alması gerekiyor; ya da 330 kabulle iradesine sunulan seçmenin yüzde 50,01’inin lehte rey kullanması. 2012’deki tecrübeye -başlangıç maddeleri ve başkanlık odaklı tartışmalara- bakılırsa, ilk şıkkın gerçekleşme ihtimali şimdilik zor görünüyor. Ana muhalefet partisi CHP başkanlık şartına net ifadelerle karşı çıkarken, gözlerin üzerine çevrildiği Başbakan Ahmet Davutoğlu özetle, “Üzerinde ittifak edeceğimiz husus özgürlükçü ve vesayete karşı bir anayasa olmalı. Bunu yapmadan salt anayasayı başkanlık sistemi gibi göstermek, onu savunmak ve karşı çıkmak açısından yanlıştır.” diyor. AK Parti Genel Başkan Yardımcısı Mehmet Ali Şahin ise yıllardır gündemde olduğunu belirttiği yeni anayasanın ‘başkanlık tartışmalarının gölgesinde kalmamasını’ diliyor: “Başlıklardan birine takılıp kalmayalım. Diğer başlıklar da Türkiye için son derece önemli düzenlemeler içermekte.” Partinin Ankara Milletvekili ve Meclis Adalet Komisyonu Başkanı Ahmet İyimaya da şunları söylüyor: “AK Parti olarak önceliğimiz, içeriğinde uzlaşılmış, standartları yüksek, merkezine insanın oturduğu sivil bir anayasadır. Ancak başkanlık sisteminin süreçteki gelişmeler içerisinde konsensüse mazhar olabileceğini düşünüyorum.” İyimaya’ya göre 367’nin yakalanması bile uzlaşma anlamına gelmiyor: “Kabul sayısının 366’nın üzerinde olmasında dahi referandumun zorunlu olduğunu düşünüyorum. Yeni anayasa fikrinin meşruiyet ve bağlayıcılık temelinin sağlamlığı da böyle sağlanmalıdır.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/yeni-anayasa-yolundaki-birinci-engel-baskanlik_552956), [web.archive.org (arşiv bağlantısı)](http://web.archive.org/web/20151124095450/http://www.aksiyon.com.tr/karakutu/yeni-anayasa-yolundaki-birinci-engel-baskanlik_552956)
