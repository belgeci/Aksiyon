# O grubu RH pozitif adalet aranıyor!

*Emin Akdağ 2015.05.19*

<div class="pNewsDetailMainContent ctx_content" itemprop="articleBody">
 <p>
  Hidayet Karaca ve polis müdürlerine tahliye kararı yüzünden hâkimlerin (Metin Özçelik ve Mustafa Başer) tutuklanmaları, akıl tutulmasının somut işaretiydi. Adana ve Hatay’da ihbar üzerine - önleri kesildiğinde MİT’e aitliği ileri sürülen ama belgesi sunulamayan- TIR’ları durduran savcılar (Süleyman Bağrıyanık, Aziz Takçı, Özcan Şişman ve Ahmet Karaca) ile Kurmay Albay Özkan Çokay’ın da cezaevine gönderilmesiyle iş çılgınlık boyutuna varmıştı. En nihayetinde 17 ve 25 Aralık 2013 rüşvet ve yolsuzluk soruşturmalarının 4 savcısı (Zekeriya Öz, Celal Kara, Muammer Akkaş, Mehmet Yüzgeç) ve 1 hâkiminin (Süleyman Karaçöl) meslekten ihracıyla yargı tümden askıladı. Ekim 2014’teki seçimlerde -AKP ve Doğu Perinçek’in desteklediği- Yargıda Birlik Platformu’nun hâkimiyet kurduğu Hâkimler ve Savcılar Yüksek Kurulu’nun (HSYK) güdümünde. Anayasa, Yargıtay ve Danıştay devre dışı. Anayasa Profesörü Ergun Özbudun, “Her gün aklın almayacağı şeyler oluyor. Hukukun sonudur, bu kadar diyorum. Hukukun bittiği yerde ‘falanca kanunun filanca fıkrasının’ demek komik oluyor. HSYK’nın yaptığı kesinlikle yanlış.” diyor. Ne acınası ki, ihraçlara HSYK Kanunu’nun 69’uncu maddesi iliştiriliyor: “Disiplin cezasının uygulanmasını gerektiren fiil suç teşkil etmezse ve hükümlülüğü gerektirmese bile mesleğin şeref ve itibarını bozacak nitelikte görüldüğü takdirde de meslekten çıkarma cezası verilir.” Peki, o isimler ne diyor? Zekeriya Öz: “HSYK, Anayasa ve yasaları çiğneyerek, savunmamızı dahi almadan yukarıdan talimatla bu kararları vermiştir. Yazıklar olsun bağımlı HSYK’ya.” Celal Kara: “Şu an bir hukuk devletine yakışmayacak birçok mağduriyet yaşanıyor. Bizlere onur ve şeref düştü, diğerleri utansın.” Muammer Akkaş: “Bugün aynı dosya yine önümüze gelse yine aynı işlemleri yaparım. Bir polise nasıl hırsızı yakalama denilemezse, savcıya da soruşturma yapma denilemez.” Mehmet Yüzgeç: “Vicdanım rahat, asıl endişe duyması gerekenler, yolsuzluk yapanlar, millete hizmet etmek yerine küçük menfaatler için başkalarının önüne yatanlar, sonra da utamadan milletin yüzüne arsızca bakmaya devam edenlerdir.” Süleyman Karaçöl: “Hem 1,5 yıl boyunca bu dosyada tüm telefon dinleme, teknik izleme kararı verdin’; hem de ‘bu dosyayı daha önce hiç bilmiyorsun, dosyayı incelemeden 25 dakikada tedbir kararı verdin’ diye soruşturuyorlar.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/o-grubu-rh-pozitif-adalet-araniyor_550925), [web.archive.org (arşiv bağlantısı)](http://web.archive.org/web/20151213085337/http://www.aksiyon.com.tr/karakutu/o-grubu-rh-pozitif-adalet-araniyor_550925)
