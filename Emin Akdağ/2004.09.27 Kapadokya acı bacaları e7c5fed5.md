# Kapadokya acı bacaları

*Emin Akdağ 2004.09.27*

<div>
 <p>
  <font>
   Eşsiz tabii oluşumları ile bilinen Kapadokya, 1923 Türk-Yunan mübadelesinin sosyal, kültürel ve ekonomik etkilerini en fazla hisseden bölgelerin başında geliyor.
   <br/>
   <br/>
   Eti'den Frig'e, Roma'dan Osmanlı'ya kadar 8 medeniyete beşiklik eden bölgedeki mübadelenin izleri 81 yıl sonra araştırılmaya başlandı.
   <br>
    <br>
     Gözlerine inanamıyordu. Ev, babasının vefat ettiği günlere kadar bıkmadan özene özene anlattığı gibiydi. Ufak tefek değişiklikler vardı ama mutfak, odalar ve bahçe yerli yerindeydi. Ebeveyninin 81 yıl önce istemeyerek boşalttığı Güzelyurt'taki (Gelveri) evi bularak ziyaret eden 72 yaşındaki Yunan vatandaşı Sofoklis Papadopoulos, tarifi imkansız duygular içinde olduğunu söylüyordu. Tıpkı doğup ilkokul çağlarına kadar yaşadığı Yunanistan'ın Yanya şehrindeki evini 11 yıl önce bulunca kapının tokmağını öpen 90'lık Lütfü Karadağ gibi. İkisinin de ortak özelliği mübadil olmalarıydı. Zaten bu özellikleri sayesinde, Nevşehir'in Ürgüp ilçesine bağlı Mustafapaşa beldesindeki önemli etkinliğe katılmışlardı. Karadağ, 1923 yılında imzalanan Türk-Yunan Nüfus Mübadelesi'nin bizzat şahidiydi. Yunanistan'da dünyaya gelen Papadopoulos ise mecburi göçün ikinci kuşağındandı.
     <br>
      <br>
       Avrupa Birliği (AB) tarafından da desteklenen "Türkiye ve Yunanistan'da Nüfus Mübadelesinden Kalan Mimari Mirasın Korunması ile İlgili Yerel Bilincin Geliştirilmesi Projesi" çerçevesindeki ilk etkinlik, Kapodokya bölgesinin tarihî ve kültürel açıdan karakteristik yerleşim merkezlerinden Mustafapaşa'da geçtiğimiz hafta yapıldı. İkinci adım 21-27 Ekim tarihleri arasında Yunanistan'ın Girit adasındaki Rethymno'a (Resmo) şehrinde atılacak.
       <br>
        <br>
         Mübadele rüzgar gibi esti...
         <br/>
         <br/>
         Volkanik Hasan Dağı ve Erciyes'in düzlüğündeki Kapadokya bölgesi şimdiye kadar hep erozyonun kayalarda meydana getirdiği eşsiz tabii güzellik ve turizm potansiyeliyle tanındı ve anlatıldı. Oysa Nevşehir, Kayseri, Nigde ve Aksaray illerini kapsayan bölge Türk-Yunan mübadelesi için de son derece önem taşıyor. Kurtuluş Savaşı sırasında ve sonrasında yaklaşık bir buçuk milyon Rum Yunanistan'a; en az 600 bin Müslüman ise Türkiye topraklarına göç etti. Henüz mübadele sözleşmesi imzalanmadan Rumların büyük çoğunluğu Yunanistan'a gitmişti. Savaş sürerken Ege şehirlerinde nice ölümlere, canların yanmasına ve yakıp yıkma olaylarına rağmen Kapadokya'da barış ve huzur hakimdi. Bu yüzden mübadele kararı şaşkınlıkla karşılanmıştı. Rumlar, Türk komşularından ayrılırken herkes ağlıyordu.
         <br/>
         <br/>
         Mübadele öncesinde Rum nüfusun yoğun olduğu Kapadokya beldelerinden Mustafapaşa'daki (1938'e kadarki adı Sinasos) mübadeleyle ilgili etkinlikte, Türk ve Yunan bilimadamları kültürel ve mimarî mirasın korunması yolunda ortak davranış tarzı belirlemeye çalıştı. Ancak bölgedeki incelemeler sırasında görülen manzara bunun çok kolay olmayacağını gösteriyordu. Koruma, dört başı mamur projeler, planlar ve güçlü finans kaynakları gerektiriyordu. Şimdilik iyi giden Türk-Yunan resmî ilişkilerinin her an muhtemel bir gerginliğe gebe olması da göz ardı edilemeyecek bir gerçekti. Uluslararası Anıtlar ve Sit Alanları Konseyi (ICOMOS) Yunanistan Şubesi temsilcisi Nikos Agriantonis, Aksiyon'a, Türk ve Yunan toplumları arasında kalıcı bir dostluk oluşturulması konusunda son derece umutlu olduğunu söylüyordu. Yalnız, iki milletin kendi hâllerine bırakılmaları şartıyla... Eşi Edremit mübadili bir ailenin kızı olan Agriantonis, projenin, insanların topraklarından koparken çektikleri acının ortaya çıkarılmasını hedeflediğini de belirtti.
         <br/>
         <br/>
         Her yapının mimarî, sosyal ve kültürel bilgi aktarım mekanizması olduğunu anlatan proje bilimsel koordinatörü Prof. Dr. Filiz Yenişehirlioğlu ise ortak bir bilgi birikimi oluşturulmasının amaçlandığına vurgu yaptı. Kültürel mirasın yaşatılması ve canlı tutulmasının ortak mimarî dil ve envanterle mümkün olabileceğini söyledi.
         <br/>
         <br/>
         Sekiz medeniyete beşik oldu
         <br/>
         <br/>
         Mustafapaşa Belediye Başkanı Mustafa Özer, kültürel birliktelik ve kaynaşmaya sahne olan beldedeki tarihî ve mimarî eserlerin 'dedelerden miras değil, gençlerden ödünç alındığının ve yine gençlere emanet edileceğinin' bilincinde. Eski adı Sinasos (anlamı: güneşin şehri) olan beldenin geçmişi, araştırmalarla 1500'lü yıllara kadar götürülmüş. Eti, Frig ve Perslerden Osmanlı'ya kadar 8 medeniyete beşiklik eden Kapadokya'nın önemli merkezlerinden Mustafapaşa'ya bağlı Şahinefendi köyündeki kazı çalışmalarında 4'üncü yüzyıl Roma dönemine ait zemin mozaikleri bulunmuş. Başkan Özer, "Bölgede mağara, kaya oyuklar, kilise ve vadi çok ama mozaik ilk defa beldemizde çıktı" bilgisini veriyor. Zamanında Rumların "Doğu'nun Atina'sı", Türklerin ise "Küçük İstanbul" dedikleri Mustafapaşa'nın günümüzdeki nüfusu 2 bin. Mübadele öncesinde ise 5 binmiş. Bunun 4 bin 500'ü Rum, sadece 500'ü Türkmüş. Yunanistan'dan beldeye giden Rumların yarısı kadar Müslüman gelmiş. Gelenlerin de önemli bir kısmı Makedon asıllı. İlk başlarda beldenin yerlisi Türkler ile bugün de dil ve kültürlerini koruyan Makedon Müslümanlar pek anlaşamamış. Beldenin yerlilerinden 92 yaşındaki Şaban Topuz, o günleri şöyle anlatıyor: "Mübadele olmadan Rumlar ile aramız çok iyiydi. Sadece Türkler ile evlenen 3-5 Rum kadını kaldı. Gelen Makedonlar ile aramızda gerginlik oldu, iki üç ölü verdik. Sonra ortalık sakinleşti. Kız aldık verdik, gerginlik sona erdi..." İstanbul'da havyar ticareti yapan Sinasos'un Rumları çok zenginmiş. Yerleşik Türkler, Rumların Sinasos'ta bıraktıkları ailelerinin işlerine yardım ederek geçinirmiş. Günümüzde de inşaat sektöründe çalışıyorlar.
         <br/>
         <br/>
         Din kriterine göre yapılan mübadelede, hiç Türkçe bilmeyen Müslümanlar ile hiç Yunanca bilmeyen Ortodokslar da yer değiştirmiş. Mübadeleyle Türkiye'ye Mustafapaşa'ya olduğu gibi çok sayıda Makedon ve Arnavut da geliyor. Yunanistan'a da on binlerce Ortodoks Hıristiyan Türk'ün gittiği, kaynaklarda geçiyor. Babasının 1892'de inşa edilen Güzelyurt'taki evinin kapısındaki, Yunan alfabesiyle Türkçe yazılan kitabenin 'maşallah ile başlayıp inşallah ile bitmesi' merak uyandırınca, ister istemez Papadopoulos'a "Siz de Ortodoks Türklerden olabilir misiniz?" diye soruyoruz: "Kesinlikle değil. Rum Ortodoksuz. Dedem Gelveri'nin papazıydı, dinî lideriydi. Türkçe konuşuyorlardı fakat yazı dilinde Yunan alfabesini kullanıyorlardı" diyor. Babasının mübadeleyle ilgili neler anlattığını da merak ediyoruz: "O dönem için düşünecek olursak, köklerinden çıkarılmış vaziyettelerdi. O kadar da kötü şeyler anlatmıyordu ama mübadeleye ilişkin duyguları iyi değildi. Buraları terk etmek istemiyorlardı. Yunanistan'da bize kucak açılınca sonu daha kolay oldu. Yine de buraları unutmak mümkün değildi."
         <br/>
         <br/>
         Hacettepe Üniversitesi'nden Doç. Dr. M. Sacit Pekak, 20 yıldır araştırdığı Kapadokya'nın daha tam neresi olduğunun bilinmediğini belirtiyor: "Bölgede tahmin edilemeyecek kadar çok kültürel miras var. Devletin ve patrikhanelerin haberi yok." Pekak, Hıristiyanlığın ilk mezhebi Ortodoks inancının temellerinin atıldığını söylediği bölgede, yıkık ya da ayakta 200 kilise belirlemiş. Kapadokya, Roma döneminde bir eyaletin adıymış. Bölgenin turistik özelliğinin keşfedilmesi ve dünyaya tanıtılması çok eskilere dayanmıyor. Bunda da aktif rolü başta Fransızlar olmak üzere, Alman ve İngilizlerin oynaması bir hayli ilginç. Pekak'tan bir bilgi daha: Kapadokya, yaygın bilginin aksine Erciyes ve Hasan Dağı'ndaki volkanik patlamaların ürettiği lavlarla değil; pişen sütlacın üzerindeki kabarcıklara benzeyen yerkabuğu olaylarıyla oluştu.
         <br/>
         <br/>
         Kapadokya kanun istiyor
         <br/>
         <br/>
         Turizm açısından tabii ve kültürel zenginliği geç keşfedilen Kapadokya'daki koruma bilinci ve faaliyetleri haliyle çok yeni. Ürgüp, Göreme, Uçhisar, Avanos ve Mustafapaşa'lı Nevşehir'de koruma kurulu 10 yıl önce faaliyete başlıyor. Koruma Kurulu Müdürü Mevlüt Coşkun, dünyada hem doğanın hem de kültürün korunacağı başka bir yer olmadığına dikkat çekiyor. Koruma için 'güçlü kuruluş ve güçlü belediyeler' gerekiyor. Çoşkun, plan ve projesiz korumayı 'karanlıkta el yordamıyla eşya arayamaya' benzetiyor. 'Yokluğu büyük sorun olan plan hazırlansa da, teknik eleman yok. Kapadokya, kendine özgü bir koruma kanununa ihtiyaç duyuyor. Yasakçı anlayış ve korkuyla koruma imkansızken hoşgörülü yaklaşım da tek başına çözüm değil. Korumacılık öte yandan pahalı bir sektör. Haritalar 1950'li yıllara ait. Korumanın sağlanabilmesi vatandaş, kurul ve yerel yönetim işbirliğine bağlı. Kurul 10 yıllık ama, Avanos'un koruma amaçlı imar planı ancak 8 yılda ortaya konabiliyor. Bu konuda, Mustafapaşa Belediyesi azimli davranmış. Beldenin planı hazır. Binaların aslına uygun restore edilmesiyle butik otellere dönüşebileceğini de kaydeden Çoşkun, Başbakanlık Toplu Konut İdaresi'nin (TOKİ) bir ara gündeme gelen 'onarım kredisi'nin önemine de işaret ediyor.
         <br/>
         <br/>
         Bacasız sanayi diye nitelenen turizm, durup dururken ortaya çıkmıyor ya da kendi kendine gelişmiyor. Turizmden geldiği için sektörü çok iyi bilen Mustafapaşa Belediye Başkanı Özer, Kapadokya'daki tarihî doku ile tabii güzellik korundukça turistin bölgeye gelmeye mahkum olduğunu söylüyor. Özer'e göre 'deniz-kum-güneş' ana sloganıyla üretilen ve 'her şey dahilci' paket programlar kültür turizmini baltalıyor. Bilet parasından kaçınan bazı turizm acentelerinin, turistlere Göreme açık hava müzesi diye farklı bir vadiyi gezdirdiği bile oluyormuş.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2149 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16190), [web.archive.org (arşiv bağlantısı)](http://web.archive.org/web/20060119002035/http://aksiyon.com.tr:80/yazdir.php?id=16190)
