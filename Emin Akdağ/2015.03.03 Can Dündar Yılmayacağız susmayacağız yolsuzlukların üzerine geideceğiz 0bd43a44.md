# Can Dündar: Yılmayacağız, susmayacağız, yolsuzlukların üzerine geideceğiz

*Emin Akdağ 2015.03.03*

<div class="pNewsDetailMainContent" itemprop="articleBody">
 <p>
  Bir tarafta Cumhurbaşkanı Recep Tayyip Erdoğan’ın “Türkiye’deki kadar özgür medya hiçbir ülkede yok.” iddiası; diğer yandaysa şu okuyacaklarınız. “Basın Özgürlüğüne Darbe” zihniyeti, 14 Aralık 2014’te Samanyolu Yayın Grubu Başkanı Hidayet Karaca ve Zaman Gazetesi Genel Yayın Müdürü Ekrem Dumanlı’nın gözaltına alınmasıyla iyice somutlaştı. Hukukun hiçe sayılmasıyla Karaca, halen tutuklu. Bundan sonraki aşama; tüm manşetlerin Başbakanlıkça atılması. Ancak ulusal ve uluslararası tepkiler demokratik parlamenter sistemdeki 4’üncü erkin hepten rafa kaldırılmasını erteletiyor. Düşünebiliyor musunuz; bir gazetenin (Taraf), yazı işleri toplantısına, yalnızca mali inceleme yetkisini haiz Sermaye Piyasası Kurulu (SPK) müfettişleri resen katılabiliyor. Hakkındaki dava ve soruşturmalarla adliye binaları son aylarda ikinci adresi haline gelen Cumhuriyet Gazetesi Genel Yayın Yönetmeni Can Dündar’ın 17-25 Aralık rüşvet ve yolsuzluk operasyonlarına ilişkin yayınları Erdoğan’ı ve AKP’yi elinde tutan kadroyu hayli rahatsız ediyor. ‘Havuz medyası’ denilen gazete ve TV’lerce topluma pompalanan korku sisi dağılıyor; aynı amaçla örülen duvarlarda tuğlalar yerinden oynuyor çünkü. 26 Şubat Perşembe günü kendisiyle birlikte 6 gazetecinin ifade verdiği Çağlayan Adliyesi girişinde de her şartta görevlerini sürdüreceklerini vurguladı Dündar: “Belki yargılanarak, belki tehditlere maruz kalarak ama elbette devam edeceğiz. Birçok meslektaşım burada yargılanacaklar. Mahkemelerde buluşuyor olacağız ama hiçbir şekilde yılmayacağız.” Bu tür sansür ve baskı girişimlerinin askerî dönemlerde dahi işe yaramadığını hatırlattı birilerine: “Biz susmayacağız. Yazmaya, çizmeye, söylemeye, kendimizi savunmaya ve yolsuzlukların üzerine gitmeye devam edeceğiz.”, “Büyük bir hırsızlığın, yolsuzluğun halkın gözünün önünden kaçırılmasına göz yummayacağız.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/can-dundar-yilmayacagiz-susmayacagiz-yolsuzluklarin-uzerine-geidecegiz_549156), [web.archive.org (arşiv bağlantısı)](http://web.archive.org/web/20150731015222/http://www.aksiyon.com.tr/karakutu/can-dundar-yilmayacagiz-susmayacagiz-yolsuzluklarin-uzerine-geidecegiz_549156)
