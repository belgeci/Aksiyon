# Reklamlar Auta Gıdıyor...

*Emin Akdağ 2001.11.10*

<font class="agenda2NewsSpot">
 Türkiye'deki reklamların önemli  bir bölümü bilinçsizce yapılıyor. Bir milyar dolarlık reklam pastası ülke ekonomisi ve nüfusunun büyüklüğüne göre çok yetersiz. Reklamın beğenilmesi ve çok konuşulması ile etkinliği arasında doğru orantı yok
</font>
<font class="newsDetail">
 Biz, reklamın içinde ya şöyle okkalı bir espri olanını, ya da vicdanları damardan vuranlarını severiz. Reklam dediğin bir, yavan olmayacak. İki, insanın içini açacak. Üç, günün yorgunluğu ve bütün sıkıntıları alıp götürecek. Duygulara hitap ettiğinde de sarsıcı mesajlarıyla insanı oturduğu koltuğa gömecek, belki de ağlatacak. Reklam sloganları öyle olacak ki, bunları çok rahatlıkla günlük hayatımızda kullanabileceğiz. Sayfalarca yazsak ya da dakikalarca konuşsak da anlatamayacaklarımızı bunlarla bir çırpıda dile getirebileceğiz. "Mesalaörneğin" reklam dediğin şöyle olacak: "Çakar çakmaz çakan çakmak...", "Yok öyle, burası Türkiye...", "Ne diyorlarsa o...", "Tık... tık... tık... eyi günler...", "Şapkasız çıkmam abi...", "Tamamen duygusal...", "İyi geceler Türkiye", "Ankara'nın nesi meşhur?"... Reklama nasıl bakarsan onu biçiyorsun
 <br/>
 <br/>
 İşin bize bakan yönü böyle. Ancak bir de reklamveren ve reklamcılara bakan yön var. Haberde, madalyonun tüketici tarafından pek bilinmeyen diğer yüzünü görmeye çalıştık.
 <br/>
 <br/>
 Reklam; üretim ile tüketim arasındaki sihirli değnek. Ürün ve hizmetin pazarlanmasındaki en önemli silahlardan. Aynı zamanda bir iletişim aracı. Artık reklamsız bir ekonominin düşünülmesi imkansız, yürümesi de. Dünya ölçeğinde her yıl yüzmilyarlarca dolar reklam yatırımı yapılıyor. Tabii ki geriye dönme şartı ve beklentisiyle... Reklam öyle bir olgu ki, bakış açısına göre bütün kimyası değişiveriyor. Bu sebeple reklama doğru bakmak gerekiyor. Yanlış bakış yüzmilyonlarca doların çöpe atılmasına yol açabiliyor.
 <br/>
 <br/>
 Reklama hangi bilinç ve açıdan bakıldığını en iyi ekonomik kriz dönemleri gösteregeliyor. Ne kadarı gerçek, ne kadarı suni pek bilinmeyen krizlerle boğuşan Türkiye'deki reklamın göstergelerini incelemek için tam sırasıydı. Patronların reklama bakış açısını, 66 işadamı üyesi ülkedeki toplam reklam yatırımının yüzde 80'inden fazlasını gerçekleştiren Reklamverenler Derneği'nin başkanı Caner Tunaman ile konuştuk. Reklam sektörünün içinde bulunduğu durumu ve sözkonusu bakış açısından nasıl etkilendiğini ise ülkedeki reklam ajanslarının çoğunluğunu çatısı altında buluşturan Reklamcılar Derneği Başkanı Faruk Atasoy'dan dinledik.
 <br/>
 <br/>
 Patron ve reklamcıların kurumsal başkanlarını dinleyince gördük ki, Türkiye'deki reklamların önemli bir bölümü bilinçsizce yapılıyor. Bir milyar dolarlık reklam pastası ülke ekonomisi ve nüfusunun büyüklüğüne göre çok yetersiz kalıyor. Reklamın beğenilmesi ve çok konuşulması ile etkinliği arasında doğru orantı yok. Bütün bunların üzerine bir somut gerçek, 2001 yılında reklam yatırımlarının en az yüzde 50 gerilemesi bekleniyor. Bazı reklam ajansları birleşerek iflastan kurtuluyor. Reklam sektöründeki personelin yaklaşık yüzde 30'u kriz sonrasında kendini kapının önünde buldu.
 <br/>
 <br/>
 Reklamverenler Derneği Başkanı Caner Tunaman başta hemen vurguluyor: "Pazarlamanın beş tane silahı vardır. Fiyat, ürün, tüketici, ambalaj ve reklam. Maalesef Türkiye'de reklam böyle algılanmıyor. Reklam sanki satılmayan bir malı sattıran; yalan söyleyen, yanlışlık yapan, aldatan, kandıran, hani eşeğini boyayıp satan üçkağıtçılık, dalavere gibi görülüyor."
 <br/>
 <br/>
 Reklam uzun vadeli yatırım...
 <br/>
 <br/>
 "Acaba Türkiye'deki şirketler hangi düşünce ve beklentilerle reklam veriyorlar?" sorusunu Tunaman şöyle cevaplıyor: "Sene sonuna doğru reklamlara yer bulunmaz. Çünkü patron der ki, 'E hadi çok para kazandık, biraz da reklam yapalım.' Bu son derece yanlış; reklam uzun vadeli, kumbaraya para atmak gibi bir hadisedir. Patronlarımızda öyle yanlışlıklar var ki; arsayı alıyor, binayı yapıyor, fabrikayı kuruyor, ürünü geliştiriyor, ürünü yapıyor en son reklamı nasıl yapacağını düşünmeye başlıyor. "
 <br/>
 <br/>
 Binilen dal kesiliyor...
 <br/>
 <br/>
 Tunaman'ın, Türkiye'deki krizin oluşması ve bir milyar dolarlık reklam yatırımlarının yarı yarıya azalmasına ilişkin görüşleri de şöyle: "Türkiye'de birisi birisinin kafasına birşey atıyor. Tüccar diyor ki eyvah kriz geliyor. Tüccarın elinde en az Türkiye'ye aylarca yetecek stok vardır. Tüccar eyvah kriz geldi, daha almayayım, stokumu azaltayım diyor. Fabrika patronu diyor ki eyvah kriz başladı. Almıyorlar, stok satışlar düştü diyor. Oysa ki satışlar düşmedi, stoklar azaltılıyor. Patron, kesin reklamı diyor. Çünkü bilinç yok. Reklamı kestiği anda ne oluyor? Reklamı kesince bu sefer tüketim yavaşlıyor. Yavaşlayınca stoku azaltan tüccar diyor ki, ne akıllıyım, gördüm krizi, stoku azalttım. Daha da azaltayım diyor. Sanayici diyor ki, ne akıllıyım reklamı kestim, iyi ki kesmişim şimdi daha da keseyim diyor. Reklamı daha kesince tüketim daha azalıyor. Tüketim daha azaldı mı stoklar daha da azalıyor. Üretim daha da düşüyor. Binilen dalı kesmekten hiç farkı yok. Sonra sanayici öyle bir duruma geliyor ki artık kesecek reklam da kalmamış, ne yapayım şimdi diyor işçi çıkarıyor. İşçi çıkardığın zaman tüketim daha da azalıyor. Kriz derinleşiyor. En büyük bilinçsizlik ekonomide."
 <br/>
 <br/>
 Tunaman'a göre, bilinçli bir reklam anlayışı olsaydı, yaşanan krizlere rağmen 1 milyar dolarlık reklam yatırımı çok düşmez, ancak 850900 milyon dolara gerilerdi. Yüzde 50'lik gerilemeden ise herkes sorumlu: Devlet, reklamı bilenler, üniversiteler, reklamı verenler, reklamcılar...
 <br/>
 <br/>
 Patron ne istediğini bilmiyor...
 <br/>
 <br/>
 Tunaman, reklamın oluşum sürecindeki önemli bir yanlışlığa dikkat çekiyor: "Bizim patron senelerdir bir şeyi atlıyor. Reklamcılıkta, reklamveren 'ne', reklamcı 'nasıl' söyleneceğini ortaya koyar. Türkiye'de reklamveren bilinçsizce reklamcının karşısına oturuyor. Reklam yapacağız ama ne söyleyelim, diye soruyor. Olacak iş değil? Reklamcı da bu bilinçte olmadığı için veyahut da müşteriyi kaçırmayayım diye, kalkıp da ona ne söylemesi gerektiğine dair alternatifler sunuyor. Öyle ters olay ki. Çünkü reklam şirketlerinin araştırma gücü yok. Ne yapıyorlar biliyor musunuz, kumar oynuyorlar, kol çekiyorlar. Ya düşerse..."
 <br/>
 <br/>
 Reklamların yüzde 90'ı isabetsiz...
 <br/>
 <br/>
 Tunaman, çok uluslu şirketlerin verdiklerinin haricindeki reklamların yüzde 90'ının isabetsiz olduğu kanaatinde. Hele hele iki üç dakikalık reklamların hiçbir işe yaramadığına inanıyor. Sanayicinin işine yarayacak reklamlar üretilmemesinin baş sorumlusu da ona göre reklamcı değil, reklamı veren patron. Çünkü reklamın kumandanı reklamı veren.
 <br/>
 <br/>
 Sektör üç yıldır yerinde sayıyordu...
 <br/>
 <br/>
 Son krizlerin etkilerini sorduğumuz Reklamcılar Derneği Başkanı Faruk Atasoy, zaten global krizler sebebiyle 1997 ile 2000 yılları arasında reklam yatırımlarında reel bir artış sağlanmadığını, 2000 yılında yüzde 14,5'luk bir artış olduğunu belirtiyor.
 <br/>
 <br/>
 Türkiye'de reklamın mevcut talepten pay alma düşüncesiyle yapıldığını ifade eden Atasoy'un olan ve olması gereken reklam bilinciyle ilgili görüşleri şöyle: "Reklamverenlerin bir pazarlama stratejisi hazırlayarak bunu reklam ajansıyla paylaşmaları, ajansın da bu stratejiye dayanarak bir iletişim stratejisi oluşturması gerekir. Türkiye'de reklama kimisi masraf kimisi de yatırım olarak bakıyor. Bunu firmanın prestiji için de bir araç olarak düşünüyor. Bu konuda yapılmış yeterli çalışma ve bilinç olmadığı zaman eğer iş yapılan ajans da belirli bir düzeyde değilse reklamla bağlantılı yapılan yatırımlar gerçek yatırım olamıyor. Aslında bir bakıma harcama oluyor. Boşa gitme ihtimali de var. Burada bir yetersizlik veya israf var."
 <br/>
 <br/>
 Reklam bilimsel ve ciddi bir iş...
 <br/>
 <br/>
 Atasoy, gelişmiş ülkelerdeki durumu şöyle özetliyor: "Serbest piyasa ekonomisini uygulayan gelişmiş ülkelerde bütün bu çalışmalar belirli bilimsel verilerle, deneyimlerden geçirilmiş yöntem ve tekniklerle yürütülüyor. Ciddi bir iş olarak ele alınıyor. Hiç kimse bunu herhangi bir düzeydeki profesyonelinin bir şekilde yürüteceği bir iş olarak görmüyor. Üst yönetimin sorumluluğunda olan bir iş. Yatırım olarak bakılıyor. Departmanlar içinde stratejiler hazırlanarak çalışmalar yapılıp reklam ajansları ondan sonra işin gündemine giriyor. Amaç bir prestij kazanayım, benim markamdan, firmamdan etrafta söz edilsin, itibarım artsın falan gibi şeyler değil. Burada amaç markaya bir değer katmak."
 <br/>
 <br/>
 Kriz fırsata dönüşebilir...
 <br/>
 <br/>
 Atasoy, kriz ve reklam yatırımları arasındaki ilişki hakkında da şunları kaydediyor: "Kriz dönemlerinde kârlar düşüyor. Düşüşü engelleyecek tedbirlerden biri de reklamı durdurmak. Bu kısa vadeli bir bakış. Bir çok ürün grubu markasının unutulmasına, zayıflamasına neden oluyor. Çünkü kriz ortamlarında bile tüketim durmuyor. Reklam yaptığımız takdirde düşmüş olan satış hacmi için de daha fazla şansımız var demektir. Yapılan iletişim yatırımıyla düşen satışlar içindeki satış payı artırılabilir. Herşeye rağmen reklama devam eden firmalar var. Mesela Altınyıldız, Beymen grubu gibi. Çok uluslu şirketler genelde devam ediyorlar. Krizi bir fırsata dönüştürmek gerçekten mümkün olabiliyor."
 <br/>
 <br/>
 Atasoy'a göre 1 milyar 54 milyon dolarlık ölçülebilir yıllık reklam yatırımı en az üç, dört milyar dolar olmalı. 10 milyonluk Yunanistan'da bile pasta neredeyse aynı büyüklükte. Öte yandan reklam pastası ile ülke zenginliğinin direkt alâkası var. Buna en çarpıcı örnek, İspanya'nın Avrupa Birliği'ne girdikten sonra reklam yatırımlarını üçe katlaması. Atasoy, 65 milyonluk Türkiye'de gerçek anlamdaki tüketici nüfusun 15 milyon olduğunu söylüyor. Bu durumda çok yoğun reklam yapılsa da sonucun değişme ihtimali zayıf. Çünkü insanların satın almalarında öncelikleri var. Zenginleşme olmadan Türkiye'de reklam yatırımlarında büyük artışlar beklemek gerçekçi değil.
 <br/>
 <br/>
 Personelin yüzde                    30'u kapı önünde...
 <br/>
 <br/>
 Kiz sonrasında en fazla yüzde 40'lık bir düşüşü öngördüklerini ifade eden Atasoy, şimdilik yüzde 50'ye varan oranın büyümesinden endişe ettiklerini açıklayarak, krizin faturasıyla ilgili şu bilgileri veriyor: "Bazı ajanslar birleştiler. Önümüzdeki aylarda da gelişmelere bağlı olarak birtakım yeni birleşmeler olabilir. Yüzde 30 civarında çalışan sayısında indirim oldu."
 <br/>
 <br/>
 Bankalar reklamdan kaçtılar...
 <br/>
 <br/>
 Banka reklamları bıçakla kesilmiş gibi durmuştu. Bunun sebebi neydi? Reklam yatırımlarının beklenenin üstünde düşmesinin bir nedeni de bu muydu? Durumu Atasoy şöyle izah ediyor: "Fona devir süreci başlayınca ve fona geçirilen bankaların önemli bir kısmı da oldukça yoğun reklam yapan bankalar olduğu için belli bir yoğunlukta reklam yapmak birtakım kafalarda soru işaretlerine neden olabilir gibi bir komplekse neden oldu. Bazı bankalar yoğun reklam yaparsak acaba kamuoyunda bu banka da batıyor diye bir görüş oluşur mu diye endişelendiler. Bence bu nedenle bazı bankalar reklam yapmaktan kaçındı, özellikle kasım ayını izleyen dönemde. Daha sonraki aylarda da banka birleşmelerinin gündemde olması sebebiyle bankaların bir kısmı reklam yapmadı. Çünkü birleşmeyle bazı bankalar ortadan kalkacaksa o bankanın reklamını yapmanın gereği yoktu."
 <br/>
 <br/>
 Strateji, popülerlikten                 daha önemli...
 <br/>
 <br/>
 Reklamda başarının ölçüsü neydi? Çok konuşulması, yani popülerliği mi, yoksa hedef kitleyi harekete geçirmesi ve güçlü bir imaj oluşturması mı? Atasoy sorulara şöyle karşılık veriyor: "Reklamlar izleyen seyirciler veya okuyan kişiler hoşlansın ve de keyif duysunlar, iyi vakit geçirsinler diye üretilmiyor. Belirli bir amaca yönelik yapılıyor. Bu açıdan zaman zaman çok popüler olan, kendinden çok sözedilerek gündeme giren reklamlar yeterince başarılı ve etkili olmayabilir. Katiyen popüler reklam işe yaramaz demiyorum. Bütün mesele reklamın, doğru bir stratejiye ve belli bir hedefe yönelik olması. "
 <br/>
 <br/>
 Reklam mizah değil...
 <br/>
 <br/>
 Özellikle son yıllarda reklamda mizah ön plana çıkıyordu. Niçinini Atasoy'dan dinleyelim: "Reklam kesinlikle mizah yapmak değil. Birçok ürün grubunda markaların ürettikleri malların arasında pek büyük farklılık yok. Bu açıdan belli ürün gruplarındaki marka ile ilgili yapılan reklamın tüketiciye sempatik gelmesi, onunla bir bağ kurabilmesi, bir sıcaklık yaratması, markanın belli bir duygu ve düşünceleri paylaştığını ifade etmesi önem kazanıyor. Mizah çok yaygın olarak kullanılan birşey. Ama biz sonuçta parodi veya skeç üretme içinde değiliz."
 <br/>
 <br/>
 Reklam sektörünün kapsamı
 <br/>
 <br/>
 Reklam sektörü deyimi kuruluşlar olarak reklamverenleri, reklam ajanslarını, reklam mecralarını ve reklamın üretiminde rol alan yapımcıları kapsıyor. Bu çerçevede reklamverenler perakende mal satıcılarından büyük üretici ve pazarlayıcı holdinglere kadar binlerce firmayı, reklam ajansları 100 kadar kurumlaşmış firmayı, yapım kuruluşları olarak da 30 kadar film yapım firmasını ifade ediyor. Reklam hizmetlerinde destek veren halkla ilişkiler, fotoğraf, araştırma ve bilgisayar şirketleri ile matbaalar sektöre dahil edilmiyor. Reklam taşıma yükünü, 16'sı ulusal, 15'i bölgesel, 229'u yerel ölçekte yayın yapan 260 televizyon kanalı (53'ü kablolu); 30 ulusal, 108 bölgesel, 1062 yerel yayın yapan 1200 radyo istasyonu; tüm ülkede dağıtımı yapılan 32 gazete ve 85 dergi çekiyor. Reklamların medyaya oransal dağılımı ise tahmini olarak şöyle: Basın (dergiler dahil) yüzde 31, televizyon yüzde 32, radyo yüzde 5, açıkhava yüzde 6, sinema yüzde 1.
 <br/>
 <br/>
 E-Posta: e.akdag@zaman.com.tr
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-8220-34-reklamlar-auta-gidiyor.html), [web.archive.org (arşiv bağlantısı)](http://web.archive.org/web/20101024141519/http://www.aksiyon.com.tr:80/aksiyon/haber-8220-34-reklamlar-auta-gidiyor.html)
