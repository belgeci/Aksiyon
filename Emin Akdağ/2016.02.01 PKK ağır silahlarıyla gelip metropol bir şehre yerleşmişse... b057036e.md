# PKK, ağır silahlarıyla gelip metropol bir şehre yerleşmişse...

*Emin Akdağ 2016.02.01*

<div class="pNewsDetailMainContent ctx_content" itemprop="articleBody">
 <p>
  Terör örgütü PKK’yla aylardır Güneydoğu’nun dağlarında değil, şehir merkezlerinde çarpışıyor asker ve polisimiz. Kazdığı hendeklerle ‘kurtarılmış bölgeler’ peşinde koşan örgüt, sivillerin yaşadığı polis lojmanlarına bombalı saldırılar düzenliyor, okul basıyor-yakıyor. Halk mahallesini, evini-barkını terk ediyor. Devletin vatanın bütünlüğünde ve otoritesini sağlamada hassas davranması, kendinden beklenen birincil vazife. Ama yürütülen ve adına da ‘çözüm’ denilen bir süreç var yakın mazide. Herkes soruyor: Eli kanlı teröristler kent merkezlerine silah ve bomba yığarken mülki ve idari amirler -kısacası hükümet- neredeydi? AK Parti’nin önemli isimlerinden ve hâlihazırda da genel başkan başdanışmanlarından Hüseyin Çelik’in blog sayfasında yazdıkları sualdeki isabetin ispatı: “Biz, bölgeyi ve bölgenin dinamiklerini bilen birisi olarak, 2009’dan itibaren olanları ve olabilecekleri, Bakanlar Kurulu’nda, AK Parti MYK ve MKYK’sında, nihayet çözüm süreci konulu tüm özel toplantılarda yetkili arkadaşların, Sayın Başbakan’ın ve Sayın Cumhurbaşkanı’nın huzurunda, bütün açıklığı ve netliği ile ortaya koyduk.” Kimi yetkililerin ‘sürecin romantizmine kapıldığını ve fotoğrafın genelini göremediğini’, bu yüzden de objektif izahatlara ciddi tepkiler gösterdiğini belirtiyor Çelik: “2014’te Afyonkarahisar’daki toplantıda benzer bir yaklaşımla endişelerini dile getiren milletvekilleri, bu yetkili arkadaşların tepkisiyle karşılaştı.” Ölümlerin “her iki yakada da kinleri, nefretleri ve öç alma duygularını” büyüttüğünün ve “Sur, kadim Diyarbakır’dır, yani Diyarbakır surlarının çevrelediği tarihî Diyarbakır şehridir. Fatih ilçesi İstanbul için ne ise Sur da Diyarbakır için aynı şeydir.” gerçeğinin altını çizip şu vurucu cümleleri dile getiriyor: “PKK, ağır silahlarıyla gelip metropol bir şehre yerleşmişse bunda kendisi için ders ve sorumluluk çıkaracak birçok etkili ve yetkili olmalıdır. Bir AK Partili, bir Kürt ve her şeyden önemlisi bir vatandaş olarak ıstırap duyuyorum.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/pkk-agir-silahlariyla-gelip-metropol-bir-sehre-yerlesmisse_553703), [web.archive.org (arşiv bağlantısı)](http://web.archive.org/web/20160213233540/http://www.aksiyon.com.tr:80/karakutu/pkk-agir-silahlariyla-gelip-metropol-bir-sehre-yerlesmisse_553703)
