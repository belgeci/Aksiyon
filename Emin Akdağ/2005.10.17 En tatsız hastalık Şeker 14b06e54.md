# En tatsız hastalık: Şeker

*Emin Akdağ 2005.10.17*

<div>
 <p>
  <font>
   Diyabet, diğer adıyla şeker hastalığı hakkındaki bilgi düzeyi ve bilinç eksikliği, toplum sağlığını tehdit ediyor. Türkiye’deki diyaliz hastalarının yüzde 60’ının böbrek yetmezliğine yakalanma sebebi diyabet. Bu konudaki bilgisizlik o kadar ileri safhalarda ki, hastaların üçte biri diyabet olduğunu dahi bilmiyor.
   <br/>
   <br/>
   Diyabet (şeker hastalığı) eşittir şişmanlık. Bu, gazeteci gözüyle öne çıkarılan bir tespit değil. Uluslararası sağlık kriterlerine uygunluğu belirleyen JCI belgesini Türkiye’de ilk defa alan Memorial Hastanesi’nin Diyabet ve Obezite Kliniği Sorumlusu Dr. Soner Dileklen’in altını özenle çizdiği bir gerçek. Şeker, halk arasında özellikleri en az bilinen hastalıklardan biri. İç Hastalıkları Uzmanı Dileklen’in verdiği bilgiye göre, dünya genelindeki diyabetlilerin üçte biri hastalığa yakalandığını dahi bilmiyor. Zannedildiği gibi de, çok şeker tüketmenin ya da şekerli yiyecekleri sevmenin diyabetle direkt ilgisi yok.
   <br>
    <br>
     Peki o zaman nedir bu diyabet? Soner Dileklen, diyabetin, vücuttaki karbonhidrat mekanizmasının bozulmasıyla ortaya çıktığını söylüyor. Hastalığa ‘şeker’ ismi yakıştırılmasının sebebi de, kan şekerinin yükselmesiyle karşımıza çıkması. Rahatsızlığın merkezindeki organımız pankreas; hastalıkla ilgili hayati madde ise insülin. Diyabet daha başlangıçta Tip 1 ve Tip 2 diye ikiye ayrılıyor. Bu iki tür, belirtileri ve meydana getirdiği sağlık problemleri açısından benzeşse de hastalanma sebepleri ve tedavi süreçleriyle birbirinden ayrılıyor.
     <br>
      <br>
       Birinci sebep şişmanlık
       <br>
        <br>
         Tip 1 diyabette, pankreas yeterince insülin üretip salgılayamıyor. Daha ziyade çocukluk yıllarında, 4 ila 12 yaş arasında kendini gösteriyor. Bu tipin tek tedavi yöntemi, vücuda ihtiyaç duyduğu kadar insülin takviyesinde bulunmak. Tip 2 diyabette, üretiminde sıkıntı yaşanmamasına rağmen, insülin görevini yapamıyor. Hastaların yüzde 85’i Tip 2 türü diyabetli. Her iki türdeki klişe belirti, sık sık su içilmesi ve idrara çıkılması. Dr. Dileklen en fazla görülen diğer belirtileri şöyle sıralıyor: Halsizlik, yorgunluk, ciltte döküntü; bağışıklık sisteminin zayıflamasıyla hastalıkların artması (özellikle idrar yolu enfeksiyonlarının sıklaşması), eklemlerde ağrı, saç dökülmesi, karın ağrıları, ishal ve cinsel fonksiyonlarda bozulma...
         <br/>
         <br/>
         Şişmansanız, ailenizde şeker hastası varsa ve dört buçuk kilogram üstü çocuk dünyaya getirmişseniz diyabet adayısınız. Endişe ediyorsanız, durumunuzu öğrenmeniz son derece kolay. Hastalığa ilişkin şahsi veriler, kan şekeri ve idrar testleriyle rahatlıkla elde edilebiliyor. Tip 1’in, Tip 2’den farkını anlatmanın tam sırası. Tip 1 diğeri gibi kalıtsal özellik taşımıyor. Yani aileden aileye transfer olmuyor. Çocuklukta geçirilen kabakulak, kızamık ve kızamıkçık türü döküntülü hastalıklar, iltihaba yol açtıkları pankreası çalışamaz hale getiriyor. Bu durumun testlerle teşhisi de imkansız. Hastalık çoğu zaman kan şekeri aniden fırlayan çocuğun komaya girmesiyle anlaşılabiliyor. Soner Dileklen, “Bir ebeveynin çocuğumda Tip 1 diyabet var mı kaygısı için ne yapması lazım?” sorusuna, “Bunun için yapılacak hiçbir şey yok. Herkeste olabilir bu. Anlamak için genetik harita çıkartılarak HLA’larına bakılmalı. O da verimli değil.” diye cevap veriyor.
         <br/>
         <br/>
         Pek tanınmasa da diyabetle ilgili bazı beylik bilgilerden herkes haberdar. ‘Gizli şeker’ tabiri bunlardan biri. Sağlıklı görünen genç ya da orta yaşlı kişilerin kalp krizinden ölmelerinin akabinde ‘gizli şekeri varmış’ dendiğini duyarız kimi zaman. Ama bilginin hepsi o kadar. Tip 2 diyabet bütün belirtileriyle teşhis edildiği anın 10-12 yıl öncesinde başlıyor aslında. İşte ‘gizli şeker’ tabiri, ortalama insan ömrünün hiç de küçümsenmeyecek bir parçası olan bu zaman dilimi için geçerli. Vakanın tıptaki adı ‘glikoz tolerans bozukluğu’. Hastalığın sinsice yerleştiği bu sürede kişinin açlık kan şekeri normal seyrediyor. Ancak tokluk (diğer adıyla yükleme) testiyle diyabeti henüz bu aşamadayken teşhis etmek mümkün. Bu testle öğrenilen anormal veriler, hastalığı işaret ediyor. Dr. Dileklen erken teşhisin getirdiği avantajlar için şöyle diyor: “O kişiler direkt şeker hastası olmuş gibi değiller aslında. Ama ileride mutlaka olacaklar. Tolerans bozukluğunu sözünü ettiğimiz 10-12 yıllık devrede tespit edersek, hastalığın aktif başlama yaşını öteleyebiliriz. Bu 10 yıl, bazen daha fazla olabilir. Ayrıca hastalıkta oluşabilecek komplikasyonlardan kişiyi koruyabiliriz.” Dileklen, diyabetin, başka uzmanlık alanlarındaki doktorlar tarafından da yeterince tanınmadığını ifade ederek, “Daha doğrusu ilgilenmedikleri için çok fazla üzerinde durmuyorlar. Mesela hastanın kan şekeri 120’ye çıkıyor. İyiymiş, bir şeyin yok diyorlar. Oysa ki yükleme testi yapılsa, tokluk şekerinin belki de 280 olduğu görülecek. Bu bilinçsizlik” diyor.
         <br/>
         <br/>
         Göz, kalp ve böbreği vuruyor
         <br/>
         <br/>
         Diyabet kontrol edildiği takdirde hayatı çekilmez kılan bir hastalık değil. Kişi normal hayatını sürdürebiliyor. Ama kontrol edilmezse ve takibi yapılmazsa!... Ama’dan sonrasını Dileklen’e bırakalım: “Bir kere damar yapılarını bozuyor, damar sertleşmesi yapıyor. Bu neyi doğuruyor? En başta kalp krizini, beyin felcini. Ya da bacak damarlarında tıkanıklığa bağlı kangrenleri. İkinci büyük problemi gözde meydana getiriyor. Katarakta yol açıyor. Göz damarlarını ve görme merkezini bozuyor. Bu körlüğe kadar gidebiliyor. Üçüncü büyük hasarı böbrekte yapıyor. Burası çok kritik. Belki dünyada değil ama Türkiye’de böbrek yetmezliği hastalarının çoğunluğu diyabet hastası. Türkiye’deki oran için yüzde 60 diyebiliriz. Yani diyalize girenlerin yüzde 60’ının hastalanma sebebi diyabet. Dünya oranı yüzde 30 civarında.”
         <br/>
         <br/>
         Kötü takibin sebep olduğu öyle bir rahatsızlık var ki, şeker hastalarına yeri geldiğinde kalp krizi, böbrek yetmezliği ve beyin felcini dahi umursatmıyor: Ayaklardaki karıncalanma, uyuşma ve yanma. Çünkü bu şikayet belirdiğinde ne uyuyabiliyor, ne yürüyebiliyor, ne de istedikleri gibi hareket edebiliyorlar. Dr. Dileklen bu tür şikayetlerle karşılaşmamak için diyabetlileri takiplerini aksatmamaya, ilaçlarını muntazaman kullanmaya, egzersize ve verilen diyet programına mutlaka uymaya davet ediyor. Hastalara şeker, kolesterol ve tansiyon düzeylerini kontrol altında tutmalarını öneriyor: “Bu üçünü çok iyi kontrol ederlerse, komplikasyon en aza iniyor. Tansiyonu 13-8’in, (kötü) kolesterolü 100’ün, şekeri de açlıkta 120-130, toklukta da 140-150’nin üzerine çıkarmamalılar. Ölçümler bu parametrelerde cereyan ederse şeker hastasına hiçbir şey olmaz.”
         <br/>
         <br/>
         İç hastalıkları uzmanı Dileklen, diyabete yakalanmamanın ya da diyabetliyken daha rahat bir hayat sürebilmenin yolunun kilo vermekten geçtiğini belirterek, “5 kilo verildiğinde kalp krizi geçirme ihtimali yüzde 20-30, kanser olma ihtimali yüzde 30 ve diyabet ihtimali de yüzde 40 azalıyor.” diye konuşuyor. Diyabet bir şişmanlık hastalığı ama zayıf hastalarla karşılaşılması kafaları karıştırmamalı. Ortaya çıkış sebebi tamamen farklı olduğu için Tip 1 diyabet ile kilo problemi arasında doğrudan bağ yok. Öte yandan iyi tedavi ve kontrol edilmeyen Tip 2 diyabetliler de, hastalığın ileri safhalarında yağ dokularının yanmasıyla zayıflayabiliyorlar. Diyabetin toplumdaki görülme sıklığı yüzde 6-7 civarında. Buna tolerans bozukluğu içindeki gizli diyabetliler de dahil edilirse oran yüzde 15’e yükseliyor. Bu arada alkol ve sigara kullanımı da, kolesterol ve tansiyon seviyelerinin korunmasını engellemeleri sebebiyle diyabette olumsuz etki yapıyor.
         <br/>
         <br/>
         Diyabetin tedavisinde sevindirici gelişmeler devam ediyor. Geçtiğimiz eylül ayında Yunanistan’ın başkenti Atina’da gerçekleştirilen Avrupa Diyabet Kongresi’nde, son araştırmalar ve sonuçları katılımcılarla paylaşıldı. En heyecan uyandıran araştırmalar kök hücreyle ilgili olanlarıydı. Bilim adamları, kök hücre naklederek pankreasın yeniden çalışması üzerinde araştırmalarını sürdürüyorlar. Kongreye katılan Dr. Dileklen, hayvanlar üzerindeki kök hücre deneylerinde bunun başarıldığını söylüyor. Ona göre önümüzdeki 10 yıl içinde vücuda dışarıdan insülin takviyesi tarihe karışacak. Tabii ki bu gelişme Tip 1 diyabetlileri ilgilendiriyor. Kök hücre çalışmalarının yanı sıra, insülin enjektesi metotlarına dair de iyi haberler var. Şu günlerde toz insülin gündemde. Bu konudaki araştırmalarda sona yaklaşıldı. Bittiğinde tıpkı burun spreyi gibi toz halindeki insülin de burundan vücuda verilebilecek. Tahminen birkaç yıl içinde kullanıma girecek. Hastaları iğne derdinden kurtaran ve halihazırda kullanılan insülin pompaları da geliştiriliyor. Yeni pompa cihazının hastanın şekerini ölçme, aşırı yükselme ve düşmelerde sinyal çalma gibi özellikleri de olacak. Cep telefonu büyüklüğündeki pompa, küçük bir katedralle göbeğe takılan bant sayesinde insülini vücuda salgılıyor.
         <br/>
         <br/>
         Memorial Hastanesi, Ekim ayında başlattığı 10 hafta süreli ‘Diyabet Okulu’ isimli bir seminer programıyla hasta ve yakınlarını bilgilendirmeyi amaçlıyor. Seminerde hastalık hakkındaki son gelişmeler ve merak edilen her ayrıntı dile getirilecek.
         <br/>
         <br/>
         <br/>
         <br/>
         <br/>
         <br/>
         İNSÜLİN DİRENCİNE DİKKAT!
         <br/>
         <br/>
         <br/>
         <br/>
         -Çok şeker tüketmekle diyabete yakalanma riski arasında ne gibi bir ilişki var?
         <br/>
         <br/>
         Diyabetin çok şeker tüketmekle hiç alakası yok. Çok şeker yiyorum, diyabet hastası olur muyum diye bir sorunun mantıklı bir temeli yok.
         <br/>
         <br/>
         -Peki diyabet hastaları için şeker kısıtlaması söz konusu mu?
         <br/>
         <br/>
         Tabii ki. Şeker oranını yükseltecek, şeker indeksi yüksek dediğimiz gıdaları almamaya dikkat etmeleri gerekir. Kalorilerine göre hesaplayıp, neyi ne kadar ve nasıl alacaklarını kişilere bildiriyoruz. Uyarlarsa sorun yok. Yasaklandığında istek artıyor gibi. Belki 30 senedir yemiyordur, yasakladığımızda yeme ihtiyacı ortaya çıkıyor nedense.
         <br/>
         <br/>
         -Bazı insanlar şeker yeme ihtiyacı hissediyor, sanki o sırada mutlaka şekerli gıda almaları gerekiyor! Bu psikolojik bir olay mı?
         <br/>
         <br/>
         Fizyolojik bir olaydır aynı zamanda. Vücutta şeker düştüğünde, mesela uzun süreli açlıklarda insanın şeker açlığı artar.
         <br/>
         <br/>
         -Şeker yeme ihtiyacı yüksek olanlar diyabetten şüphe etmeliler mi?
         <br/>
         <br/>
         Şöyle düşünülebilir. Kişide, daha çok obezlerde ortaya çıkan insülin direnci olabilir. Yani insülin var ama görevini yapamıyordur. Kandaki insülin düzeyi iştahlarını artırır. Vücuttaki şeker de yeterince kullanılmadığı için kişinin şekere olan ihtiyacı artıyor. O zaman kişide hep şeker yeme isteği oluyor. Başta kişide şeker hastalığı yoktur. Ama 10-12 yıllık devrenin sonunda hastalık ortaya çıkıyor. ‘Birkaç yıldır şeker yeme ihtiyacım artmıştı, ardından şeker hastası oldum’ sözü bundan kaynaklanıyor. Olayın sebebi insülin direncinin oluşturduğu sonuçlar. Hatta bunlar başlangıçta şeker düşüklüğü bile yapabiliyor. Yani insülin direnci olduğunda başta şeker düşüyor da. O zaman şeker yeme ihtiyacı beliriyor. Bir süre sonra şekerler fırlamaya başlıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1102 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22680), [web.archive.org (arşiv bağlantısı)](http://web.archive.org/web/20060104141342/http://www.aksiyon.com.tr:80/yazdir.php?id=22680)
