# Rektör atamalarında Erdoğan’dan Sezer tarifesi

*Emin Akdağ 2014.11.24*

<div class="pNewsDetailMainContent" itemprop="articleBody">
 <p>
  Türkiye’nin 12’nci Cumhurbaşkanı Recep Tayyip Erdoğan’ın rektör atamalarında üniversitelerdeki seçim sonuçlarını dikkate almamasına şaşıranların nüfusa oranı kaçtır sizce? Bu manidar sorunun üstesinden gelinebilmesi anket şirketlerine havale… Köşkçe görevlendirilen 14 rektörden 6’sı en fazla oyu alan isim değil. Prof. Dr. Kerim Özdemir, Balıkesir Üniversitesi’ndeki oylamanın üçüncüsü. Ama YÖK onu Cumhurbaşkanı’na sunduğu üç kişilik listenin başına yerleştirdi. Adnan Menderes Üniversitesi’ndeyse seçimin galibi Prof. Dr. Mustafa Birincioğlu kendini üçüncü sırada buldu. Celal Bayar Üniversitesi’nde Prof. Dr. Mehmet Pakdemirli 204 oy aldı. İkinciliği elde eden Prof. Dr. Ahmet Kemal Çelebi’nin oy sayısı yalnızca 108 idi. Ancak Erdoğan, Pakdemirli yerine Çelebi’yi yeğledi. Şimdi haklı olarak soruluyor: O halde vakti zamanında bu tür antidemokratik iradeler ortaya koyan 10’uncu Cumhurbaşkanı Ahmet Necdet Sezer’i niçin eleştirmekteydiniz? Üniversite Öğretim Üyeleri Derneği Başkanı Tahsin Yeşildere, garabetin çıkış noktasını YÖK’te arıyor. YÖK’ün kendine ulaşan ilk 6’yı 3’e indirirken oy dağılımını dikkate almamasını eleştiriyor. Köşk’teki keyfiliğe de karşı çıkarak, “Bu sistemden aslında en çok şikayetçi olan onlardı. Gelir gelmez YÖK’ü değiştireceklerini ve bu sisteme son vereceklerini söylediler. Biz de onlarla çalıştık. Yavaş yavaş YÖK, üniversiteler AKP’nin istediği duruma geldi.” diyor. Yeşildere’nin belirttiği üzere YÖK Genel Kurulu değişti, görüşleriyle paralel öğretim üyeleri seçilir oldu: “Yekta Saraç başkanlığındaki YÖK birinci sıradaki adayları eleyerek üniversitelerin görüşünü dikkate almadı.” Oysa, “Üniversitede önemli olan siyaset değil, bilim insanının liyakatidir.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/rektor-atamalarinda-erdogandan-sezer-tarifesi_540024), [web.archive.org (arşiv bağlantısı)](http://web.archive.org/web/20141223152741/http://www.aksiyon.com.tr:80/karakutu/rektor-atamalarinda-erdogandan-sezer-tarifesi_540024)
