# Türkiye 'Tekrar Seçime' doğru

*Emin Akdağ 2015.08.18*

<div class="pNewsDetailMainContent ctx_content" itemprop="articleBody">
 <p>
  35 gün görüşen AKP ve CHP’nin koalisyon hükümeti kurma ihtimali aslında hiç de yüksek değildi. Zaten AKP, CHP’ye hiç uzun metrajlı birliktelikten dem vurmamış. Cumhurbaşkanı Tayyip Erdoğan 7 Haziran seçimleri akabinde erken (kendi tabiriyle tekrar) seçimi işaret etmişti. Durum onu gösteriyor ki, amacına ulaşacak. MHP de ta baştan CHP ve HDP’yle aynı kabinede olmayacağını açıkça söylemişti. 23 Ağustos’ta 45 günlük süre doluyor. Şartlarını kabul etmezse MHP’nin AKP’yle anlaşması da zor. Başbakan Ahmet Davutoğlu, görevi iade etmeyeceğe benziyor. Partilerin alacağı pozisyona göre bundan sonra şunlar olabilir: Başbakan Davutoğlu, “CHP ile olmadı, sizinle koalisyon kuralım” önerisinde bulunabilir ama MHP pek sıcak bakmıyor. MHP gevşemez ve AKP geri adım atmazsa ‘seçim hükümeti’ tartışılacak. MHP, buna da hayır derse yine ümitsiz vaka durumundaki seçim koşullu “AKP azınlık hükümeti” konuşulacak. Meclis’in erken seçim kararına varıp mevcut hükümetle seçime gidilmesi de seçeneklerden biri. Son seçenek ise Anayasa’nın 116’ncı Maddesi. Bakanlar Kurulu’nun, “güvenoyunu alamaması veya güvensizlik oyuyla düşürülmesi hallerinde; 45 gün içinde yeni Bakanlar Kurulu kurulamadığı veya kurulduğu halde güvenoyu alamadığı takdirde” Cumhurbaşkanı, Meclis Başkanına danışarak, seçimlerin yenilenmesine karar verebilir. MHP Genel Başkanı Devlet Bahçeli’nin şu sözü zaman ilerledikçe daha anlam kazanacak gibi: “Anket yaptırıp seçim için fırsat kollamak da ihanettir.” (Nursel Dilek Manavbaşı)
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/turkiye-tekrar-secime-dogru_551975), [web.archive.org (arşiv bağlantısı)](http://web.archive.org/web/20151216213010/http://www.aksiyon.com.tr/karakutu/turkiye-tekrar-secime-dogru_551975)
