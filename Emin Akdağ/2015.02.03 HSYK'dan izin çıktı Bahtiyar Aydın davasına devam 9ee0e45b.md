# HSYK'dan izin çıktı, Bahtiyar Aydın davasına devam

*Emin Akdağ 2015.02.03*

<div class="pNewsDetailMainContent" itemprop="articleBody">
 <p>
  Diyarbakır Jandarma Bölge Komutanı Tuğgeneral Bahtiyar Aydın’ın 22 Ekim 1993 tarihinde Lice ilçesindeki Asayiş Bölük Komutanlığı binası önünde uzun namlulu silahla şehit edilmesi, “Adı Konmamış Darbe” yılı 1993’ün en önemli suikastlarından biri. Zaman aşımına uğramadan iki yıl önce açılan dava Adalet Bakanlığı Ceza İşleri Genel Müdürlüğü tarafından güvenlik gerekçesiyle Eskişehir’e, orada özel yetkili mahkeme bulunmadığı anlaşılınca (!) Ankara’ya taşınmış; buradan da İzmir’e gönderilmişti. ‘Taammüden öldürme’, ‘halkı isyana ve birbirini öldürmeye teşvik’ ve ‘cürüm işlemek üzere teşekkül oluşturma’ suçlarından yargılanan dönemin Diyarbakır Jandarma Alay Komutanı emekli Albay Eşref Hatipoğlu ve Üstteğmen Tunay Yanardağ hakkında ağırlaştırılmış müebbet ve 24 yıla kadar hapis isteniyor. Ancak İzmir 1’inci Ağır Ceza Mahkemesi, duruşmaların devamı için Hâkimler ve Savcılar Yüksek Kurulu’nun (HSYK), o sırada en üst düzey kolluk amiri olan Hatipoğlu’nun yargılanmasına tıpkı hâkimler ve savcılardaki gibi izin vermesi gerektiğine hükmetti. Müdahil avukatlardan Diyarbakır Baro Başkanı Tahir Elçi, girişimlerin olumlu sonuçlanıp kuruldan onay çıktığını belirterek yargılamanın devam edeceğini duyurdu. Lice’de meydana gelen olaylarda 16 kişi ölmüştü. Tuğgeneral Aydın cinayeti, 1990’lı yılları kâbusa çeviren faili meçhuller zincirinin aydınlatılması adına hayati derecede ehemmiyet arz ediyor. Aydın’ın bilerek Lice’ye çağrıldığı ve plan dâhilinde öldürüldüğü ileri sürülüyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/hsykdan-izin-cikti-bahtiyar-aydin-davasina-devam_541196), [web.archive.org (arşiv bağlantısı)](http://web.archive.org/web/20150728120458/http://www.aksiyon.com.tr/karakutu/hsykdan-izin-cikti-bahtiyar-aydin-davasina-devam_541196)
