# GDO istilasına devekuşu savunması!

*Emin Akdağ 2012.10.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1996’da başlayan GDO’lu tarım arazileri her yıl yüzde 8-10 büyüyor. 29 ülkede transgenik tohumlar ekiliyor. Öyle anlaşılıyor ki yakın gelecekte pek çok bitki bu kapsama girecek. Türkiye’deyse ekim yasak ama yem amaçlı ithalat serbest. 28 Aralık 2010 ile 3 Ocak 2012 arasındaki 1839 haber, köşe yazısı ve makalenin tümü de negatif. Genetik araştırmalar durma noktasında. Böyle giderse istila kaçınılmaz…
  </font>
 </div>
 <div id="newsText">
  <font class="detail-text">
   <p>
    Soya; ihtiva ettiği proteinlerin zenginliği sebebiyle hayvan yemlerinin neredeyse vazgeçilmez bileşenlerinden. Türkiye’de yalnızca 100 bin ton üretiliyor. En güncel yıllık ihtiyaç miktarıysa 2 milyon 200 bin ton. Mecburen ithal ediyoruz. Dünyadaki hasadın yüzde 90’ı genetiği değiştirilmiş (GD) tohumdan. Özetle hayvanlarımızı Genetiği Değiştirilmiş Organizma (GDO) özelliğindeki soyayla beslemekteyiz.
   </p>
   <p>
    İlk GD tohum 1996’da Amerika Birleşik Devletleri’nde (ABD) toprağa atıldı. Böylece biyoteknolojik tarım devri başladı. GDO’lu ziraatın –teknik tabirle transgenik tarımın- gerçekleştiği alan, ilk yıl 1,7 milyon hektardı. 2011’de 160 milyon hektara ulaştı. Her yıl ortalama yüzde 8-10 oranında genişliyor. 11’i endüstrileşmiş, 18’i gelişim aşamasında, 29 ülkede ekiliyor bu tohumlar. ABD, Çin, Kanada, Arjantin ve Brezilya’yla sınırlı değil yani. 13’ündeki ekim sahası 50 bin hektarın üzerinde.
   </p>
   <p>
    GDO bütün dünyada tartışılıyor ancak bilhassa bizde zehir ya da mikropla eş değer tutuluyor. Temel korku şöyle özetlenebilir: Dışarıdan müdahalelerle bitkilerin gen yapısı bozuluyor. Bunları tüketen hayvan ve insanlar bundan olumsuz etkileniyor. Hilkat garibesi hastalıklar meydana geliyor. Kanserden kısırlığa pek çok sağlık problemi yaygınlaşıyor.
   </p>
   <p>
    <img alt="" height="209" src="http://web.archive.org/web/20121028053024im_/http://medya.aksiyon.com.tr/aksiyon/2012/10/22/ceytiner.jpg">
     Acaba ileri sürüldüğü gibi laboratuar araştırmalarında genler dilenildiği kadar evrilip çevrilebiliyor mu? Bitki, hayvan ve insan; türler arasında besin yoluyla gen transferi söz konusu mu? Bilim kuruluşları böylesine güvenlik riski taşıyan bir mevzuda gerekli özeni göstermiyorlar mı? Şu soru da direkt bizimle alakalı: Ekilmesini yasakladığımız GDO’lu ürünleri hangi mantıkla satın alabilmekteyiz? Biyolojik mevcudiyetimizi koruyalım derken, eğer doğruysa, hızla yayılan transgenik istilasını devekuşu misali başımızı kuma gömerek engelleyebilir miyiz?
    </img>
   </p>
   <p>
    Sabancı Üniversitesi Mühendislik ve Doğa Bilimleri Fakültesi Öğretim Üyesi Prof. Dr. Selim Çetiner ile enine boyuna masaya yatırdık bitkilerdeki genetik ıslah çalışmalarını. Bu konuda dünyayla eş zamanlı araştırmalar yürüten isimlerden biri Çetiner. 2010 tarihli ve 5977 sayılı Biyogüvenlik Kanunu’nun pek çok handikaplar barındırdığını söylüyor: “Türkiye’nin gıda güvencesi ve tarımının geleceği için biyotekneoloji çok önemli imkânlar sunuyor. Bu kanun ile Türkiye’nin geleceğini ipotek altına aldık. Çukurova’da mısır, pamuk yetiştirilebilir. Ama hepsinin üretimi sırasında böcek sıkıntısı var. Milyonlarca dolar ödeyip pestisitle (tarım ilacı) kontrol etmeye çalışıyorum. Hem insanımı zehirliyorum hem de çevreyi. Ondan sonra tutup da GDO’ya mikrop muamelesi yapıyorum.” İlmî kapsamda dahi GDO’lu tohum ekemediklerini, yönetmeliğin buna müsaade ettiğine dair yaklaşımların hakikati yansıtmadığını da belirtiyor Çetiner.
   </p>
   <p>
   </p>
   <p>
    <strong>
     GDO’ya mikrop muamelesi
    </strong>
   </p>
   <p>
    Tarlasera Dergisi’nde sonuçları yayımlanan bir incelemeye göre, 28 Aralık 2010 ila 3 Ocak 2012 tarih aralığında basında 1839 haber, köşe yazısı ve makale çıkmış. 156’sı ilk sayfalardan duyurulmuş. Tümünde de GDO’lu nebatatın sağlığa zarar verdiği dile getirilmiş. Propaganda anlamında müthiş bir enformasyon bu. Gazi Üniversitesi’nden, Uluslararası Toksikoloji (zehir bilimi) Birliği’nin (IUTOX) eski başkanı
    <img alt="" height="220" src="http://web.archive.org/web/20121028053024im_/http://medya.aksiyon.com.tr/aksiyon/2012/10/22/karakaya.jpg"/>
    Prof. Dr. Ali Esat Karakaya, “GDO konusunda yaşananlarda bir gariplik yok mu?” diye soruyor tabloya bakarak. İlkin Karakaya’nın net yargısını aktaralım: “Dünyada güvenilir sayılıp tüketilen ürünlere hurafelerle mikrop muamelesi yaparsak, hayvancılığımızın tahrip olmasına, gıda endüstrimizin asılsız suçlamalarla yıpratılmasına hazırlıklı olalım.”
   </p>
   <p>
    Sahayla alakasız kimi akademisyenlerin isminden söz ettirme pahasına kafaları karıştırdıklarını öne sürüyor zehir bilimci Karakaya: “Çünkü toplum gıdalar, özellikle de GD gıdalar konusunda söylenen her kötü şeye inanmaya hazırdır. Bu akademisyenler dünyada sayıları 10’u, 15’i geçmeyen, tümü de bilim kuruluşları tarafından incelenerek kabul edilemez bulunmuş yayınları kendilerince yorumlayarak GD gıdalar konusunda felaket senaryoları oluşturabiliyor.”
   </p>
   <p>
    Son araştırma da şaibeli
   </p>
   <p>
    En son Fransız Caen Üniversitesi’ndeki bir klinik araştırmanın bulguları paylaşıldı medyayla. Food and Chemical Toxicology Dergisi’nce basılan makalede, GDO’lu tohum devi ABD’li Monsanto firmasının geliştirdiği NK603 kodlu transgenik mısırın, deney farelerinde kansere sebep olduğunun gözlendiği ifade ediliyor. Prof. Dr. Çetiner’e, söyleşimizden birkaç gün sonra ajanslara düşen bu haberdeki iddiaları nasıl değerlendirdiğini de sormalıydık elbette. Araştırma sahibinin, metodolojiyi hatalı neticeler üzerine kurguladığını ve daha öncesinde de şaibeli yayınlara imza attığını öne sürüyor Çetiner. Kullanılan Sprague-Dawley ırkı sıçanlarda, doğal genetik yapıları itibariyle kanser sıklığı zaten yüksekmiş: “Bu konuda çalışan araştırmacılar bilirler ki hiçbir uygulama yapılmasa bile bu sıçanların yüzde 45’i doğal olarak kanser olur. Meme kanseri de dişilerinde çok yaygındır. Bu çalışmada da bunu aslında görüyoruz. Hiç GDO yememiş farelerin de yüzde 25’i kanser olmuş.”
   </p>
   <p>
    Avrupa Gıda Güvenliği Otoritesi’ne göre (EFSA), Fransa’daki Caen Üniversitesi’nde iki yıl süren ve eylül ayının sonlarına doğru da kamuoyuna Amerikan Monsanto firmasınca üretilen NK603 tipi mısırın bununla beslenen farelerde tümör yaptığı sonucuna varıldığı duyurulan araştırma, kabul edilebilirlikten uzak: “Araştırmanın dizaynı ve metodolojisiyle ilgili sıkıntılar, teste tabi tutulan farelerde oluşan tümörlerle ilgili çıkarımda bulunmamıza imkan vermiyor.”
   </p>
   <p>
    Prof. Dr. Karakaya nezdinde de tartışmalı bu yayın. Tamam da, peki niçin bu tartışma? İlim dergileri yeterince irdelemiyorlar mı önerilen makaleleri? Yayınlar üstü bir denetim mekanizması yok mu? Karakaya’dan öğreniyoruz: Yılda 10 bin civarında toksikoloji (zehirlere ilişkin) makalesi yayımlanıyor. 2 bin-2 bin 500’ü doğrudan veya dolaylı gıdalarla ilgili. Periyodik dergi sayısı da artmaktaymış bu arada. 15 binden söz ediyor hoca. Ve şunları anlatıyor devamında: “Bu dergilerin yayına devam edebilmeleri için makaleye ihtiyaç duymalarının bir sonucu da, yayımlanan makalelerin bilimsel kalitesinin giderek düşmesidir. Dergilerden yağmur gibi gelen yayın değerlendirme taleplerine muhatap olan uzman bilim insanları ya karşılıksız bir hizmet olan hakemlik görevinden giderek kaçınmakta ya da ayrıntılı inceleme için vakit bulamamaktadır. Buna bağlı olarak da bilimsel açıdan tartışmalı çok sayıda makale yayımlanabilmektedir.”
   </p>
   <p>
    <img alt="" height="333" src="http://web.archive.org/web/20121028053024im_/http://medya.aksiyon.com.tr/aksiyon/2012/10/22/kapak-emin-2.jpg"/>
   </p>
   <p>
    <strong>
     Toksisite test hiçe sayılıyor
    </strong>
   </p>
   <p>
    Ne ilginçtir ki zehir çalışmalarında, deneyin düzenlenmesi ve uygulanmasındaki farklılıklar sonuca tesir edebiliyormuş. Bu yüzden ‘toksisite test rehberleri’ dikkate alınmalıymış. “Çok yönlü bir etki şekli olan toksisitenin test sonuçlarının yorumlanması da konuya göre toksikolojinin birbirinden farklı alanlarındaki uzmanlardan oluşturulan kurullarca yapılmalıdır.” diyen Karakaya, “Bu sebeple de bir maddenin zararlı olup olmadığına, konunun uzmanı olmayanların bir şekilde yayımlayabildikleri makaleler referans gösterilerek karar verilemez. Bu konularda arkasında yetkin uzman gruplarının incelemesi bulunan kurumsal görüşlere itibar edilmelidir.” sözleriyle noktayı koyuyor, bu fasla.
   </p>
   <p>
    121 ulusal bilim akademisini, çatı örgütü International Council for Siciences (ICSU) temsil ediyor dünyanın her yerinde. Dünya Sağlık Örgütü de ana organizasyonlardan. ABD Ulusal Bilimler Akademisi ve İngiliz Kraliyet Akademileri bir adım önde, diğerlerinin yanında. Biyoteknoloji şirketlerince maddi çıkarlar karşılığında susturuluyorlar mı? Bu ürkütücü soru karşısında, “İngiliz Kraliyet Akademisi, 350 yıllık tarihî ve dünyanın çeşitli ülkelerinden 80’i Nobelli 1450 üyesi olan; ABD Ulusal Bilimler Akademisi 150 yıl önce kurulmuş, bugün 2600 üyesi olan ve bu üyelerden 200’ü Nobel ödüllü bağımsız bilim kuruluşlarıdır. Bunlar ve dünyadaki benzerlerinin en büyük varlıkları, yıllar süren çabaları sonucunda oluşturdukları ve hak ettikleri güven ve itibardır. Bilimi en etkin şekilde yorumlayan bu kuruluşların her görüşlerinin arkasında kuvvetli bilimsel verilerin olduğu açıktır.” diye konuşuyor Karakaya. Ardından da bu kez kendisi can alıcı bir sual yöneltiyor: “Bizim kuruluşlarımız niçin tartışmalı konularda görüş bildirmezler? Toplum, bilim dışı iddialarla yönlendirilmeye neden bu kadar yatkındır?” Cevaplıyor da: “Bilimin ölçüsünü, kalitesi şüpheli ve akademik yükseltilmeden başka bir hedefi olmayan makale sayısına endekslemiş bir ülkede daha fazla bir şey beklemek aşırı iyimserlik olur.”
   </p>
   <p>
    <strong>
     Hayvan yemi amaçlı GDO serbest
    </strong>
   </p>
   <p>
    Biyogüvenlik Kurulu’nun onayıyla, Türkiye’de hâlihazırda 3’ü soya, 16’ü de mısır, 19 transgenik bitkisel ürünün hayvan yemi statüsüyle ithalatı yasal. 5 GDO’lu bitki hakkında başvurulmuş kurula. Kimi yem, kimi de gıda amaçlı. Gıda amaçlılar 29 adet. 21 mısır, 3 soya, 3 kanola, 1 şeker pancarı ve 1 de patates için.
    <img alt="" height="209" src="http://web.archive.org/web/20121028053024im_/http://medya.aksiyon.com.tr/aksiyon/2012/10/22/koryurek.jpg"/>
    Defne Koryürek’in kurduğu, Fikir Sahibi Damaklar-Slow Food diye adlandırılan hareket, GDO karşıtlığıyla tanınıyor ülkemizde. Transgenik ürünün gıda kapsamında ithaline her platforma tepkisini koyuyor: “Gıda amaçlı GDO’lu soyanın ithal edilmesi artık ürünlerin içeriğinde GDO’lu soya olabileceği anlamına geliyor. Fevkalade önemli bir durum. Zira içinde soya olmayan hemen hemen hiçbir paketli-endüstriyel gıda mevcut değil. Margarinden peynire, ekmekten gofrete, sakıza, her yerde soya var.” Gıda sanayiinin soya haricinde alternatifi bulunduğunu da vurguluyor öte yandan: “GDO’suz ayçiçeği lesitini var.” Buradaki bir detay çok vahim. Prof. Dr. Selim Çetiner, bizzat dikkatleri çekiyor buna. Gıda Tarım ve Hayvancılık Bakanlığı’ndan gıda kategorisinde GDO’lu soya için izin talebi, Tüm Gıda İthalatçıları Derneği (TÜGİDER) eliyle geliyor maalesef. Oysa tohumun geliştiricisi muhatap kılınmalı.
   </p>
   <p>
    GDO’nun insana ve çevreye zarar ihtimalini, biyogüvenlik kurulları karara bağlıyor. Prof. Dr. Çetiner iddia ediyor ki Türkiye’deki bundan aciz. Gerekçelerini ise şöyle sıralıyor: “Bütün dünyada risk analizlerini bağımsız bilim insanlarından oluşan bu kurullar yapar. Evet-hayır demek politikacıya düşer. Bizdeki 11 kişilik kurulun 2’si bilim adamı, 9’u bürokrat. Demek ki bağımsızlıktan yoksun. AB, ABD der ki izin başvurusunu gen sahibi yapar. Bizde ithalatçı başvuruyor. Bir limitet şirket. En fazla içerideki memuru iki gün içeri atarsın. Daha da önemlisi bu risk analizleri için bilgiler lazım. Onlar tabii ki gen sahibinde. Dolayısıyla bizim kurulun verdiği izinler bilimsel ve yasal dayanaktan yoksun. Neye göre izin veriliyor yahut verilmiyor? Greenpeace sayfasına bakılıyor. Avrupa Gıda Güvenliği Otoritesi’ndeki (EFSA) kurulun 11 üyesi de bilim adamı. Bürokratlar ve bilim kurulu ayrı. Bunun izin verdiklerinin de kimisine evet, kimisine hayır diyoruz. Neye göre?”
   </p>
   <p>
    Prof. Dr. Çetiner’e soruyoruz, Türkiye’de GDO’lu tohum ekmek niçin yasak? İşte cevabı: “Biyoçeşitliliğimiz çok zenginmiş, ona zarar verilirmiş… Zengin doğru ama melezleme olması için akrabalık gerekiyor. Buğdayın akrabası var ama GDO’lu buğday yok, dünyada yetiştirilen. GDO’lu mısırın akrabası da yok Türkiye’de. Bakan’a yutturuldu. İthalat serbest ama… Türkiye’de kim destekleniyor böylece? ABD’li çiftçi. Kanadalı, Arjantinli, Hintli çifti…”
   </p>
   <p>
    <img alt="" height="376" src="http://web.archive.org/web/20121028053024im_/http://medya.aksiyon.com.tr/aksiyon/2012/10/22/kapak-emin-5.jpg"/>
   </p>
   <p>
    <strong>
     Zararlıysa niye ithal ediyoruz?
    </strong>
   </p>
   <p>
    “İhtiyacım varsa ekeyim, yoksa ekmeyeyim. Eğer bu zararlıysa niye ithal ediyorum?” cümlesiyle de anlaşılması zor çelişkiyi sorgulayan Çetiner, araştırmalarını durdurduğunu kaydediyor: “Ekemediğim şeyi niye araştırıyorum? Araştırmayı bu kanunun kapsamında tutun dedik. Bakanlık reddetti. Kanuna göre yasak ama yönetmeliğe göre serbest deniyor. Araştırmayı yasaklamadım diyor yetkili. Çocuk mu kandırılıyor? Kimse şimdi bitkilerde genetik okumaya gitmiyor. Bu bölümler tercih edilmiyor üniversitelerde… Bu kadar menfi propaganda yapılan bir şeye çocuklar talip olur mu? Ekmeyi yasaklamışsın, neyini araştıracağım? Bu konuda doktora yapıp Türkiye’ye gelen, biyogüvenlik mevzuatının ilk adımlarını atan benim. Ama bu hâlde olsun istemiyorduk, herhâlde...”
   </p>
   <p>
    DNA çalışmaları 1953’te başlıyor. 1973’lerde genetik modifikasyona geçiliyor. 1983’lerdeyse bitkilerde genetik işlemler icra ediliyor. Bu teknolojinin ilk göze çarpan faydasını diyabet (şeker) hastalarına sağladığını belirtiyor Prof. Dr. Çetiner: “İlk GDO’lu ürün insülin. Öncesinde domuzdan elde ediliyordu. Herkes domuz pankreasından elde edilen insülini kullanıyordu. Bakterilere insan geni verilerek üretildi.” Niçin inekten değil de domuzdan diye kafamıza takılıyor: “Gayet basit. Domuz çabuk ürüyor. Ekonomik. İnek yavaş ürüyor ve dağınık. Kontrollü üretebildikleri için ve hijyen açısından domuzu tercih ediyor Batılılar. Geliştirsek inekten yapabilirdik. Ama neyi geliştirmişiz ki! GDO’ya da karşıyız diyoruz. Hadi o zaman biz yapalım!”
   </p>
   <p>
    <strong>
     Diyanet’ten haram fetvası bile istenmiş
    </strong>
   </p>
   <p>
    GDO haramdır söylentileri de dolaştırılıyor. Defne Koryürek, “Diyanet’ten görüş soralım.” fikrini dillendiriyor. Diyanet’i ve Başbakan Erdoğan’ın danışmanlarından AK Parti Kahramanmaraş Milletvekili Yıldırım Ramazanoğlu’nu ayrıntılarıyla bilgilendirmiş Çetiner: “Size anlattığımız gibi anlattık. Ramazanoğlu, doktordur. Din İşleri Yüksek Kurulu’na gittik, anlattık, haram fetvası vermediler. Şimdiye kadar dünyada domuz geni aktarılması yok. Neyi aktarılsın? Yapılan işin bir anlamı olmalı. İnsanın faydasına olmayan bir şey niye üretilsin?”
   </p>
   <p>
    İnsanlık, yaratıldığından bu yana yararlanacağı bitkileri ıslaha uğraşıyor. İlk başlarda zehirsizi, zararsızı seçiyor. Buna ‘seleksiyon ıslahı’ deniyor. Bugünkü buğday, atasından çok farklı. Ekmek ve makarnaya en uygunu geliştirmiş insanoğlu. Hayvanlarda da et ve sütte verimlisini seçmiş. “Binlerce yıl yapılmış seleksiyon ıslahı. Tamamen gözleme dayalı. Yediğiniz domates ve patatesin orijinali zehirlidir. Aralarından uygunu seçilmiş.” diye konuşuyor, Prof. Dr. Çetiner. Zehirlilermiş, çünkü: “Bitkiler o zehirleri kendilerini muhafaza etmek için üretiyor. Doğadan en az zehirlisini seçip yetiştirdiğimizde, biz tarımsal ilaç, yani zehir atıp börtüye böceğe karşı koruyoruz mecburen. Savunma mekanizmasını yok ettiğimiz için.”
   </p>
   <p>
    Genetiğin babası kabul edilen Mendel ile birlikte melezleme ıslahını tatbik ediyor insanlık 100 yıl öncesinde. Ama akraba türlerde mümkünmüş bu: “Türler arası engel var çünkü. Melezleyemediğiniz farklıdır. Çok güzel türler ortaya çıkıyor, patatesler vs.” Melezlemeyi optimum kılan bilim adamı Luther Burbank’tır. Yarma şeftaliyi, çeşit çeşit eriği geliştiren odur. Islahtaki büyük ilerleme 2. Dünya Savaşı sonrasında pratiğe dökülen mutasyon çalışmalarıyla kaydediliyor. “Piyasada tükettiğimiz meyveler, sebzeler, buğday çeşitleri; yaklaşık 2700 tür mutasyon (radyasyon) ıslahıyla geliştirilmiştir. Alırsınız tohumları spor sahası gibi yerin ortasına koyarsınız. Radyasyon verirsiniz ya da röntgen çekilen yere koyarsınız. X ışınları üzerindeki DNA’ları tahrip eder. Götürür tarlaya ekersiniz. Aynen bu yapılır. Kimisi çıkmaz, ölmüştür. Kimisi yamuk yumuktur. Kimisi de kısmet, iyi verir. Islahçı oları seçer ve çoğaltır. Makarnalık buğday olur, örneğin.”
   </p>
   <p>
    <strong>
     Tahribat varsa bitki reddediyor
    </strong>
   </p>
   <p>
    Ya genleri radyasyon tahripli bitkiler bilmeyerek veya kötü niyetlilerce bilerek yetiştirilir ve piyasaya sürülürse…  “Kötü bir şey varsa, önce bitkinin kendisinin reddettiğini” ifade ederek “Öyle bir mekanizma kurulmuş. Tükettiniz bunu, sizin vücudunuzda da var o savunma mekanizması. Otomatik olarak atar.” diyor Prof. Dr. Çetiner.
   </p>
   <p>
    Genetik ıslah denince ilkin Werner Arber akla geliyor. Bakteri niye hastalanmıyor diye düşünürken, bunu keşfederek enzim geliştiriyor. Bilim genetik şifreleri çözünce bu ilahi yazılıma, Yaratıcı’nın müsaade ettiği ölçüde dokunabiliyor insanlık: “İnsanın geni bakteride üretiliyorsa, bakterininki de bitkiye konabilir.” Genetik mühendisliğinde tür sınırı yok. Prof. Çetiner ezberi bozuyor ama: “Bu kadar detayına giremeyiz ama Yaradan öyle yaratmış ki orada aslında sınırlar var. Yok zannediliyor.” Domuzun geni engelleniyormuş tabiattaki sistemce: “Bırak domuzu, buğdayı alıyorsun çalışmıyor. Bakterinin genini koydum olmadı. Olmaz, çünkü onu yabancı olarak tanıyor. Onun için bitkinin anlayacağı dile çevrilmeli. Bitkileştirilmeli yani. Bitkileştirmeliyim ki bitkiye zarar vermiyor olayım. Aksi takdirde bitkinin hücresi bunu zaten kabul etmiyor. Bitkinin kendi kontrol mekanizması var.” Çetiner’in şu cümlesinin altı çizilmeli: “Hücrenin kendi iç dengelerini bozan bir şeyi şimdiye kadar kimse kabul ettiremedi.” Zehir ürettiren bir bitki geliştirilemez mi? Cevabı evetmiş: “Yapılır. Şimdiye kadar doğada bilinmeyen hiçbir toksin üretilememiştir. O anda bitki kendine zararlıysa üretmiyor. Başkasına zararlıysa üretir ama o zaten doğada var. Yabancı değil.”
   </p>
   <p>
    Ticari yarar hesaplarıyla, bitkiye özümsetilerek insana zararlı bir gen değişikliği gizlenebilir mi yahut gizleniyor mudur? “Hayır, olamaz.” görüşünde Çetiner: “İnsanlar milyonlarca yıldır önce meyve ve sebzeleri tüketmiş. Hiç yeşil adam gördün mü? Yediklerimizden gen alıyor olsaydık, etkilenmeliydik. Milyonlarca yıldır olmamış, bundan sonra da olmaz. Eldeki bilgilerle imkânsız görünüyor. Genler geçmez. DNA parçaları geçer, demagoji yapılıyor.”
   </p>
   <p>
    <strong>
     Mısıra, tırtıl öldüren bakteri geni
    </strong>
   </p>
   <p>
    Japonlar 1900’lerin başında ipekböceğinde bir hastalık saptamışlar. Sebep bir bakteri. Hikâyenin gerisi, Prof. Dr. Çetiner’den: “Tırtıl yapraklardaki bakteriyi yiyor, hastalanıyor ve ölüyor. Bakterinin adı ‘Bacillus Thuringiensis’. Bu bir toprak bakterisi. Birçok tipi var. Kimi sivrisineğin larvalarını yiyor, kimi kelebeğe dönüşecek tırtılları. Tırtıllar elma, ayva ağaçlarında, mısır koçanlarında besleniyor. Araştırma sürecinde ‘Madem bu bakteri bu tırtılları öldürüyor. Tırtıllar da benim mısırıma musallat oluyor. Acaba tırtılın ölmesine sebep olan bakterinin içindeki o toksit proteinini (kristal proteini) mısıra aktarsam ve mısırı yiyen tırtıl ölse’ diye düşünüyorlar. Aktarıyor, ölmüyor ama. Niye? Mısırın anlayacağı lisana sokulması lazım da ondan. Yaptılar ve oldu. Sadece mısırın yaprağını ısıran tırtıl ölüyor. Koca koca profesörler diyor ki ‘Tırtıl yiyor, ölüyor da sen yersen sana zarar vermez mi?’ Ölmüyor. Niye? Gayet basit, Yaradan öyle bir yaratıyor ki, her şey o denge içinde, dışına çıkınca çalıştıramıyorsunuz.”
   </p>
   <p>
    Tabiattaki dengeye ters düşseydi bu transgenik hamle akamete mi uğrayacaktı? Çetiner’in cevabı kısaca ‘evet’. Ama bir püf noktası varmış olayın: “Tırtılların sindirim sistemi bazik, alkali. Bizimki ve hayvanlarınki ise asidik. Onun için eti, DNA’yı parçalayabiliyoruz. Tırtılın yediği kristal protein toksik hâle dönüşüyor. Vücudunda, insanda olmayan reseptör dediğimiz algılayıcı hücreler var. Gidip ona bağlanıyor. Bağlandı mı oradan oyuyor hücreyi, orada bir delik oluşturuyor. Ama nerede? Sadece tırtılın karnında, bağırsaklarında oluşuyor. İnsanda; ölse bile o tırtılı yiyen kuşta bir şey olmuyor. Bunlar çalışılmış, araştırılmış.”
   </p>
   <p>
    <strong>
     GDO testleri çok çetin
    </strong>
   </p>
   <p>
    Evrendeki kanunlar çerçevesinde değilse, genetik işlem başarısızlıkla sonuçlanıyor. Ara dile çevrilme mecburiyeti en kritik merhale. Günümüzde pek çok hastalığın tedavisinde moleküler biyoloji devrede. Henüz çok azında sona yaklaşılsa da, genetik keşifler ümit saçıyor. Belki ileride gen aşısıyla kanser yenilecek. Embriyolardaki genetik tanı Türkiye’de de başarıyla tatbik edilebiliyor. Taramayla hasarlı geni taşımayan embriyo seçiliyor ve anne rahmine bırakılıyor. Yardımcı üreme tekniği mikroenjeksiyonda, kadın ve erkek hücreleri buluşturuyor. Embriyonun teşekkülünde ve seçilmiş iyilerinin rahme tutunmasında tıbbın hiçbir belirleyiciliği yok. İlaç sanayinde de hedefe yönelik ürün arayışı hakim artık. Kişilerin genetik özellikleri ve hastalık eşikleri belirleyici rol oynuyor. Sıkı takip ve kontrol altında tutuluyor gen kökenli araştırmalar. En ufak standart sapma dahi dosyalara kaydediliyor. Riskler sıfıra indirgeniyor özenle. Aynı hassasiyetin GDO’da da sergilendiğini anlatıyor Prof. Çetiner: “Seleksiyon, melez ıslahı hiçbiri güvenlik testlerinden geçmez. Ama GDO güvenlik testlerinden geçmek zorunda geliştirilen bitki ya da insülin. Uluslararası standartlarda toksik midir, alerjenik midir, kanserojenik midir, çevreye zararı var mı, diğer börtü böceği öldürür mü? Uluslararası standartlarda belirlenen, yıllarca süren bir sürü ve milyonlarca dolara mal olan güvenlik testlerine tabii hepsi.”
   </p>
   <p>
    Greenpeace ve onunla aynı kanaatteki kuruluşların icraatlarını ‘protesto endüstrisi’ diye niteliyor Prof. Çetiner. Topluma korku salınarak bağış toplandığını ileri sürüyor. 2004’te Türkiye’nin 14 vilayetinde dolaştırılan ve ses getiren ‘canavar domates’ iddiaları tamamen ‘balon’ hocaya göre. Balonun şişiricisi ise İngiltere merkezli “Firiends of the Earth” isimli çevreci örgüt. Avrupa’daki bu tür kuruluşların 2007 bütçeleri 1,2 milyar avro idi. CEO’ları bile var. Fakat iddiaları yabana atılacak cinsten değil: GDO’lu ürünler kanser, kısırlık ve alerjiyi körüklüyor. Üçünü de yalanlıyor Çetiner: “En ufak bir bilimsel veri yoktur. GDO karşıtlarının bilimsel veri diye ortaya koydukları gazete makaleleridir.” 2009’da Avusturya’da GDO’yu kısırlıkla ilişkilendiren bir çalışma yayımlanmış. Avusturya hükümeti 2010’da, araştırmacıların bilimsel veri belirtemedikleri gerekçesiyle, resmen çalışmayı geri çekmiş: “Greenpeace geri çekildi diye hiç söylemedi. Hâlen kullanıyor bunu.”
   </p>
   <p>
    <strong>
     İngiltere’deki alerji artışı...
    </strong>
   </p>
   <p>
    İngiltere’de 1990-2000 aralığında alerji vakaları milyonda 5’ten 28’e tırmanıyor. Bunda da suçu GDO’lu soyaya atıyor protestocular. Bu ülkeye transgenik soya ithalatı 1996’da onaylanmış, ilk alım 1997’de gerçekleşiyor. Bu tarihe dek gıda alerjisi çoktan milyonda 22’ler seviyesine çıkmış. GDO’yla irtibat haksız ve asılsız. Araştırmayı yürüten bilim insanları da alerjilerin yer fıstığı ve çeşitli gıda katkı maddelerinden kaynaklanabileceğini açıklıyorlar. İngiliz Tıp Derneği, 2006’da hükmü somutlaştırıyor: “Gıda alerjisi vakaları ile transgenik soya arasında herhangi bir bağ yok.”
   </p>
   <p>
    Çetiner’i dinlediğinizde, “Çevreye dair endişelerin bilgi altyapısı da kirli”. Böcek öldürücü ilaçların (pestisit) datalarıyla ot öldürücülerinkiler (herbisit) kasten karıştırılıyor. Aksine GDO ile ürünler mısır ve pamuk böceğe dayanıklılaşıyor. Hâliyle pestisit sarfiyatı azalıyor. Herbisite dayanıklı soya ekiminin çoğaldığı doğru. Pestisit ile herbisit miktarı tek kaleme indirgendiğinde kamuoyu yanılıyor. “Soyadakinin zararı yok, şimdiye kadar bulunamadı.” da diyor hoca.
   </p>
   <p>
    ‘GDO, büyük çiftçi ve şirketler lehine’ tezinin de hakikatlerle örtüşmediğini söylüyor Çetiner: “Doğru, bu teknoloji gelişmiş ülkeler ABD, Arjantin ve Brezilya’daki büyük çiftliklerde kullanılıyor. Ama Pakistan, Hindistan ve Çin’e gelindiğinde GDO’lu tohumları ekenlerin en az yarısı ufak çiftçidir. Başta tarım bakanlığındakiler, yetkililer yanlış bilgilendirilmiştir. Dördüncü husus çok önemli: Bu teknolojiyle, çevresel olumsuz etkiler azalmıştır. Karbondioksit salımı azalmıştır, sera gazı salımı azalmıştır, pestisit kullanımı azalmıştır. Yine toprak sürmeden tarım mümkün olduğu için toprak erozyonu azalmıştır. Hep çarpıtılır.”
   </p>
   <p>
    Büyük şirketler öyle istediğinden GDO sanki soya, pamuk, mısır ve kanola ile sınırlı bilgisi de yanlışmış: “Ufak ürünler de var. Domates, mango, elma erik, üzüm... Bunların piyasaya çıkmamasının nedeni, biyogüvenlik analizlerinin çok masraflı oluşu. 20-30 milyon seviyesinde masrafı. Ancak büyük şirketler yapabiliyor.”
   </p>
   <p>
    Her yazılan ve söylenen bir tarafa; genetik ilminin ziraatta fonksiyonelleşip dünyanın her yerinde rantabl hâle erişmesinden başta kim endişe edebilir? Teknolojinin ipini elinde tutun dev firmalar, hegemonyalarını yitirmeye rıza gösterirler mi? Dev kimyasal ilaç şirketleri ciro ve kârlılıklarının törpülenmesinden hoşlanırlar mı? GDO bir istilaysa; kendi biyoteknolojimizi geliştirmeden kurtulabilir miyiz bundan?
   </p>
   <p>
    <strong>
     Bilim otoriteleri GDO için ne diyor?
    </strong>
   </p>
   <p>
    “Genetiği değiştirilmiş organizmalar birbirlerinden farklı ürünlerdir. İnsan sağlığına etki yönünden kategorik olarak tümü güvenli kabul edilemez. Her ürün ayrı ayrı güvenlik testlerinden geçirilmeli ve risk analizi sonucuna göre kullanıma girmelidir. Bugün ticarete konu olan 4 ürün (mısır, soya, kanola, pamuk) karşılıkları olan GDO olmayan ürünler kadar güvenlidirler. Bugüne kadar da bu ürünlerin tüketiminden doğan bir sağlık sorununa rastlanmamıştır.”
   </p>
   <p>
    <strong>
     Aşılama bir klonlama işlemidir
    </strong>
   </p>
   <p>
    Halk arasında öteden beri bilinen ve yaygınca tatbik edilen aşılamada aslında ne yapıldığını da sorduk Prof. Dr. Selim Çetiner’e. Aşılama aslında bir klonlama işlemi imiş: “Diğer bir anlatımla, üstün özelliklere sahip bir meyve ağacından alınan aşı gözü (tomurcuk) veya bir dal parçası (çelik) başka bir ağacın gövdesinde açılan kısma (gövde kabuğu altına) veya dal ucuna iliştirilir. Üzerine aşı yapılan ağaç sadece kökleri vasıtasıyla topraktan su ve besin maddeleri alarak üzerine aşılanmış olan diğer meyve ağacının gelişip beslenmesine ve dolayısı ile sizin çoğaltmak istediğiniz meyve çeşidinin elde edilmesine yarar. Örnek, dağda bayırda yetişen bir sürü ahlat (yabani armut) ağacı görürsünüz; bunun ekonomik bir değeri pek yoktur. Ama bu ağaçların üzerine Deveci armudundan aldığınız aşı gözleri ya da dal parçaları ile aşılama yaparsanız bu ahlâtlar artık Deveci armudu vermeye başlar. Günümüzde aşılama hemen hemen tüm meyve çeşitlerinde kullanılmaktadır. Sebzelerde ise son yıllarda kök hastalıklarından korunmak için domates ve karpuzda aşılama yapıldığı görülmektedir.”
   </p>
   <p>
    <strong>
     Hormonla GDO’nun hiçbir ilgisi yok
    </strong>
   </p>
   <p>
    GDO ile en fazla hormon uygulaması karıştırılıyor. Aslını Prof. Dr. Selim Çetiner’den öğrendik: “Necip Türk milleti, sağ olsun gazeteciler de, hocalar da hormon ile pestisiti karıştırıyor. Hormon aslında bitkinin bünyesinde var. Pestisit böcek öldürücü ilaç. Hormon nerede kullanılır? İki şey için. Özellikle de kış mevsiminde domatese meyve bağlattırmak için. Hormon, sen ben yiyeyim diye değil, bitki neslinin devamı için var. Tohum meyvenin içindedir. Onu insanlar ve hayvanlar yer, tohumu bir yere bırakır. Farklı yerlere düşsün diye. Meyvenin olması tohumun yayılmasına hizmet ediyor. Dolayısıyla meyveyi oluşturan tohumdur. Tohumun olması için de döllenme gerekir. Kış aylarında serada domateste çiçek tozu olmadığı için, ‘Niye kışın meyve yapayım?’ diyor bitki. İstanbul da domates yiyeceğim diye tutturduğu için Antalya’daki adam serada domates yetiştiriyor. Yaradan düzenini kurmuş. Çekirdeğin etrafında yazın meyve oluşturacak hormon vardır. Hormon sinyal verir, şunu yap der. Normalde bitkinin çekirdeğinin salgıladığı hormon dışarıdan püskürtülüyor serada. İnsana en ufak zararı yok. İkinci püskürtülen ise pestisittir. Yani serada o sıcak ortamda yetişen börtü böceğe karşı domates korunmalıdır. Kurtlar, kırmızı örümcek vs. Onlara zehir yapıyor. Zararlı olan bu.”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### deniz hayat, 25 October 2012, 20:52
> Pakistan, Hindistan ve Çin’e gelindiğinde GDO’lu tohumları ekenlerin en az yarısının ufak çiftçi olduğunu söylüyor Çetiner. Ama bu çiftçilerin şirketler ve STK'lar tarafından kandırılırak GDO ekimine sokulduklarını ve nihayetinde özellikle Hindistan'da 200 binden fazla çiftçinin intihar ettiğini söy...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=11989CF983BFE8887294E3F81D68D3A7?newsId=33882), [web.archive.org (arşiv bağlantısı)](http://web.archive.org/web/20121028053024/http://www.aksiyon.com.tr:80/aksiyon/newsDetail_getNewsById.action;jsessionid=11989CF983BFE8887294E3F81D68D3A7?newsId=33882)
