# SENİ YARADAN’A KURBAN OLMAK

*Emin Akdağ 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kurban Bayramı’nda akıtılan kanların hem fizik, hem de metafizik boyutu var. Zira insan madde ve mananın teşekkülünden ibaret. Ruh bedeni terk eyleyene dek, ikisi arasında dengeyi kurmakla mükellefiz.
  </font>
 </div>
 <div id="newsText">
  <font class="detail-text">
   <p>
    Öte yandan sosyalliğin de birtakım gerekleri söz konusu. Tüm insanlar yardımlaşma ve dayanışmaya muhtaç. Hep bana diyen bencillerin taarruzlarına karşı; verdikçe yücelen insaflı ellerle ayaktayız. Yakinen bilinmekte ki büyük afetler güçlü ekonomi ve ülke tanımıyor. Tarihte de misalleri çok: Ters yüz edebiliyor medeniyetleri. Hele zaten zayıf ve fakir toplumlara uğramışsa ‘ibretlik yıkımlar’, haller iyice perişandır. O anlarda zirve yapan empati duygusunu tatmayan yoktur. Sırtındaki giysiyi çıkarıp ya da kilerindeki erzakı paketleyip gönderisi gelir insanın. Nitekim pratiğe de geçirilir bu. Öyle ki okul harçlıklarını açılan kampanyalara aktaran çocuklara da şahidizdir. Paylaşmak vicdani bir eylemdir. Ahlakilikle yoğurulmuştur hamurumuz. Doğuştan getirdiğimiz meziyetleri yitirmemek esastır. Ne yazık ki, üzerinde yaşadığımız mavi kürenin bazı yerlerinde israf diz boyu iken, kimi yörelerindeyse açlıktan ölümler gerçekleşmekte. Sadece ülkemizde çöpe dökülen ekmek miktarıyla yüzbinlerce kişi besin ihtiyacını karşılayabilir. Yılda bir defa bile ‘hayati unsurlardan protein deposu’ kırmızı et yiyemeyen insanlar var yeryüzünde. Bu hakikat ortadayken, kurban ibadetinin hemen evvelinde her sene yinelenen ‘aman hayvanları kesmeyelim, parasını bağışlayalım’ teklifleri ve tartışmaları kökten anlamsız. Kesinlikle kuru bir kıyaslama veya ‘yaşam biçimi çatıştırması’ niyetinde değiliz ama doğru algıyı zihinlere oturtmak adına hatırlatmak zorundayız: Acaba aralık aylarının son günleri canlanan hindi satışları sırasında hayvanseverler neden sus pus kalmakta? Zengin kimselerin av hobileri neden hiç gündeme taşınmıyor? Sırf derileri ve kürklerini elde etmek amacıyla nice canlıların katledilmesine niye ses çıkarılmıyor? Bütün insani değerler lime lime kurban edilirken, neyin hesabındayız; niçin idrakten uzağız? Ulaştığımız ve erişmek istediğimiz somut güzelliklere hitaben hep “Seni Yaradan’a kurban” demez miyiz? İşte olayın sırrı tam da burada gizli. Aslında tümüyle aleni. Ancak görebilene, hissedebilene, arzulayana ve “varlığının ancak O’na yöneldiğinde özgül ağırlığına kavuştuğuna” inananlara… Kızılay, Kimse Yok mu, Cansuyu, Yardımeli ve Deniz Feneri derneklerine; İnsani Yardım ve İhlas vakıflarına, Diyanet’e ve diğer kuruluşlara binlerce şükran.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36829-seni-yaradana-kurban-olmak.html), [web.archive.org (arşiv bağlantısı)](http://web.archive.org/web/20131029201109/http://www.aksiyon.com.tr:80/aksiyon/haber-36829-seni-yaradana-kurban-olmak.html)
