# Balyoz'da beraate sıkıyönetim gerekçesi, sıra Ergenekon'da

*Emin Akdağ 2015.05.12*

<div class="pNewsDetailMainContent" itemprop="articleBody">
 <p>
  Anayasa Mahkemesi’nin (AYM) ‘hak ihlali’ hükmü sonrası Balyoz davasını yeniden gören İstanbul Anadolu 4’üncü Ağır Ceza Mahkemesi’nin (236 sanık için) beraat kararı kadar 750 sayfalık gerekçesi de tartışmaya açık. Başta iki önemli bilginin altını çizelim. Yargıtay Cumhuriyet Başsavcılığı, temyiz aşamasındaki Ergenekon davasının da esastan bozulmasını isteyerek dosyayı 16’ncı Ceza Dairesi’ne gönderdi. 254 sanığa beraat yolu açıldı. AYM bu davada uzun tutuklulukları hak ihlali saymıştı. Hemen hatırlatalım ki, iktidar Yargıtay’ın yapısına da dokunmuştu. Üye ve daire sayısı, dairelerin hangi konulara eğileceği değişmişti. İkinci bilgi Balyoz’a dair: İstanbul Anadolu Cumhuriyet Başsavcılığı itiraz süresi biterken 4’üncü Ağır Ceza’nın kararına itiraz etti. Sebep sarih: Gelişmeler doğrultusunda top yeniden Yargıtay’a iletilebilsin! Hukukla satranç gibi oynanıyor, iş şansa bırakılmıyor! Birileri arasındaki ‘kutsal ittifak’ masa altı restleşme teatileriyle sürdürülebiliyor. 4’üncü Ağır Ceza gerekçesinde, dönemin Genelkurmay Başkanı Hilmi Özkök ile Kara Kuvvetleri Komutanı Aytaç Yalman’ın önceki ifadelerini es geçiyor. Heyet nezdinde ortada darbeye teşebbüs yok: “Daha ileri aşamaya geçilmesi, en azından bir araya gelinerek darbe yapılması konusunda maddi olgularla desteklenecek şekilde bir anlaşmaya varılması gerekmektedir.” O meşhur ‘Olasılığı En Yüksek Tehlikeli Senaryo’ ise “Türkiye’nin irticai, yıkıcı ve bölücü faaliyetlerinin oluşturduğu iç tehdit ve dış tehdidin bir araya gelmesi.” imiş. Pardon, 2003 ve 2004’te yürütme AKP’de değil miydi? Yine mahkemeye göre, Şükrü Sarıışık’ın “İstanbul’un üzerine çökerim. Belediye başkanıymış, savcıymış, hâkimmiş, kaymamakmış.” açıklaması da ‘Sıkıyönetim çerçevesinde’ değerlendirilmeliymiş! Şu ifadeler de gerekçeden: “Her ne kadar seminerlerde isim belirtilmemesi gerekiyor ise de, bunu belirtmiş olmasının sanıkların darbe yapma hazırlığında olduklarını göstermeyeceği düşünülmüştür.” Biz de soralım: Evvelki iddianame ve Yargıtay 9’uncu Ceza Dairesi’nin onaması yalansa, gazeteci-yazar Mehmet Baransu neden hâlâ içeride?
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/balyozda-beraate-sikiyonetim-gerekcesi-sira-ergenekonda_550882), [web.archive.org (arşiv bağlantısı)](http://web.archive.org/web/20150813201045/http://www.aksiyon.com.tr/karakutu/balyozda-beraate-sikiyonetim-gerekcesi-sira-ergenekonda_550882)
