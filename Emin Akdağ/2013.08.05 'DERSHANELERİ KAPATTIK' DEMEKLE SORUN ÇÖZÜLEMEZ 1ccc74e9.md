# ‘DERSHANELERİ KAPATTIK’ DEMEKLE SORUN ÇÖZÜLEMEZ

*Emin Akdağ 2013.08.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dershanelerin akıbetine dair muammalı hal devam ederken; suiistimaller şimdiden hızlanmaya başladı bile. ‘İnteraktif’ yayıncılar uydurdukları yalanlarla veli tavlama peşindeler.
  </font>
 </div>
 <div id="newsText">
  <font class="detail-text">
   <p>
    Adresi ve kalitesi belli, bir o kadar da güvenli mekânların yerini, her türlü art niyetlerin barınabildiği loş ortamlar alıyor maalesef. İşin tuhaf yanı, anne babaların ceplerinden belki daha da fazla paralar çıkıyor giderayak. Elini kaptıranın kolunu kurtaramadığı tuzaklar kuruluyor her tarafa. AK Parti Genel Merkezi’nde oluşturulan Dershane Komisyonu’nun başkanı ve partinin genel başkan yardımcısı Mehmet Ali Şahin çok tecrübeli bir politikacı. Sözlerin ve eylemlerin nereye varabileceğini en iyi kestirebilenlerden. Zaman Gazetesi’nden Ahmet Dönmez’e anlattıkları yanlış tavır ve tutumları tüm açıklığıyla ele veriyor. İlkin somut gerçeğin altını çiziyor Şahin: “Dershaneler özel okullara dönüşecekse de kapatılacaksa da bir yasal düzenleme şart. Milli Eğitim Bakanlığı, dershaneler kapatılacak diye bir açıklama yaptığına göre herhalde bir yasal düzenleme üzerinde de çalışıyordur. Fakat ne Bakanlar Kurulu, ne de Meclis gündeminde böyle bir konu yok şu anda.” ‘Dolayısıyla’ ibaresinin ardından şunları vurguluyor: “Sadece ‘dershaneleri kapattık’, demekle çözülecek ve ortadan kaldırılacak bir sorunla karşı karşıya değiliz. Birçok yönüyle incelenmesi, değerlendirilmesi gereken bir gerçekle karşı karşıyayız.” Zaten komisyon raporunu yazmadan evvel enine boyuna incelemiş mevzuyu. Dünyadaki benzer tartışmaları ve akabinde meydana gelenleri irdelemiş. Güney Kore’de de bu tip destekleyici eğitim kurumları yasaklanmış bir ara. Sonrası, Şahin’den: “Yasaklamış ama olumsuz sonuçlarını görünce daha sonra tekrar dershaneciliğe izin vermiş. Hatta yasaklamadan önceki durumla şimdiki kıyaslandığında dershaneciliğin çok daha yaygınlaştığını görüyoruz.” Şu mesajlar direkt bakanlığa: “Mutlaka bakanlığımız bu çalışmaları yaparken dünya örneklerini de göz önünde bulundurmalıdır. Yani önümüzde bir örnek varken deneme yanılma yöntemiyle yol almaktansa, örneklerden hareketle iş yapmanın daha doğru olacağını düşünüyorum.” Ancak Milli Eğitim Bakanlığı’nda (MEB) on yıldır deneme yanılma anlayışı hakim. Artık ne denebilir ki! Allah’tan hayırlısı..
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=E628EF496C53FC656F96A89E43C69F13?newsId=36170), [web.archive.org (arşiv bağlantısı)](http://web.archive.org/web/20130820214548/http://aksiyon.com.tr:80/aksiyon/newsDetail_getNewsById.action;jsessionid=E628EF496C53FC656F96A89E43C69F13?newsId=36170)
