# Yanık bir ‘Rumeli Türkü’sü...

*Emin Akdağ 2010.05.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul’dan 61 yıl önce fethedilen Üsküp’e Osmanlı’nın yerleştirdiği Anadolu Türkmenlerinin yanık türküsünden süzülenleri özümsemeden ‘tarihimi biliyorum’ demek doğru değil. Evlad-ı Fatihanların türküsü bu.
  </font>
 </div>
 <div id="newsText">
  <font class="detail-text">
   <p class="MsoNormal">
    Türkülerin, onları diğer müzik eserlerinden ayıran pek çok özellikleri var. Belki de en önemlisi, içlerinde barındırdıkları gerçeklik. Halk tabiriyle, harbilik. Öte yandan artlarından birkaç söze daha hacet bırakmamaları, ne muazzam bir duruştur öyle! Hele insanı on ikiden vuran
    <span>
    </span>
    mertlikleri ve heybetleri yok mu?
    <span>
    </span>
    Kucaklayıcılıklarındaki şefkatin, en katı yürekleri bile içten içe, bazen de açıkça ağlatması, bambaşka bir orijinallik… Zamana meydan okumaları… Yüzlerce yıl taşıyabilmeleri yüklendikleri mesaj ve kültürleri… Hepsi birer abide, gönül tahtlarına kurulan… Kimi acı, kimi tatlı, kimi de yanık.. İşte onlardan birini anlatıyor, “Arka Bahçemiz Üsküp” adlı kitap. Yanık bir Rumeli türküsünü… Kitabın yazarları, daha doğru bir ifadeyle, türkünün derleyicileri olayın içinden. Yangının meydana geldiği, yani ateşin düştüğü yerden. 65 yaşındaki Hidayet İlimsever, ailesi 1954 yılında Üsküp’ten İstanbul’a göç ederken 9 yaşındadır. Başbakanlık Devlet Arşivleri Osmanlı Arşivi Daire Başkanlığı çalışanlarından araştırmacı-yazar H. Yıldırım Ağanoğlu’nun annesi de Üsküplü. 1955’te merhaba demişler İstanbul’a. 1968 Fatih doğumlu Ağanoğlu’nun baba tarafı ise Sancak bölgesinin Prijepolje (Priyepolye) şehrinden. 1932’de gelmişler Türkiye’ye. “Ne dedem, ne babam, ne de İstanbul’daki hiçbir akrabam bu ata yadigarı topraklara hiç gidememişler. Bizim sülaleden 77 yıl sonra ben gidebildim. Sadece 3 saat kalabildiğim Prijepolje’deki zaman bana sanki 3 asırlık ilham verdi.” diyor, Ağanoğlu.
   </p>
   <p class="MsoNormal">
    Kitapta genişçe anlatılan türkünün ana teması Üsküp’te daha 30 yıl öncesine kadar çarşı-pazar dili; -Türkü’yle, Makedon’uyla, Arnavut’uyla- halk arasında konuşulan dil, Türkçe imiş. Bugünkü Türkçeleri bizimkiyle hemen hemen aynı. Oran vermek gerekirse Üsküp’teki dilin yüzde 95’ini anlayabiliyoruz. Çok az kelimede zıt anlam söz konusu. Beraber yaşadıkları milletlerin dillerinden de sözcük bazında etkilenmişler hâliyle. 1952-1967 yılları arasında Yugoslavya’dan yaklaşık 200 bin muhacir, serbest göçmen statüsüyle ata topraklarını terk ederek ana vatanlarına ayak basmış. İskana tabi değiller. Devletten yardım talep etmeyecekleri taahhüt altına alınmış henüz yola çıkmadan.
   </p>
   <p class="MsoNormal">
    520 yıl Osmanlı sınırlarında kalan Üsküp, İstanbul’dan 61 yıl önce fethedilmiş. Şu anda Makedonya’nın başşehri. Anadolu’daki çeşitli beyliklerden Osmanlı Devleti’nin Balkanlara yerleştirdiği Türkmenler, örf, âdet, gelenek, dil, deyim, atasözleri, tekerleme ve mânilerini aynen korumuşlar. Tabii ki en başta dinlerini de.
   </p>
   <p class="MsoNormal">
    Dışişleri Bakanı Ahmet Davutoğlu’nun, Sırp ve İspanyol görevdeşleri Vuk Jeremiç ve Miguel Angel’le Sırbistan’ın başşehri Belgrad‘daki 21 Nisan tarihli görüşmeleri sonrasında dile getirdikleri; yanık Rumeli türküsünün içerdiği hakikatin bir parçası aslında: “Vizyonumuz, Balkanlar’ın Avrupa’ya tamamen entegre olmasıdır. Ve Belgrad’daki, Üsküp’teki, Saraybosna’daki, İstanbul’daki, Edirne’deki tarihî yerlerimiz bir gün Avrupa Birliği’nin bayrağı altında bir kez daha birleşecektir.”
   </p>
   <p class="MsoNormal">
    İlimsever ve Ağanoğlu’yla türkünün kitap versiyonunda anlatılan kültürel, tarihî ve güncel gerçekleri Rumeli Türkleri Kültür ve Dayanışma Derneği’nde irdeledik.
   </p>
   <p class="MsoNormal">
    -Üsküp’ten göçenlerin çalışkanlığından söz ediyorsunuz. Bir de ev, kiracılık hikâyesi var. Oturdukları ev kendilerine ait bir komşunuz, bu sebeple takvim kullanmadıklarını söyleyince, anne-babanız bir hayli üzülüyor…
   </p>
   <p class="MsoNormal">
    İLİMSEVER: 9 yaşında geldim. Buradaki çalışkanlığın sebebi başka. Annem babam göç sonrası evsizliğin acısını çok çekti. Hayatın gerçeği o. Orada herkesin evi, işi, dükkânı, geliri var. İyi ya da kötü düzenleri kurulu. Türkiye’ye gelince hiçbir maddi imkânları yok. Ancak çalışarak bir düzen kuracaklar. O günlerde yaşadıklarımızı tamamen hatırlıyorum. Bir başkasının evinde yaşamak, çık dediği gün çıkmak. Nereden artıracaksın? Bizler için bilinmeyen bir acı.
   </p>
   <p class="MsoNormal">
    -Hiçbir şey getiremediniz mi buraya?
   </p>
   <p class="MsoNormal">
    Eviniz, dükkânınız satılmış. O vergi, bu vergi denirken, neredeyse hepsi alınmış, elde para kalmamış. Türkiye’ye o şartla geliniyor. Devletten hiçbir şey istenmeyecek. Getirebiliyorsan getir ama bırakılmıyor ki. Bunlar kalsın da ben sonra belki gelirim yok. Kalırsa, bitti.
   </p>
   <p class="MsoNormal">
    AĞANOĞLU: 1952–1967 arasında Yugoslavya’dan gelenler serbest göçmen.
   </p>
   <p class="MsoNormal">
    İLİMSEVER: O dönemkiler zor şartlar altında geliyorlar. Annemin annesi evinde doğmuş, evinde ölmüş, kiracılık bilmemiş.
   </p>
   <p class="MsoNormal">
    -Olağanüstü çalışmanın, çalışkanlığın sebebi bu yani?
   </p>
   <p class="MsoNormal">
    Evet.
   </p>
   <p class="MsoNormal">
    -1952–1967 arası ne kadar insan geldi Üsküp’ten?
   </p>
   <p class="MsoNormal">
    AĞANOĞLU: Sadece Üsküp’ten şu kadar geldi demek mümkün değil ama Yugoslavya’dan 200 bine yakın insan geldi. Çoğunluğu Kosova ve Makedonya. Bosna ve Sancak’tan direkt göç yasaktı. 1923’ten II. Dünya Savaşı’nın başına kadar da 120 bin civarında kişi göçmüştü Türkiye’ye. 3-5 binli bölümler hâlinde. Parça parça.
    <span>
    </span>
    Tam doğrulamak mümkün değil çünkü araştırmaya kapalı. Kesin sayı veremiyoruz.
    <span>
    </span>
   </p>
   <p class="MsoNormal">
    -1952 ile öncesindeki gelişlerin farkını biraz daha açar mısınız?
   </p>
   <p class="MsoNormal">
    AĞANOĞLU: Daha önce gelenlerde iskânlı göçmenler mevcut. Atatürk ya da Cumhuriyet’in ilk döneminde gelenlere ev, arazi verildiğini biliyoruz. Hepsine olmasa da, birçoğuna. Adnan Menderes zamanındaki göçler serbest göç statüsündeydi, iskânlı değildi. Tamamen kendi imkânlarıyla gelme ve devlete hiçbir şekilde yük olmama şartı vardı.
    <span>
    </span>
    Hatta garanti kâğıdı diye bir uygulama var. Siz Üsküp’ten göçmek istiyorsunuz ama önce burada bir yakınınızı bulacaksınız o size garantör olacak. Kefalet de deniyor buna. Ben buna kefilim. İaşesini sağlayacağım diye noterden tasdikli belge doldurup Üsküp’teki Türk büyükelçiliğine gönderiyorlar. Ona istinaden gelebiliyorsunuz.
   </p>
   <p class="MsoNormal">
    -1952-1967’nin göçünün itici sebebi, arka planındaki ana unsur ne? Tito yönetimi mi?
   </p>
   <p class="MsoNormal">
    AĞANOĞLU: Makedonya bölgesinde çoğunluk Türklerde. Nüfus artış oranını baz aldığınızda ve bunun yanına akraba topluluk Arnavutları da koyduğunuzda, o yıllarda azınlık statüsünde değiller; asıl unsurlar. Makedonya’nın, yarıdan fazlası Tükler ve Arnavutlardan oluşuyor 1952’de. Bu bölgede bir rahatsızlık doğuruyor. Zaten Balkanlardan Türkler, 1829’dan itibaren sistematik olarak tasfiye ediliyor. 52–67 göçleri tasfiyenin bir merhalesi. 2. Dünya Savaşı sonrası yeni kurulan Yugoslavya Devleti’nde, daha önce Aksiyon Dergisi’nin yazdığı Yücel Teşkilatı meselesinde, teşkilatı kuran Türklerin 4’ünün idam edilmesi ve 65’inin ağır hapis cezalarına çarptırılması Makedonya Türkünün, özellikle de Üsküp’tekilerin buraya göç etmesinin arka planı aslında.
   </p>
   <p class="MsoNormal">
    -Üsküp özelindeki nüfus oranları ne acaba?
   </p>
   <p class="MsoNormal">
    O konuda bir sayı veremem. Eskideki tam nüfus oranları bilinmiyor. Tahmin söyleyebilirim sadece.
   </p>
   <p class="MsoNormal">
    -Bugünkü durum peki…
   </p>
   <p class="MsoNormal">
    Bugün için 12 bin civarında Türk var Üsküp’te. Makedonya’da gayriresmî rakamlarla 150 bin Türk var, 12 bini Üsküp’te.
   </p>
   <p class="MsoNormal">
    -O zamanlar için bir tahmin yapsak.
   </p>
   <p class="MsoNormal">
    O zamanlar için yüzde 60 civarında Müslüman Türk ve Arnavutları birlikte düşünüyorum. Tüm Makedonya’daki oran şimdi yüzde 30 civarında.
   </p>
   <p class="MsoNormal">
    -Sosyal hayat, komşuluk ilişkileri nasıldı göç öncesinde? Hıristiyan’ı, Arnavut’u birbirinden ayrı mahallelerde mi yaşarlardı yoksa aynı mahalle içinde mi?
   </p>
   <p class="MsoNormal">
    İLİMSEVER: Ayrı mahallelerde yaşanırdı. Ayrı da olsa yakın mahalleler. Saygı çok önemli oralarda. Hıristiyan’ın Türk’e, Müslüman’a, Arnavut’a saygısı, bizimkilerin de Hıristiyanlara saygısı sonsuz. Yani aralarında herhangi bir husum, kavga kıyamet hiçbir zaman olmuyor. O zaman annemden ‘Hıristiyanlarla kavga ettik, Arnavutlarla kavga ettik’ diye hiç duymadım. Yok, öyle bir şey.
   </p>
   <p class="MsoNormal">
    Bir kere komşular kardeşten ileri. Belli başlı komşularımız var. Bir komşumuzun hiç evladı olmamış. Evimde Yasin okuduğumda onların adına da okurum. Annem babamdan yadigâr. Demek ki onlar çok çok mükemmel yaşamışlar ki bana da aksetmiş bu.
   </p>
   <p class="MsoNormal">
    Kitapta bahsettim, babamın aynı handa çalıştığı Hıristiyan bir komşusu var. Babam 15 gün mecburi hizmete gidiyor. Askerliğe. Ağabeyim 15 yaşlarında. Komşunun da aynı yaşlarda tek oğlu var. Anto Amca gelip her gün sokak kapısını çalıyor, -annem dört çocuklu, ben henüz doğmamışım- “Bir şeye ihtiyacın var mı?” diye
    <span>
    </span>
    soruyor. Var demiyor annem, yokmuş da zaten. Ona rağmen babam dönene kadar Hıristiyan komşu ağabeyimle, annemle ilgileniyor. Türkiye’ye (Efes’e) Hacı olmaya geldiklerinde önce anne-babamla helâlleşip ondan sonra hacı oluyorlardı. Şimdi ben onlar hakkında kötü diyebilir miyim?
   </p>
   <p class="MsoNormal">
    -Yugoslavya kurulmadan o topraklar Osmanlı hâkimiyeti altındaydı yüzyıllardır. Halk Hıristiyan’ıyla, Türkü’yle Osmanlıyı nasıl anıyordu?
   </p>
   <p class="MsoNormal">
    O dönemde Osmanlı idaresine herkes çok saygı gösteriyor. O kadar mutlular ki, hiçbir pürüz, huzursuzluk olmuyor. Ama özellikle 2’nci Cihan Harbi’nde çok sıkıntı çekmişler. Çünkü her türlü milletten ordu ve asker gelmiş oralara.
   </p>
   <p class="MsoNormal">
    -Sonradan bir Osmanlı arayışı olmuş mu?
   </p>
   <p class="MsoNormal">
    Zaten onun için Türkiye’ye kaçmışlar. Türk’ün içinde yaşasınlar.
   </p>
   <p class="MsoNormal">
    -Orada da mücadele yapabilirlerdi?
   </p>
   <p class="MsoNormal">
    Yapılamayacak hâle gelmişti demek ki. O korku var. Bir yabancı devletin baskısı altında yaşamak, yabancı ordunun baskısı. Allah yaşatmasın. Anneannemin komşusu Türkiye’ye göç ediyor. 30’lu, belki 20’li yıllar. Türk polis girdiğinde kompartımana kadın bakıyor, kardeş Müslüman mısın diyor. Evet, cevabını alınca bir kucaklayayım seni diyor. O kadar Müslüman Türk polis ya da askerine hasret ki. Çünkü karşısına her zaman için bir Hıristiyan ya da Bulgar, Makedon, Yunan askeri çıkıyor. Hangi devlet oraya geldiyse. Kolay değil bunlar.
   </p>
   <p class="MsoNormal">
    -Buraya gelenler umduklarını bulmuşlar mı, mal mülk olarak değil de. Tam uyuşum sağlamışlar mı, örf ve âdetlerde? Şaşırdıkları garipsedikleri olaylar olmuş mu?
   </p>
   <p class="MsoNormal">
    Âdet ve örfleri hiçbir zaman bırakmadık. Garipsediğimiz bir tek şey var. İstanbul’a girildi denilince yaşanıyor. Üsküp’te, bahçe dışına çamaşır asılmaz. Gecekondu olayı hiç yoktur. Evler bahçeli, büyük duvarlarla çevrili. Dışarıdan geçen bahçedeki ne çamaşırı, ne de kadını görür. Evlerin sokağa bakan penceresi yok. İstanbul’a girdik denildiği anda gecekonduları gördük. Kazlıçeşme ve Zeytinburnu’nda. O zaman annem ağladı. Güzel Üsküp’ümü burası için mi terk ettik diye. Pencerelerden çıkarılmış çamaşırlar, tenekelerle kaplanmış gecekondu evleri. Ama şehrin içine girildiğine her şey değişti. Oturduğumuz ev düzgündü. Küçük bir bahçesi vardı. Annem gene bahçe yapmıştı. Akrabaların düğünleri olduğunda annem ve Latif ablayla ağlayarak oturdular. O günleri orada kalan akrabaları için üzülerek yaşadılar. Ama sonra sonra herkes geldi. Herkes kenetlendi, birbirine yakın oldu. Babam her hafta kuzenlerine oturmaya, onları görmeye giderdi. Sıkı bir iletişim içindelerdi. Vatan Caddesi yapılmadan önce herkes birbirine yakın oturuyordu. Cadde yapılacağı zaman istimlâkler oldu. Herkes dağıldı mecburen, bulduğu yere. Biz 1957’de taşınmak zorunda aldık.
   </p>
   <p class="MsoNormal">
    -Daha çok hangi semtlerdeydiniz?
   </p>
   <p class="MsoNormal">
    Cumapazarı, Fındıkzade, Yedikule. Bize özellikle Sur dışına çıkmayın diye tembih etmişlerdi. Bütün göçmenlere bu söylenmiş.
   </p>
   <p class="MsoNormal">
    -Niçin?
   </p>
   <p class="MsoNormal">
    AĞANOĞLU: Zeytinburnu yeni bir yerleşim yeri. Zamanla Sur içi orada oturmak zorunda kalmışlar.
   </p>
   <p class="MsoNormal">
    İLİMSEVER: Sağmalcılarda arsaların metrekaresi 125 kuruşmuş. Babam hayır diyor.
   </p>
   <p class="MsoNormal">
    -İstanbul’un yerli halkının oradan gelenlere bakışı nasıl olmuş?
   </p>
   <p class="MsoNormal">
    İLİMSEVER: Oturduğumuz yakın çevre hep Üsküplü idi. Üstümüzdeki komşumuz, onun üstü babamın kuzeni. Yavuzselim’e taşındığımızda annem memnun kalmamıştı. Çünkü hiç Üsküplü yoktu. Ev aldık, orada kaldık.
   </p>
   <p class="MsoNormal">
    Şimdi daha farklı gözle bakılıyor. İki sene önce bir hanım bana sordu nerelisin diye. Baktım, Üsküplüyüm desem, bilmeyecek dedim, eminim. Rumeli deyince; orada mı Müslüman oldunuz, burada mı deyiverdi. O nasıl söz dedim. Aslımız, neslimiz Türk, Anadolu dedim.
   </p>
   <p class="MsoNormal">
    AĞANOĞLU: Tahmin ediyorum ki 50’li yıllarda şu anda size söylenen bu söz, İstanbullular tarafından söylenmiyordu. Eski İmparatorluk kültürü yaşıyordu o yıllarda. Şu anki İstanbul’un sosyolojik yapısıyla, o günlerdeki çok farklı. İstanbul’un yerli halkında bugün, Rumeliliyiz deyince, Rum musunuz diyecek kadar tarih cahili insanlara rastlıyoruz. Ama o zamanki İstanbul halkı Katolik, Süryani, Arnavut, Boşnak, Rumeli, Çerkes biliyor. Bu önemli farktır.
   </p>
   <p class="MsoNormal">
    İLİMSEVER: Annemin soyu Erzurum’dan gelme örneğin.
   </p>
   <p class="MsoNormal">
    -Üsküp’e gönderilen Evlad-ı Fatihanlar daha ziyade Anadolu’nun nerelerinden?
   </p>
   <p class="MsoNormal">
    AĞANOĞLU: Konya çok bilinen bir şehir. Ama Saruhanoğulları’nın da Üsküp’e yerleştiği biliniyor. Ege bölgesindeki beyliktir. Manisa tarafları. Anadolu’nun Türkmenleri. Kastamonu tarafından Candaroğullarından da var. Samsun taraflarından da. Türkmenler Rumeli’nin değişik bölgelerine iskan politikası çerçevesinde yerleştirilmiş. Hatta buradaki Anadolu yer isimleriyle, Rumeli’deki yer isimlerinin benzeşmesi bundan kaynaklanıyor. Özellikle coğrafi isimler, tepe, nehir, dağ isimleri.
   </p>
   <p class="MsoNormal">
    -Dil korunmuş mu? O zaman daha duru Türkçe miydi?
   </p>
   <p class="MsoNormal">
    AĞANOĞLU: Üsküp bir şehir. Rumeli’nde genelde şehirde Türkler oturuyor. 30 yıl öncesine kadar çarşıda kullanılan bir nevi resmî dil Türkçe idi. Makedon ve Arnavutlar da Türkçe biliyorlar. Şu anda bu değişti. Resmî dil Makedonca tabii ki. Ben çarşıda pazarda, komşular arasında kullanılan dilden bahsediyorum. Yaşayan dildi Türkçe. Birçok kişi bilir ve konuşurdu. Şehir lisanıydı Türkçe.
   </p>
   <p class="MsoNormal">
    -52 ve öncesine gidildiğinde İstanbul Türkçesine yakınlık açısından durum nasıl?
   </p>
   <p class="MsoNormal">
    Birtakım ağız özellikleri var. Hâlen Üsküp Türkçesinde yaşayan Osmanlıca kelimeler ağırlıkta. “İsla” derler. Sonundaki ‘h’yi söylemez.
   </p>
   <p class="MsoNormal">
    - Şu anda İstanbul Türkçesiyle Üsküp’te anlaşabilir miyiz?
   </p>
   <p class="MsoNormal">
    Çok rahat. Anlaşır. Yüzde 95’i aynı zaten. 1950’lerde her iki yerde de imparatorluktan kalan kelimeler daha canlı, hayatın içindeydi. Osmanlıca kelimeler. Onların yerine Arnavutça ve Makedonca ifadelerin biraz daha çoğaldığını söyleyebiliriz. Yoksa o zaman da. Etkileşim tabii ki olacak. Birkaç kelime farklılığı özellikle göze batar. Domatese patlıcan derler. Birkaç kelimede zıt anlam vardır.
   </p>
   <p class="MsoNormal">
    -Nakış el sanatları kültürü İstanbul’dakiyle benzeşiyor mu?
   </p>
   <p class="MsoNormal">
    İLİMSEVER: Benziyordan öte tamamen Türklere has kültürler. Maraş işi de var, Türk işi de. Makedonya Godzivar’da kurs verdiğimde Makedon hanımlar hayran kaldılar. Bana diyorlar ki, gergef… Sadece gergefi biliyorlar.
   </p>
   <p class="MsoNormal">
    -Makedon Müslümanlar var mı bayağı?
   </p>
   <p class="MsoNormal">
    AĞANOĞLU: Bu tartışmalı bir kavram. Ona hiç girmeyelim. Ortodoks Makedonlardan Müslüman olanlar parmakla sayılacak kadar azdır. Ama Makedon Müslüman olarak tabir edilen ve Torbeşler olarak adlandırılan sınıf kendilerine Türkbaşlar deyip, biz Türklükten geliyoruz ama lisanımızı unutmuşuz diyorlar. Uzlar, Peçenekler, Kumanların torunlarıyız. Makedonlar da hayır ‘Türk değilsiniz. Osmanlı geldi buraya zorla Müslümanlaştırdı. Asimile olmuş Makedonsunuz’ diyor. Tartışma burada başlıyor.
   </p>
   <p class="MsoNormal">
    -Makedonya ile Yunanistan arasındaki Makedon tartışmasının sebebi ne?
   </p>
   <p class="MsoNormal">
    İsim meselesi.
    <span>
    </span>
    Kuzey Yunanistan da bir eyaletin adı, Makedonya. İskender’i antik Yunan figürü kabul ediyor. Ama Makedonya Büyük İskender bizim görüşünde. Bir de coğrafi isimlendirme. Siyasi manadaki Makedonya devletiyle coğrafi manadaki Makedonya aynı değil.
   </p>
   <p class="MsoNormal">
    Taa 150 önceki Makedonya’nın sınırları, şu anki Makedonya ile Güneybatı Bulgaristan ve Kuzey Yunanistan’ı içine alıyor. Makedonya denen yer.
   </p>
   <p class="MsoNormal">
    AĞANOĞLU: Üsküp’ün yeniden gündeme gelmesinden memnunum. Belki de bir televizyon dizisi bunu başardı. Elveda Rumeli. Çok tarihsel yanlışlıkları vardı belki ama kültürün aynı olduğunu gösterdi. Kıyafetlerin, evlerin bire bir benzediğini…
    <span>
    </span>
    Rumeli ve Anadolu’daki köy hayatının küçük farklar hariç ortak olduğunu… Okumamış toplumu bilgilendirdiği için çok önemli bir görev üstlendi. Kitaplarda yapabileceğimiz kadar önemli. Bütün bunların yanında, Üsküp’e gidenlerin gözleriyle görünce etkilendikleri tüm yazılanlardan daha farklı ve fazla oluyor. Turlar çok arttı. Bugün bana gelen iki üç tur maili var. Düzenli bir artış söz konusu. Klasik tatil anlayışı, Ege Akdeniz’de denize girme dönemi bitiyor artık, başımızı kumdan çıkardık.
   </p>
   <p class="MsoNormal">
    -Arka bahçe derken neyi kastediyorsunuz?
   </p>
   <p class="MsoNormal">
    Çok özel misafirlerimizi kabul ederiz arka bahçeye. Herkesi almayız. Biz demek, arka bahçe. Türk kültüründe var bu. Sadece Üsküp’te değil. Arka bahçe mahremdir, özeldir. Üsküp’te hâlâ yaşayanlar olduğunu ve unutmamamız gerektiğini belirtmek istedik.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-26755-yanik-bir-rumeli-turkusu.html), [web.archive.org (arşiv bağlantısı)](http://web.archive.org/web/20141102040552/http://www.aksiyon.com.tr/aksiyon/haber-26755-yanik-bir-rumeli-turkusu.html)
