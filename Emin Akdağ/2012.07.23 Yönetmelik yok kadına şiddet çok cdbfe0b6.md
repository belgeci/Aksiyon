# Yönetmelik yok, kadına şiddet çok

*Emin Akdağ 2012.07.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kadına yönelik şiddet, “erkeklik” göstergesi midir? Soruya doğrudan “Evet” diyecek sayısı yok denecek kadar azdır. Ama uygulamada söz ile fiil örtüşmüyor. Tabii, “Kadının sırtından sopayı…” diye başlayan atasözlerini hatırlayınca algının nereden beslendiği daha iyi anlaşılıyor.
  </font>
 </div>
 <div id="newsText">
  <font class="detail-text">
   <p>
    Oysa bu tür anlayışların fikir ve fiilden arındırılması gerekiyor. Türk Dil Kurumu (TDK) lügatlerden az önceki atasözünü çıkarmıştı, mesela. Küçük ama net bir tavır. Yine yüzde 99’u Müslüman topluma, İslam’ın kadına verdiği kıymet ve onu emanet görme prensibi farklı kanallardan anlatılabilir. Bütün bunlar netice verir mi? Denenmeden bilinemez ki! Ama şu var, devlet son yıllarda bu hususa el atmaya çalışıyor. Sokak ortasında, evinde veya başka bir yerde kocaları, kardeşleri veya yakınlarınca öldürülen kadınların sayısı artınca da yetkililer şiddeti bir problem görüp halli için çözüm arıyor. Gel gelelim Türkiye’de bir derdin bertaraf edilmesinde yalnızca karar vermek yeterli gelmiyor. Çünkü işin bir de bürokratik yönü var. Belki çoklarına klişe bir ifade gelebilir, bürokratik engel sözü lakin durumu bundan iyi izah edebilecek kelime grubu şimdilik yok. Peki, ne yapılmak istendi de akim kaldı? “Dayakçı eşin elektronik kelepçeyle takibi”ni öngören uygulama. Hâlbuki Aile ve Sosyal Politikalar Bakanı Fatma Şahin, 19 Temmuz 2011’de açıklamıştı bu sistemi tatbik edeceklerini. Üstelik 20 Mart 2012’de elektronik kelepçeyi de kapsayan 6284 sayılı “Ailenin Korunması ve Kadına Karşı Şiddetin Önlenmesine Dair Kanun” yürürlüğe girmişken niçin süreci hızlandıracak ilgili yönetmelik hazırlanıp elektronik kelepçe ihalesine çıkıl(a)mıyor? Kadının Statüsü Genel Müdürü Özlem Bozkurt Gevrek, yönetmelik çalışmalarına 20 Mart 2012’de başladıklarını söylüyor. Önce Emniyet Genel Müdürlüğü ile pilot uygulama gerçekleştirilecekmiş. “2012 yılı içinde gerçekleştirilecek bu çalışma için, şiddetin yoğun olduğu orta büyüklükteki bir şehri seçeceğiz. Pilot uygulamanın sonuçlarına göre de yönetmelik hazırlanacak.” diyor, Genel Müdür Gevrek. Ya bu süre zarfında kaç kadın evinde, sokakta hatta çocuklarının gözü önünde öldürülecek? Ve bunun sorumluluğunu kim taşıyabilecek?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33126-yonetmelik-yok-kadina-siddet--cok.html), [web.archive.org (arşiv bağlantısı)](http://web.archive.org/web/20130826045541/http://www.aksiyon.com.tr:80/aksiyon/haber-33126-yonetmelik-yok-kadina-siddet--cok.html)
