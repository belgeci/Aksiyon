# Eskiden bir gazeteci tutuklandığında infial olurdu"

*Emin Akdağ 2015.11.23*

<div class="pNewsDetailMainContent ctx_content" itemprop="articleBody">
 <p>
  Türkiye’de nelere zemin oluştuğunu algılayabilmek adına Türkiye Yayıncılar Birliği Başkanı Metin Celal Zeynioğlu’nun şu ifadeleri çok önemli: “Eskiden olsa bir gazeteci tutuklandığında veya bir yayın karartıldığında infial olurdu. Şimdi ise son derece doğalmış gibi İpek Medya Grubu’na kayyum geliyor; Samanyolu Yayın Grubu’nun televizyon kanalları ve radyoları uydudan çıkarılıyor. Ancak biz bir şey yapamıyoruz. Türkiye’de buna alıştırıldık.” Zeynioğlu, Dünya Hapisteki Yazarlık Günü’nde -15 Kasım’da- dile getirdi bunları. Demokrasi standartlarının içselleştirildiği ülkelerde dehşetle izleniyor ülkemizdeki üzücü tablo. Uluslararası Şeffaflık Örgütü program koordinatörlerinden Maggie Murphy’nin, G-20 Liderler Zirvesi için bulunduğu Antalya’da söyledikleri Batı’nın genel bakışını özetler nitelikte: “Gazetecilerin, yolsuzluklar ile ilgili haberleri nedeniyle kilit altında olması bizde fazlasıyla hayal kırıklığı oluşturur.” Murphy’nin “Çalışan demokrasilerde özgür ve bağımsız basının vazgeçilemez olduğunu düşünüyoruz.” cümlesi de hayatiyet arz ediyor. Bakın, içimizden bir ses, Mazlumder’in eski Başkanı Ömer Faruk Gergerlioğlu da, “Muhalif kesimin susturulmasıyla tek sesli bir döneme doğru gidiş olduğu görülüyor. Demokrasi azınlığın haklarının korunması demektir. Seçimle işbaşına gelebilirsiniz ama muhalif azınlığın da hakları var. Bu haklar ihlal edilmeden çoğulcu bir anlayış benimsenmeli. Tek seslileşmek hem siyaset hem din hem de her türlü sosyolojik ortam için son derece sıkıntılı bir durum. Zaten bütün problemler buradan kaynaklanıyor.” diye konuşuyor. Toplumun özgürlük ihlalleri konusunda duyarsızlaştığının altını da çiziyor Gergerlioğlu: “Son yapılan bir ankette halkın basın özgürlüğü ve demokratik ihlallere karşı rahatsızlığı yüzde 5 düzeyinde. Maalesef insanlar hayatlarının o anki kalitesine, sürdürülebilirliğine bakıyor.” İş öyle noktalara vardırılıyor ki, gazeteciler, sarı basın kartları aracılığıyla da baskılanmak isteniyor. Değiştirme bahanesiyle yenilememe -yani fiilî anlamda iptal- ihtimali söz konusu.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/eskiden-bir-gazeteci-tutuklandiginda-infial-olurdu_553014), [web.archive.org (arşiv bağlantısı)](http://web.archive.org/web/20151125164106/http://www.aksiyon.com.tr/karakutu/eskiden-bir-gazeteci-tutuklandiginda-infial-olurdu_553014)
