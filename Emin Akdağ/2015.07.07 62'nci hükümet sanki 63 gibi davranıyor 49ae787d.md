# 62'nci hükümet sanki 63 gibi davranıyor

*Emin Akdağ 2015.07.07*

<div class="pNewsDetailMainContent" itemprop="articleBody">
 <p>
  Ahmet Davutoğlu başkanlığındaki 62’nci hükümet 7 Haziran 2015 seçimlerinin ardından yenisi kuruluncaya kadar sırf idari akışkanlığı sağlamakla vazifeli aslında. Daha açık ifade etmek gerekirse, başbakanı istifasını sunmuş bir kabineyle karşı karşıyayız. Ancak bürokrasideki kadrolaşmanın biraz da aceleye getirilerek son sürat sürdüğünü görmekteyiz. Paralel bahaneli cadı avı da devam ettiriliyor üstelik. Gazi Üniversitesi Öğretim Üyesi Prof. Dr. Ender Ethem Atay, “Mevcut hükümet günlük işlerin dışındaki icraatlara imza atmamalı ve kendisinden sonra gelecek hükümeti etkileyecek tasarruflarda bulunmamalı.” diyor. Bu biraz da siyasi etikle alakalı bir konu. Evet, ortada bir sorun var. İdareten görevdeki hükümetin yetki sınırı nedir bilinmiyor? Çünkü buna ilişkin yasal mevzuata sahip değiliz. Pekâlâ nasıl davranılmalı o zaman? Kabul edilmiş ve gelenekselleşmiş, teamüle dönüşmüş bir anlayıştan söz eden Prof. Dr. Atay’a göre, “Seçimden beri yapılan birtakım icraatlar teori ve uygulama ile uyum içerisinde değil. Yapılan işlemler kuralların iyi anlaşılmadığı veya anlaşılmış olsa bile göz ardı edildiği anlamına gelir.” Atay, savaş ilanına ancak TBMM’nin karar verebileceğini de kaydediyor: “Meclis oluşmuş durumda. Bunun yürütülebilmesi için yeni hükümetin kurulması beklenmelidir. Aksi durum çok tehlikelidir. İçte ve dışta umulmadık sonuçlar doğurabilir. Parlamento’nun buna müsaade etmeyeceği kanaatindeyim.” İdare hukuku profesörü Metin Günday da aynı görüşte: “İstifa etmiş olmakla birlikte yenisi kuruluncaya kadar görevini sürdüren bir hükümet, ancak günlük (cari) işleri yürütebilir. Yeni hükümeti bağlayıcı karar alamaz.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/62nci-hukumet-sanki-63-gibi-davraniyor_551507), [web.archive.org (arşiv bağlantısı)](http://web.archive.org/web/20150728230623/http://www.aksiyon.com.tr/karakutu/62nci-hukumet-sanki-63-gibi-davraniyor_551507)
