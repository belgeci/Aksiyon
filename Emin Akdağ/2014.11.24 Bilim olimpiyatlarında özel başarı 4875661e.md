# Bilim olimpiyatlarında özel başarı

*Emin Akdağ 2014.11.24*

<div class="pNewsDetailMainContent" itemprop="articleBody">
 <p>
  11 bin 925 aday arasından seçilen 329 öğrenci, TÜBİTAK’ın 22’nci Ulusal Bilim ve 19’uncu Ortaokul Matematik Olimpiyatları’nda ilmini konuşturdu. 15-16 Kasım tarihlerindeki sınavlardaki derecelere göre dağıtılan 120 madalyadan 77’si Samanyolu, Yamanlar, Fatih, Servergazi ve Atlantik Koleji’ne gitti. 2014’teki törende pratiğe geçen uygulamayla ilk defa başarılı öğrencilerin okudukları eğitim kurumlarının adları okunmadı. Bu, “Yeni Türkiye’nin” gençlere salık verdiği büyük bir ilericilik adımıydı! Samanyolu 4 altın, 9 gümüş ve 11 bronzla Ankara ATO Congresium’da duyurulmasa da, hakikatte ve gönüllerde birincilik kürsüsündeydi. Yamanlar 3 altın, 8 gümüş ve 8 bronzla ikinci; Fatih ise 2 altın, 6 gümüş ve 8 bronzla üçüncülüğü elde etmişti. Servergazi 1 altın, 3 gümüş ve 5 bronz; Atlantik de 2 altın ve 7 bronz çıkarmayı başarmıştı. İstanbul Fatih Fen Lisesi’nde öğrenimini sürdüren Abdullah Enes Encü, geçen seneki organizasyonda da altın madalyaya hak kazanmıştı. Ödül alanlara, girecekleri ilk lisans yerleştirme sınavında (LYS) bir defaya mahsus olmak kaydıyla ve tabii ki derecesi oranında ek katsayı imkânı tanınıyor. Öte yandan yarıştığı alanlarla ilgili bölümlerden birine kaydolursa, TÜBİTAK’ça “2205-Yurt İçi Lisans Burs Programı” çerçevesinde desteklenecek. Yarışmanın ulusal ayağı bitti. Sıra uluslararasında. Şampiyonlar önce yarıyıl tatilindeki kış okulunda hazırlık kursuna katılacak. Ardından yurt dışında da madalya kovalayacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/bilim-olimpiyatlarinda-ozel-basari_540027), [web.archive.org (arşiv bağlantısı)](http://web.archive.org/web/20141221141848/http://www.aksiyon.com.tr:80/karakutu/bilim-olimpiyatlarinda-ozel-basari_540027)
