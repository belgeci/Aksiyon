# Şehit polislerden yürekleri dağlayan mesajlar

*Emin Akdağ 2015.09.07*

<div class="pNewsDetailMainContent ctx_content" itemprop="articleBody">
 <p>
  Amaç belli; halka, “AKP tek başına iktidarı kaybetti. Ülke kan gölüne döndü ve kaos başladı.” dedirtmek. Yetkili ağızlarca itiraf da edildi. 7 Haziran’da başkanlık için çoğunluk oluşsaydı, ‘huzur içinde kalacak’ idik! Çözüm sürecinin siyasi beklentilerle sürdürüldüğünün ve bitirildiğinin farkında kitleler. Şehit cenazelerindeki tepkilerin arka planında bu gerçek var. Şehitlerin dağılımında asker-polis mühendisliğine gidildiği iddiaları da çok acı. Nitekim son günlerde sosyal medyaya yansıdığı gibi polislere yöneldi hain eller. En üzücü yansa, asayiş ve savunmayla vazifeli silahlı personel yılgın ve kırgın artık. Mardin Dargeçit’te PKK’nın yola döşediği 100 kilogram ağırlığındaki patlayıcının infilakıyla şehit olan dört polisten M. Akif Hatunoğlu’nun cebinden çıkan ‘vasiyetname’ başlıklı yazı özetliyor içinde bulunulan hâlet-i ruhiyeyi: “Hiçbir suretle devlete kızımı emanet etmiyorum. Çıkıp kürsüden sakın ha konuşmasınlar ‘emaneti emanetimizdir’ diye. Devlet ite köpeğe göz yumup bizlerin elini kolunu bağladıysa… Benim zaten zerre kadar güvenim yok bu hükümete, devlete.” Şu ifadeler de o metinden: “Devlet uyuduğu için bizler öldük; Türk Devleti, sizler uyumayın ki diğer Mehmetçikler ve polislerimiz yaşasın, ulusumuz yaşasın, boyun bükmeyin.” Cenazesine hükümet ve devletten kimseyi de istemiyordu Hatunoğlu. Aynı patlamada ölen polislerden Ahmet Akalın ise sosyal medyada şöyle yazmış: “Sessiz olun. Polisler şehit oluyor. Vicdanı olmayanlar huzur içinde uyumaya devam edin. Siz bilmezsiniz ama bizler sizler için şehit olamaya devam ederiz.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/sehit-polislerden-yurekleri-daglayan-mesajlar_552138), [web.archive.org (arşiv bağlantısı)](http://web.archive.org/web/20160102220355/http://www.aksiyon.com.tr/karakutu/sehit-polislerden-yurekleri-daglayan-mesajlar_552138)
