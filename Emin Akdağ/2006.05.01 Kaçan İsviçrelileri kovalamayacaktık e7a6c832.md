# Kaçan İsviçrelileri kovalamayacaktık

*Emin Akdağ 2006.05.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TRT'de 22 yıldır maç anlatan Levent Özçelik'e göre, kısa sürede başarı yakalayıp devamlılığı gözardı edenler Türk sporunu olumsuz etkiliyor.
  </font>
 </div>
 <div id="newsText">
  <font class="detail-text">
   O henüz 42 yaşında ama anlattığı maçlarla bir neslin büyüdüğünü söylemek hiç de abartılı değil. Zamanında çok sayıda teklif almasına rağmen 22 yıl boyunca hep TRT'de çalıştı. Annesinin rahatsızlığı, doğup büyüdüğü Ankara'yı çok sevmesi, 'bildiği doğrular üzerine hareket etme kaygısı' ve TRT'de çalışmaktan duyduğu mutluluk yuvadan kopmasını engelledi. Ancak şimdilerde gelebilecek tekliflere daha sıcak bakıyor. Özellikle futbolseverlerin yakından tanıdığı spor spikeri Levent Özçelik Aksiyon'a konuştu.
   <br/>
   <br/>
   -Spor spikerliğine nasıl başladınız? Bu bir sevda mıydı sizin için, yoksa tesadüfler mi belirleyici oldu?
   <br/>
   <br/>
   Aslında doğru değil ama Türkiye'de insanları biraz tesadüfler serisi bulundukları ortama itiyor. Benimki sevda ve tesadüf karışımı. Okul yıllığımda şöyle yazar: Dileriz Levent Özçelik fakülteyi bitirdiğinde iyi bir hukukçu, spor spikeri veya politikacı olur.
   <br/>
   <br/>
   -Maç mı anlatırdınız öğrencilik yıllarında?
   <br/>
   <br/>
   Arkadaşlarım lise yıllarında ders aralarında maç anlattığımı söylüyor. 5 yılda bitirdiğim Ankara Hukuk Fakültesi'nin ilk sınıfındayken TRT'ye girdim. Sınava katılmayı nişanlım tavsiye etmişti. Çoğunluğun içinden Ercan Taner, Hüseyin Başaran, Barbaros Talı sınavı kazandı. Tarih Ocak 1984'tü.
   <br/>
   <br/>
   -Öncesinde sürekli radyodan maç dinler miydiniz?
   <br/>
   <br/>
   Çok iyi radyo maç dinleyicisi değildim. Ama iyi bir spor izleyicisiydim. TRT'nin ilk canlı yayınları yaptığı Münih Olimpiyatları, arkasından 1974 Dünya Kupası, Balkan Şampiyonaları, Avrupa şampiyon kulüpler ve UEFA kupası maçları...
   <br/>
   <br/>
   -Şifreli yayınlar futbol keyfini sekteye uğrattı mı sizce?
   <br/>
   <br/>
   İzleyici penceresinden bakıldığında keşke olmasaydı. Ama kulüpleri maç ve reklâm geliri ayakta tutuyor. Dünyanın hemen her yerinde böyle yürüyor. UEFA ve FIFA statların boşluğundan şikâyetçi. İşin sadece parasal boyutu yok. Statlarımızdaki atmosfer, gözle görülen kalite düşüklüğü, bırakın ekstra seyirci kazandırmayı, standart hafta sonu seyircisini bile kaçırdı. Şifresiz yayın olursa insanlar televizyonlarının başında oturur. Kaldı ki şifreli yayın eskisi gibi pahalı değil.
   <br/>
   <br/>
   -22 yıldır futbol dışında neler anlattınız?
   <br/>
   <br/>
   Yüzme de anlattım. Hâlâ anlatıyorum. Su topu, atlama, senkronize yüzme. Yeri geldi voleybol, hentbol; değişik spor dalları. Ağırlıklı olarak futbol ve yüzme.
   <br/>
   <br/>
   -Futbol spikerliğinin ne gibi incelikleri var?
   <br/>
   <br/>
   Futbol spikerliğinin inceliği aslında haberciliğin de temelinde yatan incelikle örtüşüyor. Spor spikeri de haberci gibi öncelikle doğruyu aktarmak zorunda. Anlatım düz olmamalı, fazla abartıya da kaçılmamalı. Üzerine krema koyarak heyecan katacaksınız. Bir de radyo ve televizyon anlatımları birbirinden farklı.
   <br/>
   <br/>
   RADYO VE TV FARKLI
   <br/>
   <br/>
   -Nedir bu fark?
   <br/>
   <br/>
   Televizyonda maçın önüne çıkmadan arkasında duracaksınız. İzleyiciye gördüklerinin dışında öğrenmek istediği bilgileri takviye vereceksiniz. Derse çok iyi hazırlanacaksınız ama maçta belki de çalıştıklarınızın yüzde 10'unu aktaracaksınız. Maça çok iyi hazırlandığınızı belli etmek adına her boşlukta laf olsun diye olur olmaz bilgiler vermeyeceksiniz. Son zamanlarda böyle yapanlar var. Seyirci doyar, bunalma noktasına gelir ve televizyonun sesini kısar. Onun istediği görüntü kalitesi, iyi bir reji ve stadın doğal sesini algılamak. Spiker en son gelir. Ancak spiker öyle bir noktadadır ki hepsinin de önüne geçebilir. Kararın ya da kuralın yorumlanmasına ihtiyaç vardır. Stadın başka bir yerinde ekrana yansımayan olaylar vardır.
   <br/>
   <br/>
   -Peki radyoda nasıl?
   <br/>
   <br/>
   İzleyici, hayalinde canlandırdığı stada sokulabilmeli. Oyunun nerede geçtiğini anlamalı. Spiker tempoyu ve topun hangi kaleye yöneldiğini ses rengiyle verir. Ses rengi sıfırdan başlıyor, atak geliştikçe volüm artıyor, gol pozisyonunda zirveye çıkıyor. Topu savunma alınca tekrar iniyor. Bir âmâ insan bile anlattıklarınıza göre maçı gözünde canlandırabilmeli.
   <br/>
   <br/>
   -Kelimeleri yutmadan hızla konuşabilmenin; düzgün, anlamlı ve olayı anlatan cümleler kurabilmenin sırrını merak edenlere neler söyleyeceksiniz?
   <br/>
   <br/>
   Konuşma yeteneğinin belirleyiciliği bir gerçek. Zaman en güzel ilaç. Yıllar ve anlattığınız maç sayısı eklendikçe yetenek gelişiyor. Kullanılan kelimeler futbol kültüründen. Bunun rahatlığı var. Ama bu kelimelerle yetinmemeli. Dağarcığa mümkün olduğunca anlam yüklenebilen kelimeler eklenmeli. Zamanla topun gidebileceği noktayı ve pozisyonu öngörüyorsunuz.
   <br/>
   <br/>
   -Özellikle ilk defa anlattığınız yeni takımların futbolcularını tanımakta zorlanıyor musunuz?
   <br/>
   <br/>
   Yeni çıktığı için seyirciler tanımıyordu, biz de atıyorduk (kahkahalar). Formadan numara okumayız zaten. İncelikleri var. Başta fiziki özellikler. Futbolcuların oynadıkları mevkii kâğıdın üzerine yazıyoruz. Mesela 4-4-2 düzeninde savunmanın sağında Emin, forvette de Levent oynuyor. Maç içinde Levent'in Emin'in yerinde görev yapması mümkün değildir demiyorum ama çok uzak bir ihtimal. 22 futbolcunun ismini bir şekilde kafamıza yazabiliyoruz. Nasıl oluyor bu? Biri sarışın, biri esmer, biri uzun, biri kısa, birinin kalçası geniş, biri atletik yapılı, biri piknik tipli, birisi uzun bir santrfor tipi, biri saçını kuyruk yapmış, öbürü kazımış vesaire...
   <br/>
   <br/>
   'AFRİKALI OYUNCULARI KARIŞTIRIRDIM'
   <br/>
   <br/>
   -Tanınması en kolay oyuncular kimlerdi?
   <br/>
   <br/>
   Siyahi futbolcu rahatlıkla ayırt ediliyor. Ama Afrika'dan gelenler birbirlerine çok benziyor. Oynadıkları mevkiler yakınsa karıştırılabiliyorlar. -Hiç golü atan futbolcuyu karıştırdınız mı?
   <br/>
   <br/>
   Kesinlikle olmuştur. Karamboldan çıkaramamışsınızdır. Beklersiniz. Yanınızdaki teknisyen arkadaşa sorarsınız. Evvelden utanç duyardım nasıl kaçırdım diye ama insanlık hâli. O zaman izleyiciye golü atanı saptayamadığımı söylerim. Bir anlık dikkat dağınıklığıyla hakem gibi pozisyonu kaçırabiliriz. Ama kaçırdığınızı söylediğinizde seyirciyle barışık oluyorsunuz. Size güvenmeye başlıyor. İzleyici o kadar akıllı ki; bazı kelimelerle olayı geçiştirip zaman kazanma yoluna giderseniz 'bak golü kimin attığını bilemedi, kelimenin tam anlamıyla laga-luga yapıyor' der.
   <br/>
   <br/>
   -Hakemlerin hatalı kararlarını nasıl yorumluyorsunuz, anlatımınızı etkiliyor mu?
   <br/>
   <br/>
   Hakem hatasını maç sırasında eleştiririm. Ama bu hatanın insanî boyutlarda yapılmadığı anlamına gelmez. Hatayı yine insanî boyutlarda eleştirmek, doğruları söylemek görevim. Çıkış noktam hiçbir hakemin kasıtlı hata yapmadığıdır.
   <br/>
   <br/>
   -Gözünün önünde smaç vurur gibi topla oynandığında da mı?
   <br/>
   <br/>
   Olaya 'Hakem kasıtlıysa herkesin gördüğü bir yerde niye hata yapsın?' noktasından bakıyorum. İsterse çoğunluğun fark etmediği ince kararlarla maçı çok rahatlıkla çevirebilir. Takımı sahasından çıkarmaz, topun rakip sahada kalmasını sağlar. Kasıtlıysa gol atmanızı engeller.
   <br/>
   <br/>
   -Sizi çok etkileyen hakem kararları oldu mu?
   <br/>
   <br/>
   Olaya o pencereden bakmadığımdan belleğimde böyle bir şey yok. Evvelden uluslararası maçlarımızda oluyordu. Hakemlerin aleyhimizde çok düdük çaldığını düşünürdük. UEFA kupasını alabileceğimizi, dünya üçüncüsü olabileceğimizi, süper kupayı alabileceğimizi gördük. 20 yıl önceki hakemler de aynıydı. Hiç kuşkusuz güçlendikçe lobi faaliyetleriniz de güçleniyor. Hakemler ikinci sınıf muamelesini bırakıp sizi hatırı sayılır takım sınıfına koyuyor. İstemeseler de atmosferden, takımın büyüklüğünden etkileniyorlar. Dünyanın her yerinde maalesef böyle. Onun için ülke ve kulüp düzeyinde o kategoriye girmelisiniz.
   <br/>
   <br/>
   -Son İsviçre maçları çok tartışıldı; maçlar temiz miydi?
   <br/>
   <br/>
   İlk maçta bir şey yoktu. Temizdi. İki maçı da baştan sona izledim. Başarıya ve galibiyete endeksliyiz. Göreve geldiği günden beri teknik direktör ya da federasyona 'Dünya kupasına gidecek miyiz?'den başka soru yöneltilmezse, görevdekiler her yolun mubah olduğunu düşünebilir. Ortamını kendimiz oluşturuyoruz. Sonrasında da eleştiriyoruz. Basın ilk maç sonrasında teknik heyet ve idarecileri daha iyi yönlendirseydi, hedefini aşan açıklamalar, ortamı geren olaylar, belki de ikinci maç bitimindeki hadiseler meydana gelmeyecekti. Filmi geriye sardığımda şöyle düşünüyorum: İkinci maç bittiğinde İsviçreliler soyunma odasına kaçarken bütün futbolcularımız sahanın ortasında kalıp seyirciyi alkışlasalardı seyirci mutlaka ellerinden geleni yaptıkları için onları alkışlayacaktı. Çünkü İsviçre'ye tüm maçlarda yemediği kadar gol attık. İsviçreliler dünya basını önünde ne kadar komik duruma düşeceklerdi. Ama onlar kaçtı biz kovaladık. Her kaçanı kovalama durumunda mıyız?
   <br/>
   <br/>
   -Spikerler de takım tutabilirler haliyle. Takımınızın maçında etkilenir misiniz?
   <br/>
   <br/>
   Hiç etkilenmem.
   <br/>
   <br/>
   -Hangi takımı tutuyorsunuz?
   <br/>
   <br/>
   Galatasaraylıyım.
   <br/>
   <br/>
   -Galatasaray-Fenerbahçe maçlarında da mı etkilenmiyorsunuz?
   <br/>
   <br/>
   Tahmin edemeyeceğiniz kadar objektiflikle anlatıyorum bu maçları. Maçtaki heyecana ve kaliteye bakarım. Tatsız tuzsuz bir maçta Galatasaray'ın 1-0 galip gelmesine, heyecanlı ve kaliteli bir maçta Fener'in 4-0 galip gelmesini tercih ederim. Kulaklığı taktığım 90 dakika ve kabin kutsaldır. 90 dakika boyunca sahada kimin olduğu benim için değişmez. O yüzden yıllar öncesinde hangi takımı tuttuğumu deklare ettim.
   <br/>
   <br/>
   -Galatasaray'ın uluslararası maçlarında da objektif misiniz?
   <br/>
   <br/>
   Beşiktaş, Fenerbahçe ve Trabzon'un uluslararası maçlarında ne kadar tarafsam, Galatasaray maçlarında da o kadar.
   <br/>
   <br/>
   TARİHİ MAÇ
   <br/>
   <br/>
   -Gelelim tarihi Neuchatel Xamax maçına. Sizin için ayrı bir yeri vardır herhalde?
   <br/>
   <br/>
   Var tabii. İlk maçı orada 3-0 kaybettik. Goller ikinci yarıda belli periyotta geldi. Sahaya girenler yüzünden maç uzun süre soğumuştu. Oynanan futbol itibariyle olmaması gereken bir sonuçtu. Maç sonrasındaki röportajda da sıkıntılar yaşadık. Sadece futbolcular değil biz de ciddi anlamda dolduk. İkinci maç bizim için savaş değildi ama alınması gereken bir rövanştı. İstanbul'da gol yemezsek bu takımı eleyeceğimizi söylemiştim.
   <br/>
   <br/>
   -Mustafa Denizli gibi mi düşünüyordunuz?
   <br/>
   <br/>
   O sadece eleyeceğiz diyordu. Ben bir gol yememe parantezini açıyordum. 4-0'ken 4-1 olsa eleniyorduk.
   <br/>
   <br/>
   -5-0 olunca çok rahatlamışsınızdır o zaman?
   <br/>
   <br/>
   Rahatladığım sesimden belli olmuştu. Tura inandığımı gösteren bir anekdot var. İlk maç öncesinde Neuchatel başkanı röportaj sırasında kalem hediye etmişti. Rövanş maçı sonunda ne söyleyeceğimi bile kurgulamıştım. 'Şimdi yazıyorum, 5-0 Galatasaray tur atlıyor. Bize hediye edilen kalemle yazıyorum' diye. 1989'daki bu maç bir milat olarak değerlendirilebilir. Bu maçlardan sonra artık Macaristan galibiyetini konuşmaz olduk. Maçın 90 dakika olduğunu, 3-0'dan bile çevrilebileceğini gösterdi.
   <br/>
   <br/>
   -Bu gerçeğe göre İsviçre'yi elemek daha kolay değil miydi?
   <br/>
   <br/>
   Maç 4-2 olduğunda kayıp sürelerle bitime 6 dakika vardı. Tuncay golü atınca şimdi mi olacaktı diye hayıflandı. Son saniyeye kadar bırakmamak lazımdı.
   <br/>
   <br/>
   -Neuchatel maçı iptal edilince neler hissetmiştiniz?
   <br/>
   <br/>
   Futbolsever ve spor spikeri olarak üzüldüm. Masa başında nelerin dönebileceğini, buradaki gücün de ne derece önem taşıdığını o dönem anlamaya başladık. Ta ki FIFA'ya son itirazda olduğu gibi.
   <br/>
   <br/>
   -CAS'tan bir şey çıkar mı?
   <br/>
   <br/>
   Asıl tahkim, mahkeme aslında CAS. Ama yer Lozan, takım İsviçre, karşınıza FIFA'yı alıyorsunuz. Hâkimler listesini de FIFA belirliyor. CAS'tan bir şey çıkabileceğini umuyorum.
   <br/>
   <br/>
   -2004, 2006'ya katılamadık; Türk futbolu çöküyor mu?
   <br/>
   <br/>
   Yönetim, teknik heyet bazında devamlılığa bağlıyorum. Kısa hedefte başarıya kilitleniyoruz. Gelirse devam, gelmezse alaşağı. Şenol Güneş'in Letonya maçının arkasından gitmesi ne kadar yararlıydı? Ersun Yanal 3 maç kala gitti. Bunlar tartışılmalı. Her maçın final gibi olduğu süper ligde ikinci olmak başarısızlık mı? Yöneticisi de, teknik direktörü de, futbolcusu da bu ülkede futbol adına söylenen sözlerin futbol seyircisi üzerinde ne denli etkili olabileceğini bilerek konuşmadan önce 4-5 dakika düşünmeli. Basın da konuşmaları süzgeçten geçirerek yazmalı.
   <br/>
   <br/>
   FUTBOL SADECE FUTBOL DEĞİL
   <br/>
   <br/>
   -'Futbol sadece futbol değildir' yaklaşımına katılıyor musunuz?
   <br/>
   <br/>
   İspanya'da Barcelona-Real Madrid maçı Katalanlarla Kral yönetiminin maçına; İtalya'da Milan-Roma maçı kuzey ile güneyin maçı haline dönüşüyor. 1974 Dünya Kupası'nda Almanya-Hollanda final maçı 2. Dünya Savaşı'nın rövanşı olarak değerlendiriliyor. İşin sosyolojik değerlendirmesini bir kenara atmanız mümkün değil. İç içeler.
   <br/>
   <br/>
   -Futbol neden bu kadar seviliyor?
   <br/>
   <br/>
   En büyük nedeni, bir grubun, şemsiyenin altına girmek, yani aidiyet duygusu. Kendilerini hiçbir grup altında bulamayan binlerce insan tribünde kimlik arıyor. Aynı gruba dâhil olabilme ve kendini o grup içinde güçlü görebilme duygusu. Bizim gibi demokratik haklarını çok fazla sokaklarda savunamayan ve dillendiremeyen insanların bağırabilecekleri, kendilerini bir şekilde ifade edebilecekleri tek yer tribünler. Aynı anda en fazla insanın seyredebildiği tek spor dalı. 200 bin kişilik statlar var.
   <br/>
   <br/>
   -Kitap çalışmalarınız var mı?
   <br/>
   <br/>
   Yazmadım ama kendi anılarımı ve meslektaşlarımınkini toparlayıp insanlara sunmayı düşünüyorum. Perde arkasında yaşanmış pek çok olay var.
   <br/>
   <br/>
   -Bir gün fiilen emekliye ayrılmayı düşünüyor musunuz?
   <br/>
   <br/>
   İmkânlar elverdiğince yapabildiğim kadar yapmayı isterim. Özellikle radyoda maç anlatırken kendimi çok iyi hissediyorum. İyi de bir maçı anlatıyorsam, rahatlıyorum, çok mutlu oluyorum. Hele standartlarıma göre hatasız anlattıysam, sahadaki heyecanı yansıttıysam, pozisyonları iyi süzdüysem, birkaç tane de teşekkür telefonu aldıysam değmeyin keyfime.
   <br/>
   <br/>
   -Ya maç tatsız tuzsuzsa...
   <br/>
   <br/>
   Önünüze gelen çay ne kadar kötü olursa olsun, şeker katarak güzelleştirmeye çalışıyorsunuz. Ama abartmanın, izleyici sırf dinlesin diye tatsız bir maçı çok tatlı hale getirmenin anlamı da yok.
   <br/>
   <br/>
   -Bir de son zamanlarda spikerin yanında yorumcu modası başladı. Yorumcu olayını nasıl yorumluyorsunuz?
   <br/>
   <br/>
   Yorumcu kendisini kanıtlamış olmalı. İzleyici eninde sonunda notunu veriyor aslında. Belli bir çizgiyi tutturmuşsa, hiçbir kulüple organik bağlantısı yoksa, takımların artı ve eksisine aynı şekilde dokunabiliyorsa çok iyi. Bir de nerede konuşulacağı önemli. Spikerin sesiyle çakışmamalı. Yorumlar inandırıcı olmalı. Yedek kulübesinden biraz sonra oyuna girecek oyuncunun sırt numarasını görüp, şu girebilir deyip, girdikten sonra da ben demiştim demek yorumculuk değil.
   <br/>
   <br/>
   -Hangi spikerleri çok beğenirsiniz? Etkilendikleriniz var mı?
   <br/>
   <br/>
   Spikerlerin değişik özelliklerini örnek aldım. Doğan Yıldız'ın cümlelerini hakkını vererek akıcı bir üslupla Türkçe'ye dikkat ederek kelimeleri yutmadan konuşmasını... İlker Yasin'in heyecanını. Sesinde güzel bir renk vardır. Abidin Aydoğdu'nun maç okumasını, maçın nerede oynandığını verme çabasını. Tansu Polatkan ağabeyin soğukkanlılığını. Ağlamayabilirsiniz ama insanları ağlatabilirsiniz, farklı bir olay.
   <br/>
   <br/>
   -Ağladığınız maçlar var mı?
   <br/>
   <br/>
   Baştan söyleyeyim, 'Ağlamak istiyorum' sözü bana değil İlker Yasin'e ait. Monaco'yu elediğimiz maçtan sonra söyledi. Neuchatel maçında ağlamadım, sesim buğulandı. Galatasaray'ın UEFA kupa finalinde ağladım. Popescu'nun golünden sonra 15 saniye düğümlendim. Toparlayamadım, gözyaşlarım döküldü. Orada bir boşalma oldu artık. 120 dakika. Son anda kalecimiz top çıkarıyor. İngiliz spiker elimi sıkarken ne oluyor bu çocuğa diye de bakıyor. Kupa finalini kaybetmişlerdi ama kazandıkları çok kupa finali vardı. Yayında bu kupayı onlardan daha fazla istiyoruz demiştim. Çok istenen şey de sonunda oluyor.
   <br/>
   <br/>
   GERÇEK İZİ İDEALİSTLER BIRAKIR
   <br/>
   <br/>
   Televizyon sektöründekiler sektörün ağırlığını bir şekilde hissetmeliler. Türkiye televizyon izlenme oranında ilk 10 içinde. Sadece spor bazında söylemiyorum, eğlenceden tartışma programlarına kadar, iyi para kazanma düşüncesiyle hareket edilmemeli. Sonuçta hepimiz sabah, öğle ve akşam yemeği yiyoruz. İz bırakmak isteniyorsa, 'şu insan çok iyi televizyoncuydu, ülkenin gerçeklerini bilerek program yaptı ve programlarda konuştu' dedirterek de iz bırakılabilir. Televizyonculuktan çok paralar kazandı diye iz bırakmak istiyorlarsa binlerce çok iyi para kazanan insan var. Gerçek iz bırakanlar biraz da olaya idealist olarak bakan insanlardır. Eğitim demek televizyonların açık öğretim fakültesi olduğu anlamına gelmez. O haber spor hatta eğlence programının içinde de olabilir. Aksi takdirde yayları atmış bir toplum oluşur. Çünkü Türk toplumunun oluşmasında, hamurun şekillendirilmesinde televizyon düşünülemeyecek kadar önemli. Çocuk anne ve babasından görmüyor ki kitap okusun. Televizyon seyrediliyor. Reklâmından eğlence programına her şey beyne kaydediliyor. Ertesi gün okulda konuşuluyor. Ne verirseniz onu alırsınız.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11943-kacan-isvicrelileri-kovalamayacaktik.html), [web.archive.org (arşiv bağlantısı)](http://web.archive.org/web/20130313162157/http://www.aksiyon.com.tr:80/aksiyon/haber-11943-kacan-isvicrelileri-kovalamayacaktik.html)
