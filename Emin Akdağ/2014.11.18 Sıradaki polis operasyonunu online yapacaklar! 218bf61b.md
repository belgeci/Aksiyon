# Sıradaki polis operasyonunu online yapacaklar!

*Emin Akdağ 2014.11.18*

<div class="pNewsDetailMainContent" itemprop="articleBody">
 <p>
  Polislere dönük ‘usulsüz dinleme’ iddialı algı operasyonlarının sonu görünmüyor! En komiği Kocaeli’ndekiydi. Edirne, Tekirdağ ve Kırklareli’ne uzananıysa en hukuksuzu.  İstanbul’daki savcı Okan Özsoy, yetki sahasını aşmıştı. Emekli Yargıtay Cumhuriyet Savcısı Ahmet Gündel, “Şu anki mevzuatımızda yetki bölgesinin aşımı konusunda bir açıklık yok. Yani İstanbul’daki savcılık Ankara’dakileri gözaltına aldırmak suretiyle bir işlem yapamaz. Ama maalesef birtakım hukuk prensiplerinin geniş yorumundan hareketle bu tür işlemlere tevessül edilebiliyor. Ülke için üzüntü verici yanı, savcılık makamı hükümetin kendi kafasındaki politikalarının uygulanması noktasının bir aracı haline getiriliyor.” cümleleriyle kaydediyor tepkilerini. Eski Hakkâri Emniyet Müdürü Tufan Ergüder ise, “İstanbul’da İstiklal Mahkemeleri’ne benzer bir sulh ceza hâkimliği kurulmuş. Burada delil yeterli olmasa bile tutuklama çıkartabiliyor. Burada yetkisiz, görevsiz hâkim ve savcılar dosyaya bakacaklar.” diyor. Kocaeli’ndeki illüzyonda gözaltındaki polislerin tümü serbest. Edirne, Tekirdağ ve Kırklareli’nden İstanbul’da toplanan 17 polis de. Çorlu’da görevli eski istihbarat polisi Ünal Yıldırım’ın başından geçenler çok ilginç. Sorgusunda delil diye tahrifata uğratılmış belge konuyor önüne. “Bana gösterilen evrak tahrif edildiğinden dolayı mahkemeye gönderilen üst yazı ile memur raporunu kıyaslayamıyorum.” deyince, sorgu memurları dut yemiş bülbüle dönüyor. İstanbul Çağlayan Adliyesi’nde yaşanan bir olayla yürekler burkuldu bu arada. 22 Temmuz ‘sahur operasyonundan’ beri tutuklu polislerden Başkomiser Tolga Gönültaş’ın annesi Hacer Gönültaş, yanına gittiği savcı Okan Özsoy’a iddianamenin akıbetini sormak istemiş. ‘Gözlerinin içine bakmasını’ istirham ettiği Özsoy, yumruğu masaya vurarak ‘çık dışarı’ diye bağırmış ve güvenlikçileri çağırmış.
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/siradaki-polis-operasyonunu-online-yapacaklar_540004), [web.archive.org (arşiv bağlantısı)](http://web.archive.org/web/20141204183019/http://www.aksiyon.com.tr:80/karakutu/siradaki-polis-operasyonunu-online-yapacaklar_540004)
