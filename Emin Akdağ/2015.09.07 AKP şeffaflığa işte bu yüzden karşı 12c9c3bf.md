# AKP şeffaflığa işte bu yüzden karşı

*Emin Akdağ 2015.09.07*

<div class="pNewsDetailMainContent ctx_content" itemprop="articleBody">
 <p>
  Temmuz 2012’de Meclis’ten geçen 6353 sayılı Torba Yasa sonrası Sayıştay artık kamu harcamalarını, ‘gereklilik’, ‘verimlilik’, ‘ekonomiklik’ ve ‘etkililik’ açılarından inceleyemiyor. Kısaca, ‘denetleyemiyor’. Yusuf Keleş’in 1 Eylül 2015 tarihli Zaman’daki “12 yılda 2 trilyon dolar vergi nereye harcandı?” başlıklı yazısı bu bilgiyle okunmalı. Öncesindeki iktidarlar 80 yılda -Kasım 2012’ye kadar- 572 milyar dolar, AKP ise 12 senelik iktidarında (bunun 3 katından fazlası) 1 trilyon 820 milyar dolar gelir vergisi toplamış. Gayri Safi Yurtiçi Hâsıla (GSYH) ve bütçe (vergi) gelirlerindeki değişimlerle, bunların birbirine oranını irdelemiş Keleş. Türkiye’nin ilk yıllarında GSYH 0,5 milyar, devletin geliriyse 50 milyon dolar civarındadır. Adnan Menderes’in 10 yıllık başbakanlığında yurtiçi hâsıla 3’ten 16 milyar dolara (5 misline) çıkar. Ama buna mukabil vergi ve külfetler azalır. Devlet gelirlerinin GSYH’ye oranı 1949’da yüzde 17,95 iken 1959’da yüzde 14,54’e geriler. Merhum Turgut Özal idaresindeki hükümetler söz konusu hâsılayı 7 yılda 60’tan 149 milyar dolara (2,5 katına) yükseltir. Buna karşın üzerinde durduğumuz oran yüzde 13’ten 12’ye iner. Özal’ın zamanında da ekonomi büyürken, vergi yükü hafiflemiştir. GSYH, yürütme erki AKP’nin elindeyken 230’dan 800 milyar dolara; 3,4 katına fırlar. Ancak vergiler 4,3 nispetinde katlanıp 45’ten 199 milyar dolara erişir. Üstelik 1999 depremi ve 2001 krizi sebepliler de bir türlü geçici statüden kurtulamayıp kalıcılaşır. Şu anda yazının en dikkat çekici noktasındayız: Menderes’in yüzdesini 17,95’ten 14,54’e; Özal’ınsa 13’ten 12’ye düşürdüğü bütçe (vergi) gelirinin GSYH’ya oranı AKP tarafından 19’dan 24’e ilerletilir. Yinelersek; AKP kabineleri baştayken halktan yaklaşık 2 trilyon (1,82 milyar) milyar dolar (1923-2002 arasındakinin 3 katını aşan miktarda) vergi toplanıyor ve Meclis adına çalışan Sayıştay 2012’den beri harcamaların hesabını soramıyor. İşte Yeni Türkiye!
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/akp-seffafliga-iste-bu-yuzden-karsi_552132), [web.archive.org (arşiv bağlantısı)](http://web.archive.org/web/20160102200546/http://www.aksiyon.com.tr/karakutu/akp-seffafliga-iste-bu-yuzden-karsi_552132)
