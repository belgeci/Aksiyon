# Sarı basın kartı tevdiinde 'takdiren' keyfiliği

*Emin Akdağ 2015.11.30*

<div class="pNewsDetailMainContent ctx_content" itemprop="articleBody">
 <p>
  Sarı basın kartı, gazeteciğin mesleki açıdan tescili anlamına geliyor. Bu yüzden gazeteciler için manevi değeri yüksek. Her şeyden öte şartları yerine getirenlerin elde ettiği bir hak. Tek sesli basın oluşturma gayretlerine Basın Yayın ve Enformasyon Genel Müdürlüğü de alet ediliyor maalesef. Başvurular ona bağlı komisyonca değerlendiriliyor. Evet denenler, genel müdürün imzaladığı kartlara sahip oluyor. Ancak bir süredir işler yolunda gitmiyor. Bir yıldan fazladır toplanamayan komisyonun niteliği baştan ayağa değiştirildi. Neticede sektörün muhalif kuruluşlarında çalışanlardan ilk defa alacaklara (sürekli taşıma kriterlerini sağlayanlara da) ‘takdiren’ bu kart verilmez oldu. Mevcut kartların akıbeti ise şimdilik meçhul. 2015 sonuna dek hepsi yenilenecek. Aksi hâlde geçerlilikleri Mayıs 2016’da bitiyor. Tutumla ne amaçlanıyor olabilir? CHP İstanbul Milletvekili Barış Yarkadaş, “Muhalif gazetecilere sarı basın kartı verilmeyerek o gazetecilerin hükümete soru sorması engelleniyor. Sarı basın kartı olmayınca Cumhurbaşkanı, Başbakan ve bakanların toplantılarına katılamıyorsun.” diyor. Kökten ‘akreditasyon’ devreye sokuluyor. Öyle anlaşıyor ki, komisyon tamamen sembolik konumda. Zaten son sözü genel müdür söylemeye başlamıştı. Bir önceki toplantıda 94 gazetecinin sürekli basın kartını imzalamamıştı. Türkiye Gazeteciler Cemiyeti Başkanı Turgay Olcayto, çirkinliğin kendileriyle isim pazarlığına vardırıldığını söylemişti. Gazeteciler Federasyonu Başkanı Yılmaz Karaca, komisyonun keyfî ret kararlarıyla ‘tarihî bir rezalete imza atıldığını’ ifade ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/sari-basin-karti-tevdiinde-takdiren-keyfiligi_553076), [web.archive.org (arşiv bağlantısı)](http://web.archive.org/web/20151212052024/http://www.aksiyon.com.tr/karakutu/sari-basin-karti-tevdiinde-takdiren-keyfiligi_553076)
