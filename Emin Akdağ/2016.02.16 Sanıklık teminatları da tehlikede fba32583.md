# Sanıklık teminatları da tehlikede

*Emin Akdağ 2016.02.16*

<div class="pNewsDetailMainContent ctx_content" itemprop="articleBody">
 <p>
  İleride Türkiye’deki hukuk sisteminin 17-25 Aralık 2013 rüşvet ve yolsuzluk operasyonlarının sonrasında nasıl bir türbülansa sokulduğu irdelenirken, ‘tutuklu hâkimler davası’ çokça konuşulacak. Çünkü yaşananların bütün karakteristik özelliklerini bünyesinde barındırıyor ve yargı erkindeki ‘güvenilirlik’ katsayısının olağandışı ‘değişkenliğini’ gözler önüne seriyor. 2014 yazında kurulan ve ‘proje niteliği taşıdığı’ gizlenmeyen ‘sulh ceza hâkimliklerinin icraatları ortada. ‘Tabii hâkim ilkesinin’ hiçe sayıldığını söyleyenler de ‘esasa gelince’ susuyor. Anlaşılıyor ki tepkisellikleri yalnızca ‘kısmi’ ve ‘sözde’ değil, aynı zamanda ‘usulen’ imiş… İstanbul’daki tıkanmayla prosedürler gereği devreye giren Asliye Ceza Mahkemesi hâkimleri Mustafa Başer ve Metin Özçelik’in kararları yüzünden apar topar tutuklanmalarına seyirci kalınabiliyor. Öylesine ilginç ki, ‘adaletten sapmamada mümkün mertebe hassas davrandıklarını’ ileri sürenler, ispatsız ve delilsizce ‘onlar bu hükmü talimatla verdiler’ diyebiliyor. Davaları Yargıtay 16’ncı Ceza Dairesi’nde görülen Başer ve Özçelik’in dosyasını inceleyen Uluslararası Yargıçlar Birliği (IAJ) Onursal Başkanı Gerhard Reissner’in 4 sayfalık raporu da kulak arkası… İddianamede ‘kanıt bulamadığını’ belirtiyor Reissner: “Yargıçlardan birinin uzman hekim eşi, sanık yargıcın (Özçelik) tutuklanmasından birkaç gün sonra işini kaybetmiş. Duruşmanın yapıldığı gün, her iki sanık yargıcın da HSYK tarafından meslekten ihraç edilme kararının yayımlanması hem çok şaşkınlık verici hem de masumiyet karinesine aykırıdır.” 16’ncı Ceza Dairesi’ndeki ilk celsede ‘empati ve esenlik teminatının meslektaşlardan bile esirgendiğine şahit olunuyor. İkincisindeki anlaşılmaz ve anlamsız bir tutum dolayısıyla, ‘gözdağı’ ve ‘aleni korkutmaya’ varıyor işin boyutu: Başer ve Özçelik’in etrafındaki jandarmalardan bazıları silahlıdır. Avukat Hacer Yılmaz’ın yoğun ve ısrarlı itirazlarıyla duruşma salonunun dışına çıkarılırlar. Bakalım 14 Mart’ta daha neler göreceğiz?
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/saniklik-teminatlari-da-tehlikede_553858), [web.archive.org (arşiv bağlantısı)](http://web.archive.org/web/20160217092026/http://www.aksiyon.com.tr/karakutu/saniklik-teminatlari-da-tehlikede_553858)
