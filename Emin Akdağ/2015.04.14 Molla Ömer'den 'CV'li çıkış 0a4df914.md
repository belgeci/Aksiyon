# Molla Ömer'den 'CV'li çıkış

*Emin Akdağ 2015.04.14*

<div class="pNewsDetailMainContent" itemprop="articleBody">
 <p>
  IŞİD’in Irak ve Suriye’de vücut bulan varlığından etkilenen Afgan Talibanı vites yükseltti. ABD liderliğindeki Batı İttifakı’nın ülkeden adım adım çekilmesini fırsat bilen Afgan Talibanı özellikle kırsal bölgedeki görünürlüğünü, nüfuzunu artırmaya başladı. Batı işgalinin başladığı 2001’den bu yana sırra kadem basan Afgan Talibanı lideri Molla Ömer biyografisini yayımladı. Ömer’in bu beklenmedik adımı, popülaritesi her geçen gün artan IŞİD lideri Ebu Bekir el Bağdadi ile giriştiği rekabete bağlandı. Ömer, 5 bin kelimelik özgeçmişinde gizli geçmişine ışık tutuyor. Ailesi, eğitimi ve 19 yıllık liderliği ile ilgili çarpıcı bilgiler veriyor. O detaylardan bir kısmı şöyle: “1960’ta ülkenin güneyinde Kandahar eyaletine bağlı Şah-ı Himmet köyünde doğdu, babası Mulavi Gûlam Nebi saygı duyulan sosyal bir kişilikti… Aile Hotak aşiretinin Tomzi kolundan geliyor… Ömer 5 yaşındayken babasını kaybetti, aile Uruzgan eyaletine göçtü... Molla Ömer Sovyet işgaliyle birlikte medresedeki çalışmalarını bıraktı, ‘cihata’ katıldı… 1983-1991 arasında Sovyetlere karşı savaştı, 4 kez yaralandı, sağ gözünü kaybetti… 1994’te mücahitlerin lideri, 1996’da da ‘inananların lideri’ oldu... Evi ve yurtdışında banka hesabı yok… En sevdiği silah RPG 7…” ABD, 2001’den bu yana yeri tespit edilemeyen Molla Ömer’in başına 10 milyon dolar ödül koymuştu. Ömer’in Afganistan-Pakistan arasındaki dağlık bölgede gizlendiği düşünülüyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu-dunya/molla-omerden-cvli-cikis_550539), [web.archive.org (arşiv bağlantısı)](http://web.archive.org/web/20150802001027/http://www.aksiyon.com.tr/karakutu-dunya/molla-omerden-cvli-cikis_550539)
