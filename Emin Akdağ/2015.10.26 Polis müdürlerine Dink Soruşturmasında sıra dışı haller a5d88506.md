# Polis müdürlerine Dink Soruşturmasında sıra dışı haller

*Emin Akdağ 2015.10.26*

<div class="pNewsDetailMainContent ctx_content" itemprop="articleBody">
 <p>
  Ermeni asıllı gazeteci Hrant Dink’in genel yayın yönetmenliğini yürüttüğü Agos gazetesinin de bulunduğu Şişli’deki apartmanın önünde Ogün Samast tarafından 19 Ocak 2007’de tabancayla vurularak öldürülmesine ilişkin dava, Yargıtay’ın ‘örgüt var’ hükmüyle önceki kararı bozması sonrası, İstanbul 5’inci Ağır Ceza Mahkemesi’nce yeniden görülüyor. Erhan Tuncel ve Yasin Hayal de yargılananlar arasında. Diğer yandan Savcı Gökalp Kökçü de, suikastta ihmalinden şüphelenilen kamu görevlilerini soruşturuyor. Emniyet Genel Müdürlüğü İstihbarat Dairesi’nin şimdiki başkanı Engin Dinç ile önceki başkanlarından Ramazan Akyürek, İstanbul’un eski Emniyet Müdürü Celalettin Cerrah ile İstihbarat Şube Müdürü Ahmet İlhan Güler ve eski emniyet müdürlerinden Ali Fuat Yılmazer de dâhil 25 şüphelinin isimlerinin geçtiği iddianame hazır, tam 150 sayfa. Yalnız mühim bir sorun var. İstanbul Terör ve Örgütlü Suçlardan sorumlu Başsavcı Vekili Orhan Kapıcı’ya göre eksiklik söz konusu. Savcı Kökçü’nün 9 kişinin daha tutuklanması yönündeki isteği mahkemelerden dönmüştü. Başsavcı Vekili Kapıcı’ya ilettiği iddianamenin yeni hâlinde de tutuklama talep ettiği öne sürülüyor. Ama Dinç de o isimlerden biri mi bilinmiyor. Dinç, savcının ifade davetine uzun süre direnmişti. En nihayetinde gelip, istihbaratın (kendisi orada İstihbarat Şube Müdürü iken) Trabzon’dan İstanbul’a hem yazılı hem de sözlü bildirildiğini, sorumluluğun dönemin müdürleri Cerrah ve Güler’de olduğunu söylemişti. Her iki isim İstanbul’a bu yönde bir bilgi ulaşmadığını ileri sürmüştü.
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/polis-mudurlerine-dink-sorusturmasinda-sira-disi-haller_552718), [web.archive.org (arşiv bağlantısı)](http://web.archive.org/web/20151103105335/http://www.aksiyon.com.tr:80/karakutu/polis-mudurlerine-dink-sorusturmasinda-sira-disi-haller_552718)
