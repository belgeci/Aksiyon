# Türkiye’de kök hücre ticareti

*Emin Akdağ 2006.01.30*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Cells4health firmasıyla irtibatlı bazı doktorlar beyin ve omurilik felçli hastalara ‘iyileşeceksin’ diyerek kök hücre naklediyor. Bu hastalardan biri de Prof. Dr. Haluk Deda’nın kök hücre naklettiği Yıldırım Yılmazoğlu. Hâlâ tekerlekli sandalyeden kurtulamayan Yılmazoğlu, aynı zamanda felç kalmasına  da  sebep olan Deda’yı mahkemeye veriyor.
      <br>
       <br>
       </br>
      </br>
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060528045339im_/http://www.aksiyon.com.tr/resim/582/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Ankara'da özel bir sigorta şirketinin uzun yıllar acenteliğini yapan 38 yaşındaki Yıldırım Yılmazoğlu, basit bir boyun fıtığı ameliyatının başına neler açabileceğini elbette bilemezdi. Doktorunun ameliyat öncesinde ifade ettiği gibi, üç gün sonra bir hayli yoğun olan işlerinin başına dönmeyi planlıyordu. Ama o şimdi tekerlekli sandalyeye mahkûm omurilik felçli bir hasta. Bir diğer ifadeyle kendisi, Prof. Dr. Haluk Deda'nın, Hollandalı Martin Bouma'dan önce ilk kök hücre nakli yaptığı kişi aslında. Haluk Deda, boyun fıtığı ameliyatındaki bir hatası sonucu Yılmazoğlu'nun felçli kalmasına sebebiyet vermiş, son çare olarak kök hücre uygulamıştı. Üstelik yüzde yüz yürüyeceksin garantisiyle. Ama o hâlâ tekerlekli sandalyede. Aksiyon'a konuşan Yılmazoğlu, doktoru Deda'yı dava edeceğini söylüyor. Yılmazoğlu'na kök hücre uyguladığını kabul eden Prof. Dr. Deda ise kendini savunarak hakkındaki iddiaları cevaplandırıyor.
   <br>
    <br/>
    Deda'ya operasyonlarda kullandığı kök hücreyi Cells4health ismiyle bilinen yabancı bir firma sağlıyor. Firma açıkça kök hücre ticareti yapıyor. Yılmazoğlu, bu ticaretin kurbanı binlerce hastadan sadece biri. Milyarlarca avro büyüklüğündeki pastadan nemalanmak isteyen şirketin asıl hedef kitlesi beyin ve omurilik hastaları. Kurumu, bir farmakolog (ilaç bilimci) olan Dr. Cornelis Kleinbloesem yönetiyor. Firma internet sitesinde, kök hücre tedavisiyle, beyin ve omurilik kaynaklı sinir sistemi hastalıklarında kesin çözüme varıldığını öne sürerek, tedaviyi felçli hastalara tavsiye ediyor. Ayrıca nöroşirürji (beyin ve sinir hastalıkları) uzmanlarına ulaşarak, tedaviyi uygulamaları konusunda ikna etmeye çalışıyor.
    <br/>
    <br/>
    Kök hücre tedavisinden uzun yıllardır lösemi benzeri kan hastalıklarında başarıyla faydalanılıyor. Son yıllarda kalp kaslarının yenilenmesinde de önemli adımlar atıldı. Ancak, beyin ve omurilik hastalıklarıyla ilgili kök hücre çalışmaları henüz bilimsel araştırma safhasında. Ortada ne tamamen bitirilmiş kontrollü bir deneysel araştırma sonucu var ne de tam iyileşme sağlanmış münferit bir hasta örneği. Bu yüzden nöroşirürji ve nöroloji uzmanları, bilimsel araştırma projesi kapsamı haricinde olan, etik kurul onayı alınmayan uygulamalara karşı çıkıyor. Uygulamaların tedavi amaçlı ve ücret karşılığında yapılmasını ise ahlâk dışı olarak yorumluyor, bu tür girişimde bulunanları "umut tacirliği" ile itham ediyorlar.
    <br/>
    <br/>
    Cells4health firmasının üs seçtiği ülkelerden biri Türkiye. Firma ile irtibat halinde çalışan ve hastalara tedavi amaçlı kök hücre nakleden iki doktorun ismi kamuoyuna yansıdı şimdiye kadar. Biri, Hollandalı beyin felci hastası Martin Bouma'yı konuşturduğu ve yürüttüğü iddia edilen Ankara Üniversitesi Öğretim Üyesi Prof. Dr. Haluk Deda, diğeri ise omurilik felçli Nesrin Subaşı'nı 17 günde wolker cihazı ile yürür hale getirdiği belirtilen ortopedi uzmanı Dr. Turgut Kırkgöz. Kök hücre naklini Prof. Dr. Deda, Ankara'daki özel Bayındır Hastanesi'nde; Kırkgöz ise o zamanki adıyla Gaziantep SSK Hastanesi'nde gerçekleştiriyor. Her iki hastanın sağlık durumlarının daha iyiye gittiğine dair herhangi bir bilgi yok. Hastaların durumlarını bilenlerce Bouma'nın ameliyat öncesinde de yürüyüp konuştuğu; Subaşı'da ise, ameliyattan sonra ileri boyutta bir iyileşme oluşmadığı söylenmişti. Türkiye'de söz konusu firma ile irtibatlı başka doktorlarca da değişik hastanelerde tedaviye dönük kök hücre operasyonları olduğu iddia ediliyor. Alenileşmediği için bunların isimlerini vermiyoruz.
    <br/>
    <br/>
    Aksiyon’un kök hücre haberi
    <br/>
    <br/>
    Aksiyon dergisinin 31 Ekim 2005 tarihli 569'uncu sayısında yayımlanan 'Kök Hücre Pazara Düştü' başlıklı haberde, bütün dünyanın her an sevindirici müjdeler beklediği kök hücre konusunun bazı kurum ve kişilerce suiistimal edildiği ve konuyla ilgili çalışmaları son ümit gören hastaların sömürüldüğü iddialarını dile getirmiştik. Yine aynı günlerde çok sayıdaki bilim adamı basın aracılığıyla çekince ve kaygılarını ifade etti. Türk Nöroloji Derneği Başkanı Prof. Dr. Aksel Siva ve Türk Nöroşirürji Derneği Başkanı Prof. Dr. Selçuk Palaoğlu, kök hücre tedavisinin çeşitli hastalıkların iyileştirilmesinde gelecek vadettiğini; ancak felç, parkinson, alzheimer, multipl skleroz, amiyotrofik lateral skleroz, çeşitli kas ve periferik sinir hastalıklarında geçerliliğinin kanıtlanmadığını vurguladılar. Alzheimer Derneği Başkanı Prof. Dr. Murat Emre, Türkiye Bilimler Akademisi üyesi Prof. Dr. Turgay Dalkara ve Ankara Üniversitesi Tıp Fakültesi Nöroşirürji Ana Bilim Dalı Başkanı Prof. Dr. Yücel Kanpolat da benzer açıklamalar yaptı.
    <br/>
    <br/>
    Geçtiğimiz günlerde ise önemli bir gelişme meydana geldi. Prof. Haluk Deda'nın, Martin Bouma'dan önce kök hücre tedavisi uyguladığı hastası Yıldırım Yılmazoğlu Aksiyon'a çok ciddi iddialarda bulundu. Ankara'daki işyerinde görüştüğümüz Yılmazoğlu'nun iddialarını ilettiğimiz Prof. Dr. Deda, dergimize avukatı Mehmet Ali Alan tarafından kaleme alınan noter tasdikli uzun bir açıklama gönderdi. Hâlbuki, önceki haberi hazırlarken ulaştığımızda ayrıntıya girmemiş, sathi bir cevapla yetinmişti. Bu kez cevabî yazısında Deda, hastalardan ücret alarak kök hücre nakli yaptığını kabul ediyor. Kök hücre elde edilmesi için iliklerini aldırdığı 10 civarındaki hastaya önümüzdeki günlerde nakil gerçekleştireceğini de ifade ediyor.
    <br/>
    <br/>
    Şüphesiz konuyla ilgili gelişmeler bununla sınırlı değil. Hasta Yılmazoğlu, Deda aleyhinde ceza ve tazminat davası açmak üzere. Yılmazoğlu ve Deda'nın karşılıklı iddia ve cevaplarının bütün detaylarını haberde anlatmayacağız. Zira, detaylardaki tutarsızlıkları ve dengeyi yargıya bırakmak en iyisi. Peki, ortaya attığı iddiaları çok önemli bir gelişme diye nitelendirdiğimiz Yıldırım Yılmazoğlu kim? İddiaları neden dikkate değer? Daha önce sorularımızı cevapsız bırakan Deda, neden şimdi üstelik avukatı aracığıyla cevap gönderdi? Hasta, Dr. Deda'yı niçin dava ediyor? Yılmazoğlu, Prof. Deda'nın kök hücre ile tanışmasına vesile olan kişi. İyi bir nöroşirurji uzmanı olmasına rağmen Deda'nın kök hücreye dair bilimsel araştırması ya da yazısı yok. Halen de bu tür bir araştırma projesine dâhil değil.
    <br/>
    <br/>
    İki çocuk babası Yıldırım Yılmazoğlu, aynı zamanda Beşiktaş Kongre üyesi. Kulüp yöneticileriyle iletişim içinde. Kendisine 2004 Mayıs'ında boyun fıtığı teşhisi konuluyor ve ameliyat öneriliyor. Muhasebecisinin tavsiyesiyle ameliyatı Prof. Dr. Haluk Deda'ya yaptırmaya karar veriyor. Deda, ameliyatın hiçbir riski olmadığını, 3 gün içinde işlerinin başına dönebileceğini söylüyor. 8 Mayıs günü Bayındır Hastanesi'nde ameliyat oluyor. Deda, bütün operasyonları için bu hastane ile anlaşmalı. Yılmazoğlu, narkozun etkisinden çıkıyor ama boyundan aşağısını hissetmeyince derhal ikinci bir ameliyata alınıyor. Ailesine önemli bir problem olmadığı ifade ediliyor. İkinci ameliyatın sebebini Yılmazoğlu sonradan öğreniyor. İlk operasyonda takılan graft (disk yerine takılan özel bir cihaz) kayıyor ve omuriliğini zedeliyor. İkincisinde cihaz ve omurlar sabitleniyor. Bu ameliyat sonrasında dahi boyundan aşağısını oynatamayan hasta endişeleniyor. Deda, 3 hafta içinde her şeyin yoluna gireceğini kaydediyor. Haftalar geçiyor fakat hiçbir ilerleme olmayınca, Beşiktaş eski yöneticilerinden Fikret Orman'ın devreye girmesiyle, Yılmazoğlu, Türk Silahlı Kuvvetleri (TSK) Rehabilitasyon Merkezi'ne kaldırılıyor.
    <br/>
    <br/>
    Haluk Deda aksini savunuyor
    <br/>
    <br/>
    Tam bu noktada, Deda aksini savunuyor. Noter tasdikli açıklamasında Deda'nın avukatı, "Böyle bir durumdan sonra tamamen düzelen hastalar olduğu gibi kısmen düzelen veya herhangi bir düzelme gösteremeyen hastalar da mevcuttur. Durum tüm ayrıntıları ile hasta ile hasta sahiplerine müvekkilce izah edilmiştir." diyor. Deda ile Yılmazoğlu'nun kesinlikle farklı iddialarda bulundukları nokta burası. Deda ayrıca, TSK'daki tedavi imkânının sağlanmasında devreye girdiğini de ifade ediyor. Yılmazoğlu ise bunu reddediyor.
    <br/>
    <br/>
    İkinci farklı görüş, kök hücre tedavisine nasıl karar verildiği hususunda beliriyor. Asıl önemli nokta da burası. Buraya kadar anlattıklarımız aslında konumuzla doğrudan ilgili değil. Her hekimin başına gelebilecek, tamamen hasta ile hekim arasında halledilmesi gereken talihsiz bir ameliyat hatası diye yorumlanabilir. Yılmazoğlu, TSK'daki rehabilitasyon seanslarında belirli düzeyde kendine geliyor. Ama hâlâ tekerlekli sandalyeye mahkûm. Rehabilitasyon ile varılabilecek iyileşmeye ulaşıldığı bilgisiyle buradan ayrılıyor. Bir süre Deda'nın tavsiyesiyle Ankara Üniversitesi Fizik Tedavi Merkezi'nde de rehabilite ediliyor. Bir ara tedavi için İstanbul'a da getirilen hastanın rehabilitasyonu sürüyor. Ancak Yılmazoğlu'ndan his hiçbir zaman kaybolmuyor.
    <br/>
    <br/>
    Ona göre ikinci operasyondan sonra his ve ereksiyon hep vardı. Yılmazoğlu, tekerlekli sandalyeye esir oluşundan sorumlu tuttuğu Deda'yı 'ne zaman tam olarak iyileşeceğim' diyerek sürekli sıkıştırıyor. Deda da yurtdışındaki tedavi imkânlarını araştırdığını, mutlaka kendisini yürüteceğini ve kök hücre tedavisiyle ilgili gelişmeleri takip ettiğini anlatıyor. Bu arada, Yılmazoğlu da bireysel araştırmasını sürdürüyor. Kendisi gibi sandalyeye mahkûm hastaların üye olduğu sitelerle irtibata geçiyor. Cells4health isimli firmaya ulaşıyor. Firma ile Deda da iletişim kuruyor. Dr. Kleinbloesem ile anlaşılıyor.
    <br/>
    <br/>
    Yılmazoğlu'nun leğen kemiğinden kök hücreler alınarak yurt dışında işleniyor. Cells4health firmasına 7 bin 250 avro ödeniyor. Doktor ve hastane masrafları da 3 bin 750 YTL tutuyor. Deda, Yılmazoğlu'nu, 18 Şubat 2005 tarihinde üçüncü defa ameliyata alıyor. Operasyon hastane kayıtlarında, 'Omurilik Rahatlatma Ameliyatı' diye geçiyor. Deda, kök hücre nakliyle Yılmazoğlu'na yüzde yüz ayağa kalkarak yürüme garantisi veriyor. Operasyonda, omurilikteki bası kaldırılıyor ve kök hücre şırınga ediliyor. Ameliyattan sonra Yılmazoğlu'nun ellerinde ve ayaklarında kısmen hareketlenme oluyor. Dizlerini bir miktar hareket ettirebiliyor. Birkaç gün sonra ilerleme duruyor.
    <br/>
    <br/>
    Operasyondan bu yana yaklaşık bir yıl geçiyor ama Yılmazoğlu hâlâ tekerlekli sandalyede. Cells4health firması internet sitesinde, Yılmazoğlu'nda çok büyük ilerlemeler görüldüğünü duyuruyor. Oysa gelişmeler, fonksiyonel manada önemsiz ve ufak tefek niteliktedir. Bunu, Deda'nın 5,5 yıldır birlikte çalıştığı ama Bouma haberinden sonra kendisiyle işbirliğine re'sen son veren çalışma arkadaşı Dr. Hakan Yakupoğlu söylüyor. Yakupoğlu, Deda'nın kök hücreyle ilgili bütün faaliyetlerine yakından şahit bir hekim. Bouma'nın, Bayındır Hastanesi'ne yürüyerek geldiğinin ve konuştuğunun şahitlerinden. Yıldırım Yılmazoğlu'nun boyun fıtığı ameliyatı ve sonrasındaki her gelişmenin de en yakın tanığı.
    <br/>
    <br/>
    İyileşmiş gibi reklamı yapıldı
    <br/>
    <br/>
    Yılmazoğlu, hem iyileşmediğini hem de iyileşmiş gibi reklamının yapıldığını söyleyerek, Deda'dan bunu engellemesini istiyor. Ancak bu gerçekleşmediği gibi Deda, 2005 sonbaharında Martin Bouma haberiyle Hürriyet'e manşet oluyor. Deda, Aksiyon'a gönderdiği açıklamada, kök hücre nakli sonrasında beyin hastalarında 6 ay, omurilik hastalarında ise bir yıl beklenmesi gerektiğini ifade ediyor. Reklamı ve medya önüne çıkmayı hiç sevmemesine rağmen neden Bouma haberiyle gündeme gelmekten kaçınmadığını sorduğumuzda ise, olayın Hollanda basınına yansıdığını ve Türk medyasınca da haber için sıkıştırıldığını söylüyor. Hürriyet'in ısrarı üzerine haber konusu olmayı kabul ediyor.
    <br/>
    <br/>
    Her şey bir tarafa, Yılmazoğlu'nun üçüncü operasyonundan sonraki kısmî rahatlama ve gelişmenin asıl sebebinin ne olduğunun cevaplanması gerekiyor. Operasyonda omurilikteki bası kaldırılıyor. Normalde gelişmeler basının kaldırılmasının tabii bir sonucu. Soruyu şöyle de sorabiliriz. Kısmî nitelikteki iyileşme, basının kaldırılmasıyla mı, yoksa kök hücre nakliyle mi oluştu? Yıldırım Yılmazoğlu'na göre basının kaldırılmasıyla alakalı. Çünkü olayı takip eden diğer doktorlar böyle söylüyor. Hatta Yılmazoğlu doktorların kendisine 'üçüncü operasyonda kök hücre nakledilmesiydi, şu an ayakta olabilirdin' dediklerini iddia ediyor.
    <br/>
    <br/>
    Üçüncü operasyondan önce omurilikte bası olduğunu kabul etmeyen Deda'ya göre kısmî iyileşme kök hücre naklinin bir sonucu. Dolayısıyla son operasyonda bası kaldırmadığını, sadece kök hücre naklettiğini ileri sürüyor. Her iki taraf da iddialarla ilgili ellerinde belge bulunduğunu söylüyor. Buna da mahkeme karar verecek. Ama Deda'nın, üçüncü operasyona neden 'kök hücre' değil de omurilik rahatlatma ismi verdiği bir hayli önemli.
    <br/>
    <br/>
    Bunun iki açıklaması var aslında. Önce Deda'nın söylediklerini aktaralım. Omurilik rahatlatma operasyonundaki tekniğin aynısı uygulanmak zorunda olduğu için bu ismi verdiğini belirtiyor. Diğer açıklama ise şöyle: Zaten kök hücre diyemezdi. Bayındır Hastanesi, kök hücre çalışması için Deda'ya resmî izin vermiyor. Deda, diğer ameliyatlarını rahatça yapabilmek için kök hücre nakli yapma yetkisi istediğinde de, hastane genel müdürü Dr. Cengiz Babacan, 22 Mart 2005 tarihli cevabî yazıda bunun imkânsız olduğunu belirtiyor. Deda, yine açıklamasında, Bayındır'da yaptığı operasyonlardan ismini vermediği bir hastane genel müdür yardımcısının haberi olduğunu kaydediyor. Hemen şunu belirtelim, hastane ile Deda arasında anlaşma bitmiş durumda. Deda, kendi isteğiyle bıraktığını ifade ediyor. Bize ulaşan resmî olmayan bilgilere göre ise hastane Deda ile irtibatı kesiyor. Bayındır Hastanesi, bu dosyayı hazırlarken de olayla ilgili açıklama yapmaktan kaçındı.
    <br/>
    <br/>
    Deda, Yılmazoğlu'ndan sonra Antalyalı K.'ya da kök hücre naklediyor. Ameliyat öncesi durumu Yılmazoğlu'ndan daha ağırmış. Operasyon akabinde hastada hiçbir iyileşme olmuyor. Yılmazoğlu, görüştüğü hastanın ötanazi istediğini söylüyor. Deda, cevap yazısında hastada bir miktar iyileşme oluştuğunu, ancak dört ay sonra geçirdiği yüksek ateşli bir hastalık sonucu bunların yok olduğunu ileri sürüyor. Bu arada hasta için 2'nci ve 3'üncü kür tedaviler planladığını anlatıyor.
    <br/>
    <br/>
    Deda'nın halen kök hücre nakillerine devam edeceğinin ispatı da, gönderdiği cevap metninde şöyle dile getiriliyor: "Nisan 2005 tarihinde kök hücre için müracaat eden hastalar içinde, uygun olan 10 civarında hastadan kök hücre alınmıştır. Daha sonra kanunî prosedürler değiştiğinden bu hastalar hemen ameliyat edilememiştir. 2006 yılı içinde tüm prosedürler tamamlandığında operasyona alınacaklardır. Nisan 2005 tarihinden beri de hiçbir hastadan kök hücre alınmamıştır." Bayındır Hastanesi ile irtibatı kopan Deda'nın Ankara'daki Akay isimli özel bir hastaneyle anlaştığı ileri sürülüyor.
    <br/>
    <br/>
    Aslında Deda, başarabilseydi kök hücre operasyonlarını Ankara Üniversitesi Tıp Fakültesi İbn-i Sina Hastanesi'nde gerçekleştirecekti. Çünkü burada kök hücre konusunda etik kurul onaylı bilimsel bir proje çalışması yürütülüyor. Etik kurulun 17 Ocak 2005 tarih ve 64-1619 sayılı resmî yazıyla izin verdiği projeyi Prof. Dr. Yücel Kanpolat, Prof. Dr. Meral Beksaç, Doç. Dr. Ayhan Attar ve Dr. Murat Ayten yürütüyor. Bu proje üzerinden işlem yapmak isteyen Deda'ya fakülte dekanı Prof. Dr. Tümer Çorapçıoğlu red cevabı veriyor. 23 Haziran 2005 tarihli cevabî yazıda red gerekçesi şöyle dile getiriliyor: "Gelişen teknoloji, sinir sistemi için hücre araştırmalarını tedavi boyutuna taşıyacak bir seviyeye ulaşmadığı için halen kök hücre çalışmalarının insanda yapılan uygulamaları mutlaka bir araştırma projesini ve etik kurul iznini gerektirmektedir."
    <br/>
    <br/>
    Deda'nın dekanlığa verdiği izin dilekçesinde İngilizce kaleme alınan Cells4health yetkilisi Dr. Cornelis Kleinbloesem'a ait bir mektup da var. Kleinbloesem, izin karşılığında hastaneye bağış öneriyor. Peki, etik kurul onaylı bilimsel projeye vurgu yapılmasına rağmen Deda nasıl oluyor da tedavi amaçlı (ücret karşılığında) kök hücre nakli yapıyor ve yapmaya devam edeceğini söyleyebiliyor?
    <br/>
    <br/>
    Yeni TCK ne getiriyor?
    <br/>
    <br/>
    Haluk Deda'ya göre yeni Türk Ceza Kanunu (TCK) yürürlüğe girene kadar etik kurul onaysız kök hücre nakli serbestti. Eylül 2005 tarihinde Sağlık Bakanlığı tarafından yayımlanan genelgeye göre de embriyonik hücreler hariç hastanın kendisinden alınan hücrelerin kullanılmasında bir sakınca yok. Sağlık Bakanlığı'ndan dosyayı hazırlarken elde ettiğimiz son bilgilere göre konuya son noktayı koyacak genelge henüz bitirilmiş değil. Ancak bakanlık dünya standartlarındaki şu yaklaşımı benimsiyor:
    <br/>
    <br/>
    Kanıtlanmış bir tedavi haline gelmeyen her türlü uygulama deney aşamasındadır. Bu uygulamalar ancak etik kurul onayı alınmış bilimsel projeler çerçevesinde denenebilir. Denemeye katılacak insanlarda gönüllülük esası aranır. Her türlü riske karşı hasta özel bir şirketçe sigortalanır. Hastadan hiçbir şekilde ücret talep edilemez. Onaysız ve projesiz uygulamalar meydana gelirse devreye hukukî ve idarî işlemler girer. Bakanlık kendisi belirlerse idarî işlem başlatır. Hasta şikâyet ederse hukukî işlemler devreye girer.
    <br/>
    <br/>
    Olay aslında organ ve doku naklindekinin aynı. Kanunun boşluklarından istifade etmek mümkün. Ama kanunlar bir olguyu bir yere kadar tanımlama durumunda. İşin içinde etikten de öte vicdan ön planda. Tedavi edeceği hiçbir şekilde garantilenemeyen bir uygulamanın her şeyini satmaya razı felçli insanlara uygulanması ne kadar doğru? Kanundaki tanımlamanın yeterli hâle gelmesi de olayı çözmüyor. Cezai müeyyidenin caydırıcılığı da önemli. Dünyada bu konuda ciddi cezai müeyyideler uygulanıyor. Kök hücre spekülasyonlarında dünyaca meşhur beyin cerrahımız Prof. Dr. Gazi Yaşargil'in adı da zikredildi. Hoca, ismi geçirilen kök hücre uygulamalarıyla uzaktan yakından ilgisi olmadığını bildirdi. Yaşargil, açıklamasında şöyle diyor: "Yurtdışındaki bir konferansta bu konuyu bilim adamlarıyla tartıştığım ve 'artık bu hastalıkların (beyin ve omurilik felci, alzheimer vs.) tedavisi bulundu' dediğim ve herkesin bunu onaylamış olduğu haberleri gerçek dışıdır. Dünyada bu konudaki çalışmalar henüz deneysel aşamadadır, tedavi edici etkileri kesin olarak kanıtlanmamıştır. Türkiye'deki kök hücre ameliyatları konusunda ise bana hiçbir bilgi verilmemiş ve onayım alınmamıştır." Bu açıklama, Yaşargil'in, Deda'nın da hocası olması açısından önem arz ediyor.
    <br/>
    <br/>
    Amerikan Hastanesi Nöroşirurji uzmanı Prof. Dr. Fahir Özer de konuyu yakından takip eden bilim adamlarından. Özer, beyin ve omurilik felçlilerine yapılan kök hücre uygulamalarında dünya genelinde kanıtlanmış tek bir vaka olmadığının altını çiziyor. Şu anda uygulamanın tedavi metodu olarak sunulamayacağını söyleyen Özer, "Olayın ticarî bir meta haline getirilmesini ahlak dışı buluyorum." diye konuşuyor. Özer'e göre ortada ciddi bir rant dönüyor.
    <br/>
    <br/>
    Deda, Aksiyon'a gönderdiği cevapta, Bayındır Hastanesi'nde birlikte çalıştığı Dr. Hakun Yakupoğlu için ise "Bayındır Hastanesi'nde görevli nöroşirürji uzmanlarından biridir. Dolayısı ile müvekkille herhangi bir şekilde anlaşması yoktur ve mümkün değildir. Kendisi, Bouma haberinden sonra da rotasyon çerçevesinde sırası geldiğinde, (Deda'nın) hastalarına bakmıştır." diyor. Yakupoğlu ise Deda ile yaklaşık 5,5 yıl beraber çalıştığını, Bouma haberinden sonra işbirliğine son verdiğini söylüyor. Deda ile Yakupoğlu arasında da muhtemel bir dava söz konusu olabileceğinden karşılıklı iddiaları yargıya bırakıyoruz.
    <br/>
    <br/>
    Kök hücrenin bilimsel araştırma dışında ticaretinin yapılmasına karşı olan uzmanlar, Sağlık Bakanlığı'nın bir an evvel konuyu düzenleyecek genelgeyi çıkarması gerektiğini savunuyor.
    <br/>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Elif Elik, 09-Şubat-2006
> Umudumu kök hücreye bağladım: 
> İstanbul Çapa Hastanesi’nde de MS’li bir hastaya kök hücresi uygulayarak başarılı sonuç alındığını okumuştum. Onun şu andaki durumu bence değerlendirilmeli. Ben de ilaçlara cevap vermeyen, büyük umutlarla kök hücreyi bekleyen MS’li bir hastayım.

### İnci Arslan, 08-Şubat-2006
> Bu hırs niye?: 
> Canımızı emanet ettiğimiz insanlardan bazılarının sağlığımızla böyle oynayabilmeleri, bizi denek olarak kullanmaları beni şoke etti. Bütün bunlar para için mi? Değer mi buna? Neticede ufacık bir mezara gireceğiz.

### Saliha Yüzer, 04-Şubat-2006
> Hastalar denek değil!: 
> Bir arkadaşımın hanımı, 18 gün önce, bütün çabalara rağmen (kök hücre vs...)  akciğer kanserinden vefat etti. Aynı hastalıktan annemi de 25 gün önce kaybettim... Doktorumuz kök hücrenin lafını bile etmedi. Sonucunu biliyordu çünkü. Hastaları denek olarak görmelerine, acı çekmelerine razı olmalarına, ses çıkarmamalarına şaşıyorum. Sonuç belli artık. Kanser öldürüyor. Bunun ilacı yokmuş maalesef. 2006 yılında olmamıza rağmen hâlâ canlarımızın yarısını yitiriyoruz.

Kaynak: [www.aksiyon.com.tr](http://www.aksiyon.com.tr:80/detay.php?id=23278&yorum_id=7994), [web.archive.org (arşiv bağlantısı)](http://web.archive.org/web/20060528045339/http://www.aksiyon.com.tr:80/detay.php?id=23278&yorum_id=7994)
