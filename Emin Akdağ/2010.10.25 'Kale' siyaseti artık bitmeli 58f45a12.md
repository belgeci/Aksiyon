# ‘Kale’ siyaseti artık bitmeli

*Emin Akdağ 2010.10.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   12 Eylül’deki referandumda ‘baskıcı hukuki yapı’da gedik açıldığını söyleyen Prof. Dr. Toktamış Ateş, her seçimden sonra yapılan ‘son kale’ tartışmalarını anlamsız buluyor: “Kimse kendini devletin sahibi görmemeli.”
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Nihayet demokrasi kavramı duru hâliyle gündeme gelebildi Türkiye’de. Ancak daha ileri ya da fazla demokrasinin yolunun nereden geçtiği konusunda farklı düşünülüyor. Kaygılar dile getirilirken, diğer yandan samimiyetler sorgulanıyor. ‘Şimdiye kadar alabildiğimiz mesafe, bundan sonraki adımları hangi ölçüde cesaretlendirebilir?’ sorusu da tartışılıyor ayrıca. Cumhurbaşkanı Abdullah Gül’ün bu 29 Ekim Cumhuriyet Bayramı’nda resepsiyonu teke indirmesi turnusol kâğıdı vazifesi görecek. YÖK’ün ‘üniversitelerde başörtüsü yasak değil’ hükümlü yazısı da hep aranan uzlaşma için büyük bir fırsat aslında. Prof. Dr. Toktamış Ateş’le gündemin sıcaklığında cumhuriyet ve demokrasi kardeşliğini konuştuk.
    </p>
    <p class="MsoNormal">
     -Nisan 2008’deki görüşmemizde demokrasi ve cumhuriyet arasındaki ilişkiyi irdelerken, “Demokrasi sorunlarını kendi kuralları içinde çözecektir.” demiştiniz. Demokratik ülkelerde yüzyıllar süren mücadeleleri hatırlatarak, “Başlangıcını 1908 alırsak henüz 100 yıl, 1950 dersek 60 yıl geçmişimiz var. Demokrasinin oturması için kısa bir süre.” diye konuşmuştunuz. Özellikle 12 Eylül 2020 tarihli referandumdan sonra öngörülerinizde ya da düşüncelerinizde herhangi bir değişme söz konusu mu?
    </p>
    <p class="MsoNormal">
     Düşündüklerimin yavaş yavaş Türkiye’de ortaya çıktığını memnuniyetle gözlemekteyim. 12 Eylül referandumuyla demokrasiye doğru bir adım atılmıştır. Baskıcı hukuki yapıda bir gedik açılmıştır ama gerek demokrasiye ulaşma gerekse de 12 Eylül darbesinin hesabını sorma açısından çok ciddi şeyler yapılmamıştır. Yüzde 10’luk seçim barajı, parti başkanlarına diktatörlük yetkileri veren Siyasal Partiler Yasası, zaman zaman baskıcı bir karakter taşıyan YÖK, Türk demokrasisinin en büyük sorunlarıdır. Daha alınacak çok mesafe var. YÖK’te kısmen adım atılmıştır.
    </p>
    <p class="MsoNormal">
     -Bunlar hayata geçmeden 12 Eylül’deki adım kadük mü kalır?
    </p>
    <p class="MsoNormal">
     Hayır, kadük kalmaz. Kalıcı bir adım atıldı. Ardından başka adımlar atılmalı. Atılacağını da umut ediyorum.
    </p>
    <p class="MsoNormal">
     -İki kritik cümle… Biri Anayasa Mahkemesi Başkanı Haşim Kılıç’tan: “Statükonun kibirli mensupları artık halkı ikna edememektedir.” Diğeriyse, Yargıtay Cumhuriyet Başsavcısı Abdurrahman Yalçınkaya’dan: “Yükseköğretimde türbana dinsel inanç nedeniyle geçerlilik tanımak, kamu hukuku alanındaki düzenlemeyi dinsel esaslara dayandırmak laikliğe aykırıdır.” Sözleri nasıl yorumluyorsunuz?
    </p>
    <p class="MsoNormal">
     Doğrusunu isterseniz özellikle başsavcının ifadesi fevkalade üzüntü verici. Haşim Kılıç pek öyle güncel politikaya girmeyen değerli bir Anayasa Mahkemesi üyesi, yardımcısı ve başkanı idi. Demek ki bıçak kemiğe dayanmış. Genel çizgisinde bu tür konulara girmezdi. Başsavcının ifadesini radyodan dinlediğimde tabiri caizse tam beynimden vurulmuşa döndüm. Bu doğrudan doğruya yetkisini aşmak, parlamentoya bir anlamda müdahale etmektir. Yargının görevi kanun ihdas etmek değil, herhangi bir olayı mevcut kanunlar çerçevesinde kanuna uygun ya da değil diye değerlendirmektir.
    </p>
    <p class="MsoNormal">
     -Aba altından sopa gösteriliyor gibi…
    </p>
    <p class="MsoNormal">
     Benzer çıkışları maalesef oldu başsavcının. Beklentisini bilmiyorum. Ama böyle bir yetkiye sahip değil. Laikliğin hepimizin kabul ettiği bir tanımı yok. ‘Din ve devlet işlerinin birbirinden ayrılması’ deniyor. Elbette ayrılacak ama laiklik budur dersek, Diyanet İşleri Başkanlığı’nı izah edemeyiz.
     <span>
     </span>
    </p>
    <p class="MsoNormal">
     -Orijinal laiklik tanımınızı bir defa daha yinelerseniz…
    </p>
    <p class="MsoNormal">
     Laiklik bir toplumda yönetenlerin, idare etme yetkisini din dışı bir kaynaktan almalarıdır (dinden almamalarıdır).
     <span>
     </span>
    </p>
    <p class="MsoNormal">
     -Dinî inanç gereği başörtüsü takmanın ifade ettiğiniz kapsama girdiği ileri sürülüyor kimilerince…
    </p>
    <p class="MsoNormal">
     Türban tabirini sevmiyorum. Türban, bir şapkadır. İhsan Doğramacı’nın Türk toplumsal hayatına armağan ettiği bir kavram. Kamu sektöründe hizmet verenlerin başörtüsü takması yanlış yorumlara yol açabilir. Örneğin, başı örtülü bir yargıç. Karşısına gelen taraflardan biri tesettürlü, diğeri değilse, objektifliğine dair bir kuşku oluşturabilir. Pekâlâ, objektif de olabilir, kararları hukuka ve adalete uygundur. Ama kaybeden, başı bağlıydı da o yüzden onu tuttu düşüncesine kapılabilir.
    </p>
    <p class="MsoNormal">
     -Bunu ihtimal dâhilinde söylüyorsunuz…
    </p>
    <p class="MsoNormal">
     Elbette. Ama hizmet alanın din özgürlüğüne müdahale hem insan haklarına, hem demokrasiye ve yasalarımıza aykırıdır. Herkes istediği gibi giyinir. Kara çarşaf için, ‘içindeki tanınamıyor’ gerekçesiyle böyle gezemezsin denebilir. Altında silah mı taşınıyor örneğin. Ama örtünmeye müdahale doğrudan doğruya demokrasi ve insan haklarına müdahaledir.
    </p>
    <p class="MsoNormal">
     -Bir yanda, CHP’de açılımlar yapacağı düşünülen Kemal Kılıçdaroğlu, diğer yandaysa Türk basınının önemli kalemlerinden Ertuğrul Özkök. Kılıçdaroğlu, Fatih Çekirge’ye şunları söylüyor: “Başörtüsü ile türban farklıdır. Aralarındaki temel fark başörtüsü geleneksel bir örtüdür. Anadolu kadınının başını örttüğü ancak örterken ‘aman saçımın hiçbir teli görünmesin’ kaygısı taşımadığı bir örtüdür. Türban ise saçları tamamen kapatmak için kullanılıyor.” Özkök’e göre beyaz Türklerin inançla sorunu yok. Dinî fanatizme karşı çıktıklarını kaydediyor. Türbana daha hoşgörülülermiş. Ama İslam’ın şartı değil, kişisel özgürlük açısından görmek isterlermiş. “ Sanki gerçek niyetler saklı tutuluyor…
    </p>
    <p class="MsoNormal">
     Gerçek niyetini bilmeyenler de var maalesef. Uzun zamandır tanıştığım Kılıçdaroğlu’nun iyi niyetli bir insan olduğuna inanıyorum.
    </p>
    <p class="MsoNormal">
     -Ne zamandır tanışıyorsunuz?
    </p>
    <p class="MsoNormal">
     SSK Genel Müdürü iken bir toplantıda tanışmıştık. ‘Başörtüsü dinî inancın gereği midir, dinî kurum mudur, şart mıdır, değil midir?’ bunu kimsenin tartışmaya hakkı ve yetkisi yok. Dinimin gereği olarak görüyorsam, o benim için öyledir. ‘İslam’ın 5 şartı arasında yokmuş; kutsal metinlerde böyle bir şey yokmuş.’ Boşuna tartışmalar bunlar. Bir ağacın altını ibadet yeri görüyorsam, orası benim için öyledir. ‘Değildir’ denemez. Söylemekten bıkmıyorum, türban şapkadır. Çocukluğumda yaşlılar takarlardı. İnce deriden ya da kalın kumaştan imal, kenarları büzgülü, saçı örten Fransız kökenli bir şapkadır. Saçın hepsini de örter tarafı yoktu. Sarkan zülüfleri bükerlerdi. Yani türban denen şey unutulmuştu. Başörtüsü problemi başlayınca üniversitelerde, YÖK’e bir üniversite rektörü ‘Başörtülü kızlar derslere girmek istiyor. Nasıl bir tavır takınmamız gerekiyor?’ diye sormuş. İhsan Doğramacı, Allah rahmet eylesin, enteresan, popülist, sevimli, cin gibi bir adamdı. Bir genelge yayımladı: ‘Başı örtülü girmeleri yanlıştır ancak modern bir örtü türü türban takabilirler.” Bir gün sonra başörtüsünün adı türban oldu. Şimdi baş örtmenin 40 çeşidi var. Ülkemizin farklı yörelerinde insanlarımız farklı başörtüleri kullanırlar. Şöyle olmalı diye üniformaya çevirmenin âlemi yok. Ama Kılıçdaroğlu’na böyle bir bilgi verilmiş ki…
    </p>
    <p class="MsoNormal">
     -Tanınmasını engellememek kaydıyla kişi başını dilediği gibi örtebilir diyorsunuz anladığım kadarıyla...
    </p>
    <p class="MsoNormal">
     Hiç kuşkusuz.
    </p>
    <p class="MsoNormal">
     -Anayasa Mahkemesi, AİHM ve Danıştay kararlarından söz edilerek başörtüsünün yasaklandığını savunanlar var. Onlarca yıldır öğretim üyesisiniz. Başörtüsünü yasaklayan bir hukuki düzenlemeden haberdar mısınız?
    </p>
    <p class="MsoNormal">
     Yasaklayan bir kanun ya da kanun maddesi yok.
    </p>
    <p class="MsoNormal">
     -Yasaklanabilir mi peki?
    </p>
    <p class="MsoNormal">
     Yasaklanamaz. Yasaklayan bir hüküm yok. Yapılanlar yorum. Yalçınkaya gibi, ‘Başörtüsü laikliğe aykırı’ denilmesiyle öyle olmuyor. Ama onun kanaati böyle. Yanlış anlaşılmak da istemem. Kendi adıma, öğrenciler başlarını örtmeden gelsinler, özgürce saçlarını salıversinler daha memnun olurum. Ama kız başını bağlamışsa, bağlayamazsın diyemem. İnancım gereği örtünüyorum diyorsa, ne diyebilirim ki?
    </p>
    <p class="MsoNormal">
     -Yine Nisan 2008’deki görüşmemizde Avrupa’daki demokratik ülkelerin çoğunun monarşiyle yönetildiğini ama demokrasilerinin istikrarla işlediğini söylemiştiniz. Bizim bu treni kaçırdığımızı belirtip , “Monarşi ile demokrasiyi bir arada yaşatma şansımız yok.” demiştiniz. Osmanlı hanedanının bunu başaramadığını, başarsaydı demokrasinin belki bizde de oturabileceğini dile getirip bunu başka bir gün tartışmayı önermiştiniz. İşte o gün bugün. Demokrasinin yerleşmesi ve yaşanmasında monarşiye nasıl bir anlam yüklüyorsunuz? İngiltere Cumhuriyeti olsaydı ülkenin adı, demokrasi daha farklı bir hâl mi alırdı? Sır cumhuriyet monarşi ayrımında mı yoksa demokrasiyi yüce görüp ona sarılmada mı? Bizdeki cumhuriyet demokrasiden soyutlanmış mı? Demokrasiyi oturttuğumuzda mı cumhuriyetimiz tam cumhuriyet olacak?
    </p>
    <p class="MsoNormal">
     Batılı demokrasilerde, Avrupa devletlerinde monarşi ve demokrasi bir arada yürütülebilirken, monarkların yani kral ve kraliçelerin gündelik yaşamda siyasete pek fazla bulaşmadıklarını, sadece hükümet ile parlamento, yasama ile yürütme arasında bir denge unsuru olarak varlıklarını sürdürdüklerini görüyoruz. Halkın seçtiği parlamentoların öylesine etkisindeler ki, harcamaları ve harçlıkları bile parlamentoca belirleniyor. Ha biz bunu neden beceremedik? Cumhuriyet tarihimizin o dönemlerine indiğimizde, Osmanlı hanedanının özellikle çok değerli bir insan olduğunu düşündüğüm son halife Abdülmecit Efendi’nin bütün nitelik ve özelliklerine rağmen bir tür kendini padişah gibi zannetmesi, padişah gibi cuma selamlıklarına katılması, parlamento ve hükümetten bihaber (Atatürk’ten de) birtakım siyasi ilişkilere girişmesi, bir tehlike ortaya çıkarttığını düşündürttü hasılında. O dönemde yaşasaydım belki ben de aynı şeyi hissederdim. Böylece bu işin sonuna gelinmiş oldu. Bizde neden demokrasinin içinde demokrasiyi koruyacak kurumlar yok? Bu bizim siyasal olgunluğumuzun yetersizliğinin bir sonucu. Yeterince olgunlaşmadık. Siyasetçilerimiz de kurumlarımız da... Bizde demokrasideki çoğunluk, çoğunluğu temin eden siyasal yapı ya da koalisyon kendini millî irade yerine koyuyor. Canının istediği her şeyi yapabileceğini zannediyor. Rahmetli Menderes’in Demokrat Parti toplantısında “Sizler isterseniz hilafeti bile getirebilirsiniz” ifadesi bunu gösteriyor.
    </p>
    <p class="MsoNormal">
     -Aynı eleştiri bugün AK Parti için de dile getiriliyor. Demokrat Parti’deki durumu AK Parti’de de görüyor musunuz?
    </p>
    <p class="MsoNormal">
     Görmüyorum. Recep Tayyip Erdoğan’la ilgili, ‘bütün yetkiyi elinde topluyor, adam başımıza padişah olacak’ gibisinden doğru olmayan öngörüler var. Erdoğan son derece basiretli, dirayetli ve akıllı bir siyasetçi. Zaten AKP’yi kuruş biçimi de bunu gösteriyor. Kendisini padişah görmek gibi bir beklentisi yok. Gene AKP içinde sevimli bulduğum, tanıdığım, saygı duyduğum, sevdiğim bir başka siyasetçi; bir toplantıda (bir iki yıl evvel) şunu söyledi: “Demokrasi çoğunluğun rejimi olduğuna göre halkın çoğunluğu İslam şeriatında yaşamak istiyorsa o zaman demokrasi gereği buna geçmek gerekir.” Sonra tevil etmeye çalıştı. Şiddetle eleştirmiştim. Çok tehlikeli yaklaşım; demokrasi ve özgürlüğü tanımlayamamak bu. Demokrasi çoğunluk değil, çoğulculuk rejimidir. ‘Çoğunluğun her dilediğini yaptığı rejim’ değildir. Elbette yönetim çoğunluktadır. Egemen irade çoğunluğun iradesidir. Ancak bu irade sınırsız değildir.
    </p>
    <p class="MsoNormal">
     -Özgürlüğü nasıl tarif ediyorsunuz bu bağlamda?
    </p>
    <p class="MsoNormal">
     Özgürlük bir insanın başkalarının özgürlüğüne tecavüz etmeksizin ya da tehdit oluşturmaksınız istediğini yaşamasıdır. Siyasal özgürlük de aynısıdır. Eğer demokraside çoğunluk böyle istiyor diye azınlığı bastırırsanız, o zaman sınırı aşıyorsunuzdur.
     <span>
     </span>
    </p>
    <p class="MsoNormal">
     -Cumhuriyet döneminde de başaramadık demokratikleşmeyi, neden? Cumhuriyet’i kuran ve yönetenlerde mi bir sorun vardı? Belirli kadroları ellerinde bulunduranlar birer otorite, kral gibi mi davrandılar? Çok temel bir soru bu…
    </p>
    <p class="MsoNormal">
     Çok temel soru. Çok objektif olmak da pek kolay değil, doğrusunu isterseniz. Fakat ben Cumhuriyet’i kuran kadronun, başta Atatürk olmak üzere, iyi niyetli bir kadro olduğunu ama elde imkân olmadığını düşünüyorum. 1912’de başlayan savaşları düşünün. Libya, Balkan savaşları ki, elde avuçta ne varsa Balkanlarda elden çıkıyor. Ardından Birinci Dünya Savaşı…
    </p>
    <p class="MsoNormal">
     -Ekonomik ve sosyal problemlere mi bağlıyorsunuz?
    </p>
    <p class="MsoNormal">
     İnsan problemi vardı. Enver Paşa’nın yanlış politikaları oldu. Onu da çok severim, yanlış anlaşılmasın. Birinci Dünya Savaşı’nda öğrencileri de askere alıyor. O zamanın bütün liselerinin son sınıf öğrencilerini gönüllü olarak… Allah korusun, bugün öyle bir şey olsa, ‘dönün okullarınıza’ derim. İstanbul Erkek Lisesi’nin renkleri kırmızı beyazmış. Son sınıftakilerin hepsi şehit düşüyor. Sarı binanın üzerine siyah bir kuşak geçiriyorlar. Renkleri sarı siyah olarak değişiyor. Bütün nitelikli çocuklarımız cephelerde kalıyor. Cumhuriyet insan, kafa gücü mirası devralmadı.
    </p>
    <p class="MsoNormal">
     -“Atatürk uzun yaşasaydı daha farklı icraatlar ortaya koyardı” denilerek, kendinden sonra görevi devralanlar eleştiriliyor. Bu icraat farkı, demokrasinin oturmamasında da rol oynamış mıdır acaba?
    </p>
    <p class="MsoNormal">
     Biraz da o dönemin dünyasının koşullarına bakılmalı. Dünyada otoriter eğilimler egemen. Türkiye o beğenmediğimiz koşulları içinde bile Avrupa’nın en özgürlükçü üç-beş ülkesinden biriydi. İtalyan faşizmi, Alman Nazizmi, İspanya’da Frankocular, bütün Orta ve Doğu Avrupa totaliter rejimlerin altında yaşıyordu. Mukayese edildiğinde felaket durumda değildik. Ancak 1946, hatta çok partili düzene geçtikten sonra demokrasi yavaş yavaş filizlenmeye başladığında ellerinde güç olanlar, bunu kaybetmemenin kavgasını güttüler. ‘1950’den sonra gücü kaybedenlerin hırçınlığı, yeniden güç kazananların şımarıklığı’ 1960’a kadar böyle gelindi.
     <span>
     </span>
    </p>
    <p class="MsoNormal">
     -Aslında şimdi de devam ediyor bu. Gücün ellerinden kaydığını fark edenler, devletin ele geçirildiğini ileri sürüyor. ‘Demek ki devlet birilerinin elindeymiş’ düşüncesini haklı çıkarıyor bu feveranlar…
    </p>
    <p class="MsoNormal">
     Kimsenin kendini devletin sahibi görmemesi lazım. Çankaya tartışmalarında da olmuştu. Efendim, Çankaya son kale söylemleri. Ne kalesi, Çankaya kale olur mu? Cumhurbaşkanımızın ikametgâhı ve çalışma yeri. Ardından son kale adalet, adliye, yargı. Hayır efendim kale falan değil buralar. Bir kere devlet ile yönetim ayırt edilmeli. Bir demokraside her siyasal örgütlenme, yönetimi ele geçirmeye çalışır. Bunu devleti ele geçirme olarak görmemeliyiz.
    </p>
    <p class="MsoNormal">
     -Öncelikle bu aşılmalı demokrasi yolunda…
    </p>
    <p class="MsoNormal">
     Aşıyoruz. Türk demokrasisi iyi durumda değil. Peki, neye göre? 1960’da daha mı iyiydi? Bugün daha mı iyi? 1980-83 arasında yaşadığımız ıstırabı bir düşünün. Bir de bugünkü hâlimize bakın. Ha o zaman fena da değil. Hafıza unutucu. Toplumların hafızası da. Böyle konuşunca beni AKP’li zannediyorlar ama değilim. Enflasyon yüksek. Ne yükseği, yüzde 40’tan aşağı inmeyen enflasyonu 15 sene yaşadık. Dünyanın çoğu ülkesi çökerdi, biz ayakta kaldık. Enflasyonun tek haneye inmesini hayal bile edemiyorduk. Fazla karamsar olmamalıyız. Biraz iyimserlikle, tebessümle...
    </p>
    <p class="MsoNormal">
     -Size göre gidilen yol, ışıklı mı?
    </p>
    <p class="MsoNormal">
     Hiç kuşkunuz olmasın. Çok hızla gidiyoruz. Bir demokraside demokrasiyi, silahlı kuvvetler ya da müttefikler değil halkın kendisi korur. Bunun için de belli bir olgunluğa ve alışkanlığa gelinmesi şart. Ki halkımızda artık bunu görüyorum.
    </p>
    <p class="MsoNormal">
     -Hâkimler ve Savcılar Yüksek Kurulu (HSYK) seçiminde, demokratik bir problem yaşandığına inanıyor musunuz?
    </p>
    <p class="MsoNormal">
     Yok. Anayasa Mahkemesi’nin doğru yaptığı ender işlerden biridir şu. Herkesin sadece bir kişiye oy kullanmasını engellemiştir. HSYK seçiminde doğrusu oldu. Bakanlık listesi kazandı iddiası yersiz. YARSAV’ın da listesi vardı. Azınlıkta kaldılar demek ki. İddialar hâkim ve savcılara doğrudan hakaret içeriyor ayrıca. ‘Sizin iradeniz yok, elinize ne verildiyse ona oy kullandınız’ demektir. Bunu son derece tehlikeli görüyorum. Bir mahkemenin yanlış kararlar vermesi kötü bir şeydir. Ama adalet sistemine güvenin sarsılması olabilecek en kötü şeydir. İşime gelirse ‘Yüce Türk Adaleti’, gelmezse ‘hâkimler satılmış’ diyorum, böyle şey olmaz.
    </p>
    <p class="MsoNormal">
    </p>
    <p class="MsoNormal">
     Başkanlık sistemi yetki tartışması doğurur…
    </p>
    <p class="MsoNormal">
    </p>
    <p class="MsoNormal">
     -İngilizler neden tek kurşun sıkmadan İstanbul’u terk etti? İstedikleri rejimi kurdukları
     <span>
     </span>
     için mi gitmişlerdi? Cumhuriyet bu yüzden mi hep dar kalıplarda tatbik edildi, demokrasi de yeşermedi Türkiye’de? ABD’nin Irak’taki özgürleştirme projesinin bir benzeri miydi bu?
    </p>
    <p class="MsoNormal">
     Bence öyle değil. Gerek İngiltere’nin Osmanlı topraklarına olan talebi gerek ABD’nin Irak ve Kuveyt’e talebi arasında hiçbir fark yoktur. Her ikisinde de amaç petrolün kontrolüydü. İngiltere Birinci Dünya Savaşı sonrasına petrol bölgelerini ele geçirdi. Mısır’ı da Kerkük’ü de. Türkiye’nin bugünkü topraklarına ilişkin belli bir talebi kalmamıştı. İngiltere gibi monarşiyle birlikte demokrasiyi devam ettiremeyişimizi, Türkiye’nin o günkü koşullarına bağlama eğilimindeyim.
    </p>
    <p class="MsoNormal">
     -Başkanlık sistemi ve varyasyonları monarşideyken kaybettiğimiz fırsatı yeniden yakalamamızı temin edebilir mi?
    </p>
    <p class="MsoNormal">
     Başkanlık sistemine karşıyım. Çünkü halkın seçtiği başkan ile parlamento arasında yetki tartışması çıkmasından endişeliyim.
    </p>
    <p class="MsoNormal">
     -ABD’de çıkıyor mu?
    </p>
    <p class="MsoNormal">
     Çıkıyor. Ayrıca şu var ki, ABD federal bir devlettir. Orada 50 devlet var. Biz eyalet bilmekteyiz. Bayrağı, eğitim, sağlık, ulaşım politikaları, kanunları ayrıdır.
    </p>
    <p class="MsoNormal">
     -Türkiye’de de ABD’deki gibi başkanlık sistemi olur demek, elma ile armudu karıştırmak mı?
    </p>
    <p class="MsoNormal">
     Kesinlikle. Bir süre kaldığım Ayova (İowa) ABD’nin eğitimi en yüksek eyaletlerindendir. Burada içki satışı yasaktır. Dükkânlardan içki alamazsınız. Devletin özel satış yerlerinde bulabilirsiniz. Görünmeyecek şekilde torbaya koyar getirir size. Pazar günleri bira dâhil her türlü içki yasaktır. Komşu eyaleti Utah’ta serbest. Arada bir cadde var. Karşıya geçip içip dönebilirsiniz. Eyalet yöneticileri birer devlet başkanıdır. Washington’daki başkanın elinde dış politika ve askerî silah kullanma gücü vardır. Bu da halkın seçtiği Temsilciler Meclisi’nin vereceği bütçeyle bağlantılıdır. ABD’de sokaktaki vatandaş muhtemelen merkezî devlet başkanının yardımcısı kimdir bilmez. Ama kendi devletinin başkanını ve parlamenterini iyi bilir.
    </p>
    <p class="MsoNormal">
     -Yarı başkanlık sistemi peki…
    </p>
    <p class="MsoNormal">
     Başkanlık sisteminde başkan aynı zamanda hükümetin de başkanı. Yarı başkanlıkta da başkanı halk seçiyor ama başbakan da var. Başkanın yetkileri kısıtlı. Buna da karşıyım.
    </p>
    <p class="MsoNormal">
     -Türkiye için en uygunu demokratik cumhuriyet diyorsunuz…
    </p>
    <p class="MsoNormal">
     Evet, ama kısıtlamalar ve özgürlüklerin önündeki engeller kaldırılmalı.
    </p>
    <p class="MsoNormal">
    </p>
    <p class="MsoNormal">
     CHP, dönüşümü sağlayacak potansiyele sahip…
    </p>
    <p class="MsoNormal">
    </p>
    <p class="MsoNormal">
     -Demokrasilerde muhalefet de çok önemli. Kılıçdaroğlu başkanlığında CHP halka yönelmeye başladı gibi. Taha Akyol, Prof. Dr. Sencer Ayata’nın partideki Bilim Araştırma Kurulu Başkanlığının ne anlama geldiğini yazdı geçen gün. Yazıda Deniz Baykal’ın Siyasal Katılma adıyla kitaplaştırdığı doktora tezinden alıntı da
     <span>
     </span>
     vardı. “CHP, toplumun ihtiyaç ve talepleri nedir diye bakmaz, merkez sağ partiler böyle bakar; CHP, toplum nasıl olmalıdır, diye bakar.” diyordu Baykal. Size göre CHP dönüşümü başarabilecek mi?
    </p>
    <p class="MsoNormal">
     Başarır.
    </p>
    <p class="MsoNormal">
     -Demokrasinin oturmasını CHP’deki dönüşüm nasıl etkiler?
    </p>
    <p class="MsoNormal">
     Çok önemli. CHP bunu sağlayacak potansiyele sahip. Örnekleri de biliyoruz. 1974 ve 77 seçimlerinde halkın büyük teveccühüne mazhar olmuştu, yüzde 40 küsur oya kadar çıkmıştı. Halkın beklenti ve eğilimine uygun bir politika, seçim propagandası yapabilmişti.
    </p>
    <p class="MsoNormal">
     -Parti içindeki bir grup hâlâ direniyor ama…
    </p>
    <p class="MsoNormal">
     Ooo nasıl direniyorlardı. ‘Devlet kale ya da kimsenin malı değildir’ ama adam malı gibi görüyor. Onu kaybetmemek için ne mümkünse yapıyor. Türkiye’de dünyanın her yerindeki gibi sağın alternatifi sol olmalıdır. Sağın alternatifi sağ ise ya da tersi, bu tek kanatlı uçmaya çalışan kuşa benzer. Demokrasi kuşu çift kanatlı uçar… Kanatlarından biri sağ ya da sol, ortadan kaldırırsanız, çırpar kanatlarını olduğu yerde döner.
    </p>
    <p class="MsoNormal">
     -Türkiye’de gerçek manada bir sosyal demokrat parti oluşabilir mi? Yoksa CHP mi böyle bir yapıya bürünecek?
    </p>
    <p class="MsoNormal">
     Aslında CHP’nin sosyal demokrat bir partiye dönüşebileceğine inanıyorum, bundan umutluyum. Dönüşemezse ayrı bir sosyal demokrat parti zor çıkar. Dünya ölçeğinde sosyal
     <span>
     </span>
     demokrat partilerin yapısı ve politikaları da değişti. Evvelden tamamen işçi sınıfının sorunlarıyla ilgilenirken, şimdi işçi sınıfının gelişmiş demokrasilerde yapı değiştirmesiyle kendilerine çevre ve sağlık gibi farklı hedefler koydular. Sosyal demokrasiyi oluşturan yapıya kavuşulmalı önce. Dönüşürse CHP dönüşecektir. Çünkü bir örgütü var en ufak ücrada bile.
    </p>
    <p class="MsoNormal">
     -Neler gerçekleşmeli bu uğurda?
    </p>
    <p class="MsoNormal">
     Bir kere genel merkez vesayeti kalkacak. Gerek kadın gerek gençlik kolları, birtakım yan kuruluşlar çalışacak.
    </p>
    <p class="MsoNormal">
     -Genel sekreterlik mantığı…
    </p>
    <p class="MsoNormal">
     Genel sekreterlik görevini yapacak. Onun gibi başkanın da yetkileri kısıtlanacak. Beğenmediği ilçe yönetimini değiştiremeyecek. Milletvekilleri listesini masa başında kendi oluşturmayacak. Önce parti içi demokrasi.
    </p>
    <p class="MsoNormal">
     -AK Parti’yi karşı tarafı anlamada başarılı buluyor musunuz?
    </p>
    <p class="MsoNormal">
     Şu anda başarılı gidiyor. Başarısızlıklar ortaya çıkarsa ne olacağını bilemeyiz. Ama Türkiye’de laiklik endişesi içindekilerin hissiyatını bertaraf etmek için ekstradan yapması gereken bir şey yok. Belediye başkalığından beri, Erdoğan farklılıklara sıcak ve empatiyle yaklaşıyor. İnsanların korkusu hâlâ sürüyor. Bunu da zamana bırakmak lazım. Fevkalade aklı başında bazı arkadaşlarım beni tehlikeyi görmemekle suçluyor. Onlar haklıysalar çok mahcup olacağım ama inşallah haklı olmasınlar.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Sacit AKDAĞ, 01 November 2010, 00:00
> Örtünme, bir inanç gereği olup, gerçekleştirilmesi  ibadettir. Devlet, dinin kişisel menfaatin temininde araç olarak kullanılmasının önüne geçmekte gösterdiği aczi, dinin yaşanılmasını engelleyerek veya sınırlayarak gideremez. Tam tersine böyle bir müdahale, din istismarcılarına katkı sağlar. Devlet...

Kaynak: [www.aksiyon.com.tr](http://www.aksiyon.com.tr:80/aksiyon/haber-27824-kale-siyaseti-artik-bitmeli.html), [web.archive.org (arşiv bağlantısı)](http://web.archive.org/web/20121020084805/http://www.aksiyon.com.tr:80/aksiyon/haber-27824-kale-siyaseti-artik-bitmeli.html)
