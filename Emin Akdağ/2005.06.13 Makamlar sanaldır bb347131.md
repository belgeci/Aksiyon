# Makamlar sanaldır

*Emin Akdağ 2005.06.13*

<div>
 <p>
  <font>
   Karikatürist Kadir Doğruer, aslında bir anestezi uzmanı. ‘Paşalar’ isimli sergisinde koltuk, makam, hırs ve zayıflık temalarını işleyen; hak etmediği makamları akılları yetmeyince gövdeleriyle doldurmaya çalışanların içine düştüğü halleri ‘kara mizah’ penceresinden hicveden Doğruer, “Bir şekilde oraya gelmek için sarf edilen çabaların yanlış olanlarının karşılığı muhakkak çıkmış.
   <br/>
   <br/>
   Cenneti yaşayan paşalar cehennemi de yaşamışlar daha sonra.” diyor.
   <br>
    <br>
     <br>
      <br>
       Kadir Doğruer. O, profesyonel bir karikatürist. Aynı zamanda, Memorial Hastanesi’nde Genel Yoğun Bakım Ünitesi Direktörü olarak görev yapan anestezi uzmanı bir hekim. 1977’de ilk karikatürü yayımlandığında 15 yaşındadır. Hürriyet ve Tercüman gazeteleri ile Çarşaf, Çivi, Gırgır, Karikatür ve Diyojen mizah dergilerinde çizer. Kişiliğine yakın bulduğu için ‘kara mizah’ ekolünü benimseyenlerden. Katıldığı ulusal ve uluslararası yarışmalarda 25 ödül kazandı. Nasrettin Hoca’nın Torunları ve Geç isimli iki karikatür albümü var. Karikatürde klasik tekniklerin dışına çıkarak farklılık oluşturmayı amaçlıyor ve her sergide belirli bir temayı işliyor. “Paşalar” (Les Pachas) ismini taşıyan yedinci kişisel sergisi 3 Haziran’da Ceylan Intercontinental Oteli’nin lobisinde açıldı. 20 Haziran’a kadar açık kalacak sergide ‘paşa’ objesi üzerinden koltuk, iktidar, gösteriş, hırs ve zayıflık kavramlarını irdeliyor.
       <br>
        <br>
         -Karikatür sizin için bir hobi mi yoksa doktorlukla birlikte götürdüğünüz ikinci bir meslek mi?
         <br/>
         <br/>
         Karikatürcüyüm. Hekimlikten önce de karikatürcüydüm.
         <br/>
         <br/>
         -Doktorluğa nasıl karar verdiniz? Bir aile geleneği mi?
         <br/>
         <br/>
         Ne hekimlik ne de karikatür sanatçılığı ailemden geliyor. Sanatçılığı tamamen kendi dürtülerimle seçtim. Hekimliğim ise tesadüfi bir seçim.
         <br/>
         <br/>
         -Anestezi uzmanlığı yaşamla ölüm arasındaki çok kritik bir alan. Karikatürü de aynı ciddilikte görüyor musunuz?
         <br/>
         <br/>
         Baştan  beri çok sevdim ve ciddi bir iş olarak baktım karikatüre. Semih Balcıoğlu Hocam, “Karikatür ciddi bir iştir.” derdi. İzleyiciyi bir konuda bilgilendirmeyi ve bilinçlendirmeyi hedefliyorsunuz. Bu kadar ciddi bir görevde ciddiyetsizlik imkan dışı. “Karikatür ve mizahtaki ciddiyetiniz yoğun bakıma yansıyor mu?” diye sorarsanız, hayır. Karikatürdeki esnek yapıyı, çok çerçeveliliği, geniş bakışı yoğun bakıma yansıtıyorum. Karikatür üretirken genellikle olayların negatif boyutlarına bakarız ama yoğun bakımda sanatçı kişiliğimle daha rahat ve pozitif bakan biri oluyorum. Ölüme felsefi yorumlar, metafiziksel dengeler getirmeye çalışıyorum.
         <br/>
         <br/>
         -Daha ziyade hangi  temaları işliyorsunuz?
         <br/>
         <br/>
         Net bir konu etrafında dolaşmıyorum. Ama kitap ve sergilerimde belli bir temayı işledim. Deniz, yoğun bakım, şimdi de paşalar. Ya da yokluk ve varolmak gibi felsefi konular.
         <br/>
         <br/>
         -Yoğun bakım karikatürleri nasıl ortaya çıktı? Bunlarla neyi anlatmayı çalıştınız?
         <br/>
         <br/>
         O ortamdaki felsefeyi. Orada ölümü de yaşıyorsunuz, yaşatmayı da. Oradaki ilişki hasta ile sınırlı değil. Geniş bir ekiple berabersiniz. Orası yaşadığımız evrenin bir izdüşümü gibi. Varlık ve yokluk aynı anda yaşanıyor. Bir ilacı verdiğinizde şu olacak diyemiyorsunuz. Bu durum hekimliğe olan yaklaşımınızı değiştiriyor. Farklı düşünsel boyutlara gidiyorsunuz. Herkes ölüme gidişi engelleyebilmemizi bekliyor. Hastanın yaşama döndürülmesi adına en üst gayreti sarf ettiğinizi göstermeniz gerekir. Bu kadar katı ve yorucu ortamda mizahı düşünmek amacıyla ortaya çıktı o karikatürler.
         <br/>
         <br/>
         -O ortamda aklınıza  diğer alanlarla ilgili değişik karikatür temaları geldiği oluyor mu?
         <br/>
         <br/>
         Hayır. Karikatür benim hekimlik gibi bir işim. Hekimlik sırasında espri patlatmam. Karikatürlerimin ardında düşünsel enlem ve boylamlar vardır. Onlar için oturup düşünüyorum. Sonra kağıda ya da tuvale aksediyor. Yoğun bakım içerikliler de böyledir.
         <br/>
         <br/>
         -Olaylara hangi pencereden bakıyorsunuz, komik mi trajikomik mi?
         <br/>
         <br/>
         Komik olmayı pek beceremiyorum. Genellikle trajikomik yani karamizah eğilimliyim. Beni daha çok etkiliyor. Ruhi yapım ve hayata bakışımla ilgili. Bana daha yaşamın içinde ve insanî geliyor.
         <br/>
         <br/>
         -Türkiye toplumu da aynı kulvarda mı?
         <br/>
         <br/>
         Nasrettin Hoca ve Hacivat-Karagöz benzeri örnekleri dikkate alırsak mizahımızın temelinde karamizah değil, güldüren mizah yatıyor. Ama güldürürken çok önemli sosyal mesajlar veriliyor. Ekonomik sıkıntılara ve sosyo-ekonomik dengesizliğin ileri derecede büyümesine rağmen toplumumuzun mutlu olduğunu görüyoruz. Hastane de değişik bir ortamdır. Müstahdem konumundaki kişi çok net biliyorum sıkıntıda fakat mutlu. İşini şarkı söyleyerek yapıyor; gülüyor, şakalaşabiliyor. Bu olaya mizahi bakabilmesinden kaynaklanıyor.
         <br/>
         <br/>
         -Kara mizah az gelişmiş toplumlara özgüdür, gelişmiş toplumlarda rağbet görmez fikrine katılıyor musunuz?
         <br/>
         <br/>
         Karamizah eskinin Demirperde ülkelerinde yoğundu. Karikatür baskı ortamlarının sanatıdır. Çünkü baskı altındaki toplumdan çıkan insanlar seslerini duyurmak için karikatür çizmeye başlıyor. Geçmişte hep böyle olmuş. Hükümetleri, baskıları eleştirmişler. Baskı daha da boyutlanınca karamizaha kayılıyor. Bir de Demirperde ülkelerindeki gibi politika da yapılamayınca...
         <br/>
         <br/>
         -Kara mizahın fonksiyonu ne? Yani toplumda neyi sağlıyor?
         <br/>
         <br/>
         Mizahın temel fonksiyonu eksiklik, terslik ve açmazları yakalayıp göstermek. Bu komik yoluyla da olabilir, karamizahla da. Arada bir fark yok.
         <br/>
         <br/>
         -Son serginizde obje olarak niçin paşaları kullandınız?
         <br/>
         <br/>
         Burada sergi adından çerçevesine, seçilen tekniğe kadar her şey bir bütünün parçası. Bu bütünün parçaları içinde öne çıkan tema makam, koltuk, gösteriş ve hırs. Ve hırsın ardındaki ‘her yol mubahtır’ fikri.
         <br/>
         <br/>
         -Bunlar paşayı mı akla getiriyor?
         <br/>
         <br/>
         Hayır, paşa tercihinin sebebi bu makamdaki kişilerin, kullandığı ve sahip olduğu kılıçlar, yüzükler gibi objeler ve renkli sestir.
         <br/>
         <br/>
         -Belli bir dönemin paşalarının mı anlatıyorsunuz?
         <br/>
         <br/>
         Fesin kullanıldığı dönemi, renkliliği ve bol yaldızlı olduğu için seçtim. Yani gösteri ve abartıyı en iyi bu objelerle yansıtabilir; makam fikrini de yine en iyi bunlarla anlatabilirdim. Koltuğa oturmuş herhangi bir adamla, koltuğun abartısını ve getirdiği hırsları anlatamazdım. Mesajlar kesinlikle bir kişiye, döneme, mekana değil, bütün insanlığa yönelik. Şu anda başka bir ülkede yaşıyor olsaydım belki kralları çizerdim. Makam hırsını anlattım. Ne paşalığa ne paşalara hiçbir şekilde saldırı yok burada. Resimlerde de öyle bir izlenim söz konusu değil.
         <br/>
         <br/>
         -Osmanlı’da ve Cumhuriyet Türkiyesinde paşaların zaman zaman siyasî yönetimde söz sahibi olmasını nasıl yorumluyorsunuz peki?
         <br/>
         <br/>
         Toplumumuzda paşa kelimesi çok büyük bir anlam taşıyor. Paşalık fikrine ve müessesesine insanımız hep büyük bir saygı duymuş. Paşalık yeterli kapasite varsa, çok çalışarak ve okuyarak gelinebilen toplumun her kesimine açık bir makam. Öyle olunca annem dahil, her anne oğlunun önce asker olmasını istemiştir. İstanbul’da birçok semtin ismi paşadır...
         <br/>
         <br/>
         -Bu sergide vermek istediğiniz temel mesajı açar mısınız?
         <br/>
         <br/>
         Makam, makama gelen kişi. Kişi ve makam arasındaki dengesizlikler. Makam için gösterilen çabalar, hırslar. Bu hırsın ardındaki legal, illegal her türlü çaba. Bunları gösterir ve yaparken de şaaşadan hiç vazgeçmemek. Aslında makamın tamamen sanal olduğunu anlatmaya çalıştım. Bu âleme makamımızla gelmiyoruz. Bazen bu makamın sahibiyim diyoruz. Hiçbir makamın sahibi insan olamaz. Makamın akılla dolması gerekirken, daha çok gövde ve şaşaayla doldurulduğunu anlatmak istedim. (Eliyle sergideki çizimlerden birini göstererek) Saltanat kayığına çıkıp da kendi gölgesine bakıp fesini göremeyen bir adamın paniğini düşünüyor musunuz? Halbuki o fes o engin ummanda. Engin ummandaki fese hiç kimse ulaşamıyor. Bütün fesler yani makamlar beyninizin içinde. Kendimizi ne kadar olgunlaştırırsak, iyiye adapte edersek, doğruyu düşünmeye çalışırsak, makamımız o kadar yücelecektir.
         <br/>
         <br/>
         -Peki makamlar için ne yapmış iktidar sahipleri?
         <br/>
         <br/>
         Üstlerini, altlarını, kenarlarını; makama ve koltuğa ulaşmak için nereleri gerekiyorsa oralarını boyamışlar. Bıyıklarını uzatmışlar, önlerine sırmalar koymuşlar; ne olduğu belirsiz bir sürü nişan takmışlar; hiç kullanmadan ve neyi kestiğini bilmeden kılıçlar kuşanmışlar... Makamı hak etmediği kadar süslemişler.
         <br/>
         <br/>
         -Bu insanlar sonra gerçeği görebilmişler mi; er ya da geç bedel ödemişler mi?
         <br/>
         <br/>
         Paşalarımızın yalıları ve konaklarına bakıldığında şöyle bir trajedi görünüyor. Hiçbir yalıya paşanın geçmişi geleceği sahip olamamış. Şu paşa yalısı denmiş. Belki içinde bir süre oturabilmiş. Paşalık gelmiş ve gitmiş. Yani kazanılmış bir şey yok aslında. Bir şekilde oraya gelmek için sarf edilen çabaların yanlış olanlarının karşılığı muhakkak çıkmış. Şuna inanıyorum. Ne varsa bu âlemde, ne varsa bu dünyada; cenneti yaşayan paşalar cehennemi de yaşamışlar daha sonra.
         <br/>
         <br/>
         KARİKATÜR KÜFÜR ETMEK DEĞİLDİR
         <br/>
         <br/>
         Karikatür ile düşünce anlatmanın, bazı noktalara dikkat çekmenin sınırları var mıdır?
         <br/>
         <br/>
         Bazı karikatürcüler çizgiyle ya da çizgide mizah anlayışı ile sınırlı kalabilirler. Bazıları ise grafik mizah yaklaşımından çıkarak sınırsız boyuta açılırlar. Zaten yağlıboya karikatürü teknik olarak kullanarak bu konuda sınırsız olmayı hedeflediğimi göstermeye çalışıyorum.
         <br/>
         <br/>
         -Kullanılan tekniklerden ziyade işlenen konu ve temalardaki sınırdan söz ediyorum. Karikatürist nereye kadar özgürdür? Nereye kadar her şeyi çizebilir?
         <br/>
         <br/>
         Sanatçı, özellikle de karikatürcü sonsuz özgürdür. Üretmek istediğini üretmek zorundadır ve karşılığında ne geleceğini bilse de üretir. Karikatürde teknik anlamda sınırlamalar vardır ama derdini anlatmak açısından sınır istemem.
         <br/>
         <br/>
         -Toplumsal ve ahlaki değerler gibi gözetilmesi gereken noktalar yok mudur?
         <br/>
         <br/>
         Karikatür ya da sanatta ahlaksızlığa yer verilmesinden yana değilim. Ahlaki sınırlar korunmalı. Eleştiride çirkinleşilmemeli. Sınırlar doğru konmalı. Karşı tarafa hakaret değildir eleştiri. Hakaret ederek eleştiriyorsa o karikatürde -çok özür diliyorum- zeka eksiktir. Karikatürcünün diğer sanatçılardan ayrıcalığı çok zeki olması değil, zekasını farklı yönde kullanmasıdır. Kimseyi gücendirmeden, karşısına almadan derdini anlatabilmesidir. Aynı konuda çizilen iki karikatürden biri son derece tahrik edicidir, fakat o tahrik zekanın arkasına gizlenmiştir. Muhatap kişi alır karikatüre bakar, diyecek bir şey bulamaz; haklısın der. Fakat öbüründe hakaret vardır. Karikatür küfür etmek değildir.
         <br/>
         <br/>
         -Karikatürde çok sık gözlemlediğimiz cinsellik ve argodaki ölçü nedir?
         <br/>
         <br/>
         Hem gösteri, hem de plastik sanatlarda dara düşülen yerde insanları güldürmek için cinsellik ve argo kullanılmasına karşıyım. Bu ürünlere her yaşta insanın ulaşabildiğini unutmamak gerekiyor. Bir şekilde çocukların alt belleğinde görüntü ve anlatımlar yerleşecektir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 977 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21947), [web.archive.org (arşiv bağlantısı)](http://web.archive.org/web/20060106141403/http://www.aksiyon.com.tr:80/yazdir.php?id=21947)
