# Ucunda başkanlık yoksa yeni anayasa hayal

*Emin Akdağ 2016.02.23*

<div class="pNewsDetailMainContent ctx_content" itemprop="articleBody">
 <p>
  2012-2013 yıllarındaki dört partili (AK Parti, CHP, MHP ve HDP) komisyon da yeni ve sivil anayasa yapma konusunda tam mutabakata varamamıştı. Masadan kalkılmasının o dönemdeki ana sebebi de AK Parti’nin başkanlık sistemi dayatmasıydı. 1 Kasım 2015 seçimlerinden sonra oluşan Meclis’in Başkanı İsmail Kahraman, ikinci komisyonun faaliyetlerinin de henüz 3’üncü toplantısında tıkandığını duyurdu: “Böyle kırmızı çizgilerle başlanmaz. Tam mutabakat sağlanamayacağından komisyon faaliyetleri bitmiştir.” CHP’nin “parlamenter sistem dışında başka bir sistem önerisinin asla gündeme getirilemeyeceğini” söylemesiyle iplerin koptuğunu söyleyen Kahraman, görüşmelerin en azından AK Parti, MHP ve HDP arasında devam ettirilebileceğini düşünüyor. Başbakan Ahmet Davutoğlu masanın yeniden kurulmasından yana: “Bütün siyasi partilere bu çalışmaların devamı yönünde çağrıda bulunuyorum. Ön şart olmaksızın her konunun konuşulabileceği bir çerçeveyi masada tutmamız gerektiğini ifade ediyorum. Ön şart olmadan ülkemizin geleceğini konuşabilmeliyiz.” CHP Sözcüsü Selin Sayek Böke, “Tek bir adamın otoriter rejim arzusu nedeniyle Türkiye’nin sistemini tartışmaya açtırmayız. CHP, Türkiye’yi böldürmez ve demokrasiyi ortadan kaldıracak tek adam diktasına teslim etmez.” derken; dağılan komisyonun MHP’li üyeleri Oktay Öztürk, Kadir Koçdemir ve Mehmet Parsak, “İktidar partisi ve TBMM Başkanı’nın esas niyeti anayasa ve uzlaşma olmayıp, kişiye özel bir başkanlıktır.” diye konuşuyor. 12’nci Cumhurbaşkanı Tayyip Erdoğan ise Meclis’e “Millete gidin.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/ucunda-baskanlik-yoksa-yeni-anayasa-hayal_553913), [web.archive.org (arşiv bağlantısı)](http://web.archive.org/web/20160224084211/http://www.aksiyon.com.tr/karakutu/ucunda-baskanlik-yoksa-yeni-anayasa-hayal_553913)
