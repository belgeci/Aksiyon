# Poyrazköy davasında sert rüzgârlar

*Emin Akdağ 2013.09.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Amirallere suikast’, ‘Kafes Eylem Planı’ ve ‘Çağdaş Yaşamı Destekleme Derneği’ dosyalarıyla da birleştirilerek İstanbul 12’nci Ağır Ceza Mahkemesi’nde görülen -8’i tutuklu 85 sanıklı- Poyrazköy Davası’nın geçen haftaki (28 ve 29) duruşmalarındaki ifadeler kimi sanıkların hiç de hoşlanmayacağı türdendi.
  </font>
 </div>
 <div id="newsText">
  <font class="detail-text">
   <p>
    Dinlenen tanıklardan biri de Deniz Kuvvetleri’nin eski Komutanı Metin Ataç idi. 3 Eylül Salı günkü celsede Balyoz Davası’nda 18 yıl hüküm giyen Tümamiral Ali Semih Çetin’e bildikleri soruldu. 6 Aralık 2010’da aramadan geçirilirken Gölcük Donanma Komutanlığı’nda kurmay başkanıydı Çetin. İstihbarat şubesinin konuşlandığı mekânın zemin altındaki 10 çuval evraka el konulmuştu aramada. Bunların çoğu Balyoz yargılamasındaki iddiaların somut delili niteliğindeydi. “Söz konusu evraklardan savcının arama yapmasıyla haberim oldu. Daha önceden usulüne uygun olmayan arşivleme yapıldığını bilseydim gereğini yapardım.” diyor, Semih Çetin. Savcı Fikret Seçen, o gün saat 14.00’te Çetin’i aramış ve 19.00’da da Gölcük’e gelmiş. Çetin isteseydi 5 saatlik sürede delilleri ortadan kaldırabileceği ihtimaline dikkatleri çekiyor. İlginçtir, savcıdan birkaç gün evvel de Binbaşı Cem Çağlar, Çetin’e şunları söylemiş: “Kemalettin Yakar’a ait bazı hard diskler var. Bunların imha edilmesi gerekiyor. Biz imha edelim mi?” Gerisi Çetin’den: “Ancak ben izin vermedim. O sıralar Yakar’a ait bazı askerî casusluk iddiaları kamuoyunda dolaşıyordu. Böyle bir hareketin delil karartma faaliyeti olarak algılanabileceğini söyledim.” Buraya kadarki sonuç: Söz konusu çuvalların Gölcük’teki saklanma biçimi TSK arşiv usullerine aykırı. 21 Nisan 2009’da Poyrazköy’deki bir vakıf arazisinde toprağa gömülmüş lav silahı ve mühimmatlar bulunduğunu hatırlıyorsunuzdur. Emekli Oramiral Metin Ataç, aynı ihbarın o yılın 5 Şubat’ında kendisine ulaştığını ama herhangi bir işleme tabi tutulmadığını belirtiyor. Sıra, ezber bozucu diyaloglarda. Tutuklu sanıklardan Koramiral Deniz Cora, Ataç’a ‘suikast planından haberdar olup olmadığını soruyor. Cevap, kısaca hayır. Bu defa Tuğamiral Fatih Ilğar, “Karargah içinde sizden habersiz toplantı olur mu?” sualini yöneltiyor. Orada 800 kişinin çalıştığına işaret eden Ataç, “Normal şartlarda karargah içindeki faaliyetlerden haberdar olurum. İllegal bir şey oluyorsa bilemem bunu tabii. Bilemiyorum ki...” Artık film kopmuştur ve salondan sanık yakınlarının sesleri yükselir…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36458-poyrazkoy-davasinda-sert-ruzg%C3%A2rlar.html), [web.archive.org (arşiv bağlantısı)](http://web.archive.org/web/20131224041848/http://www.aksiyon.com.tr:80/aksiyon/haber-36458-poyrazkoy-davasinda-sert-ruzg%C3%A2rlar.html)
