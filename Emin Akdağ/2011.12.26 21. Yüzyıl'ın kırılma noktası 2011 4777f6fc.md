# 21. Yüzyıl’ın kırılma noktası: 2011

*Emin Akdağ 2011.12.26*

<font class="agenda2NewsSpot">
 Siyasi ve ekonomik olaylarıyla hem ülke ölçeğinde hem de küresel ölçekte iz bıraktı 2011. Avrupa’nın ‘hasta adam’lığı, Ortadoğu’da açılan isyan bayrakları ve Japonya depremi, medeniyetlere hesap-kitap cetvellerini gözden geçirtiyor.
</font>
<font class="newsDetail">
 <p class="MsoNormal">
  Kimileri için sıradan ya da sadece yüzyılda bir karşılaşılan ‘11.11.11 esprisi’ hüviyetindeyse de 2011’de çok önemli siyasi ve ekonomik gelişmeler yaşandı, hem ülkede hem de dünyada. Çoğu öyle nitelikteydi ki ‘Artık hiçbir şey eskisi gibi kalmayacak’ dedirtiyordu. Bazıları da gözden kaçıyor veya kaçırılıyordu? Hak ettiği ölçüde değinilmiyordu. Hatta üzerleri örtülmek isteniyordu alenen. Mesela, askerin asli vazifesine, kışlasına doğru bir adım daha gidişi, yerli oto, güvenli internet, KCK yapılanmasının teşhiri, terörle mücadelede jandarma ve polis özel birliklerinin başarıları, Yüksek Askerî Şûra (YAŞ) mağduru subay ve astsubayların özlük haklarına yeniden kavuşması, Sayıştay Kanunu, Alman vakıflarının Türkiye’deki rolleri, futbolda yabancı tahdidinin kaldırılışı, müstafi Genelkurmay Başkanı Işık Koşaner’in ses kaydı, Gölcük Donanma Komutanlığı’ndaki çuvallar dolusu Balyoz ve Ergenekon belgeleri, çok izlenen Bediüzzaman filmleri, hızlı tren hatları, büyük marketlerle ilgili yasanın akim kalışı, ekonomik büyümenin yanı sıra cari açıktaki tırmanış, iki yıllık markalı konut stokunun doğurduğu risk, Orta Asya Türk Cumhuriyetleri’yle ilişkilerdeki duraklama, meslek liselilerin katsayı boyunduruğundan kurtarılması, din derslerinde Aleviliğin işlenmesi ve gençlerin illegaliteyle tanıştırılmaları…
 </p>
 <p class="MsoNormal">
  Avrupa hasta adam…
 </p>
 <p class="MsoNormal">
  Koskoca Avrupa Birliği’nin (AB) ekonomik krizle derinden sarsılacağı, avro bütünlüğünün çatırdayacağı ve “Avrupa da Türkiye’ye muhtaç” ifadesinin Batılılarca telaffuz edileceği kimin aklına gelirdi ki? Fiestalı İspanya, siestalı İtalya ve sirtakili Yunanistan’da iktidarların el değiştirmesiyle kontrol altına alınabildi çöküş. O da şimdilik... Kuzey Afrika ülkelerindeki halk ayaklanmalarıyla diktatörlerin bir bir devrilmesi de 21. yüzyıla rengini verecek hadiselerdendi. Tunus’ta fitillenen, Mısır ve Libya’da kök salarak Ortadoğu’ya ilerleyen ve ‘Arap Baharı’nın, diğer mevsimlerle nasıl bir hâle bürüneceği merak konusu. Suriye’deki belirsizlik sürerken Ürdün, Fas ve Cezayir dikkatlerden uzakta tutuluyor her nedense! Dile kolay, Mısır, 30 yıldır Hüsnü Mübarek’in demir yumruklarıyla yönetiliyordu. 74 yaşındaki Zeynel Abidin bin Ali 1989’da oturmuştu iktidar koltuğuna. Sirte’de muhaliflerince öldürülen Muammer Kaddafi ise 42 yıldır başkanıydı Libya’nın. Demeçleriyle gündem oluşturabiliyor, Paris’e çadır kurabiliyordu. ‘isyanlar kurgulanmış’ iddiaları da cevaplanmayı bekliyor öte yandan.
 </p>
 <p class="MsoNormal">
  Bin Laden’in sır ölümü…
 </p>
 <p class="MsoNormal">
  11 Eylül saldırılarının üzerinden tam 10 yıl geçmek üzereydi ki Amerika Birleşik Devletleri (ABD), El Kaide’nin lideri Usame bin Ladin’i Pakistan’da öldürdüğünü duyurdu, global kamuoyuna. Cesedinin denize atıldığı açıklandı. Niçin Mayıs 2011’e dek beklenmişti? Zaman seçimi bilinçli miydi? Örgüt bitirilmiş miydi böylece? 2003’te özgürleştirme vaadiyle işgal ettiği Irak’tan sene nihayetlenirken son askerini de çeken ABD’nin vizyonunda ne vardı? Büyük Ortadoğu Projesi (BOP) revizeye mi uğramıştı?
 </p>
 <p class="MsoNormal">
  2011’de küresel arenada Çin’in ayak sesleri yükselmeye devam etti. Japonya’nın tahtına kurulup Dünya ekonomi liginin ikincisi sırasına yerleşmişlerdi. Neler oluyordu Allah aşkına? Komünistler mi kapitalistleşmişlerdi, yoksa her şey bir kandırmacadan mı ibaretti? ‘Mortgage bataklarıyla başlayarak genele yayılan sanal finans yangınından malı kimlerin kaçırdığı’ sorusu daha da anlam kazanıyordu bu tabloda. G–7 devletleri evvelki dominantlığını mumla arıyor. G-20’nin sözü dinleniyor büyük oranda. Küresel güç dengesi birkaç ülkenin iki dudağı arasından kurtuldu. Piyasadaki sürpriz aktörler hızla çoğalıyor.
 </p>
 <p class="MsoNormal">
  Kıyamet işaretleri…
 </p>
 <p class="MsoNormal">
  Deprem ve tsunaminin, her zaman tahmini güç sürprizlere imza atabileceğini gördük Japonya’da. Büyük zelzelelerde dahi insanların burunları kanamaz bilirdik bu Uzakdoğu ülkesinde. On binlerce can kaybedilebilirmiş, nükleer santraller devreden çıkabilirmiş ve otomobil fabrikaları sulara gömülebilirmiş meğer. Kıyametten enstantaneler izledik âdeta 11 Mart tarihli 9,0 büyüklüğündeki sarsıntı ve sonrasındaki azgın dalgalarda. Nükleer enerjiyi baştan sorguladık didik didik.
 </p>
 <p class="MsoNormal">
  Dünyanın en huzurlu devletlerinden sayılan Norveç’teki katliamla da irkildik 2011’de. 32 yaşındaki Anders Behring Breivik, 9 yıldır hazırlandığını söylediği eylemlerde 77 kişinin canına kıydı. 7 kişinin öldüğü hükümet binasına bombalı saldırı, klasikti. Ancak Utoya Adası’nda 70 kişiyi tek tek katletmesi, insanlık tarihinin unutulmaz olaylarından biriydi. Bu ırkçı Norveçlinin arkasındaki güçler neyi amaçlıyordu acaba? Israrla AB’ye katılmayan halka aba altından sopa mı gösteriliyordu? Almanya’nın derinliklerinden de faşizan sesler duyuldu bu arada. Başbakan Angela Merkel, “Neonazilerin cinayetlerinden utanç duyuyorum.” diyordu. 2000 ile 2006 yılları arasında sekiz Türk, bir Yunan ve bir polisin öldürülmesinin faili Naziler idi. 88 kişilik ölüm listesi de bulunmuştu ellerinde. Başta Almanya, Avrupa aşırı sağa mı kayıyordu yavaş yavaş?
 </p>
 <p class="MsoNormal">
  Asker-siyaset ilişkisi…
 </p>
 <p class="MsoNormal">
  29 Temmuz’da tuhaf bir haber yayıldı ülkeye. Kritik YAŞ öncesinde Genelkurmay Başkanı Işık Koşaner, Kara Kuvvetleri Komutanı Erdal Ceylanoğlu, Deniz Kuvvetleri Komutanı Eşref Uğur Yiğit ve Hava Kuvvetleri Komutanı Hasan Aksay istifa etmişti. Koşaner, henüz bir yılını doldurmamıştı. Ordu kültüründe toplu davranış isyan anlamı taşıyordu üstelik. Bu tavırla neyin hedeflendiği Koşaner’in veda mesajında kodluydu: “Şu anda 173’ü muvazzaf, 77’si emekli olmak üzere 250 general-amiral, subay, astsubay ve uzman jandarma çavuş hürriyetlerinden yoksun olarak tutuklu bulunmaktadır. Tutuklamaların evrensel hukuk kaidelerine, hakka, adalete ve vicdani değerlere uygun olarak yapıldığını kabul etmek, birçok hukukçunun da ifade ettiği gibi mümkün değildir.”
 </p>
 <p class="MsoNormal">
  Neyse ki hevesli çevrelerin dört gözle alevlenmesini umdukları kaos, sağduyulu adımlarla anında soğuruldu. Jandarma Genel Komutanı Necdet Özel, önce Kara Kuvvetleri Komutanlığı, ardından da Genelkurmay Başkanlığı vazifesine atandı. Köşk ve kabinenin soğukkanlı refleksi asker-siyaset irtibatını normale oturttu. Türk siyasal tarihinde dönüm noktasıydı. YAŞ ve Millî Güvenlik Kurulu’ndaki (MGK) oturuş düzenlerindeki revize de yılın iz bırakan değişimlerindendi.
 </p>
 <p class="MsoNormal">
  Gölcük belgeleri işi bitirdi…
 </p>
 <p class="MsoNormal">
  Ergenekon, Balyoz, “AK Parti ve Gülen’i Bitirme”, İnternet Andıcı ve Oda TV soruşturmaları, Gölcük Donanma Komutanlığı istihbarat yöneticisinin odasındaki zemin kaldırılarak elde edilen çuvallarca bilgi ve belgeyle iyice aydınlandı. Darbe girişimleri, fişlemeler, paşaların mail takipleri, manipülasyonlar, iç savaş senaryoları, sinsi tuzaklar ve daha pek çok art niyetli plan su yüzüne çıktı. İlgili dava duruşmalarına yıl boyunca tesir etti dokümanlar. İtiraflar ve ifşaatlar birbirini kovaladı. Anlaşıldı ki 1. Ordu’yu Çetin Doğan yönetirken gerçekleşen plan semineri, bir devlet idaresine el koyma organizasyonuydu. Araya şunu da eklemek gerekiyor: Sahibinin de gözaltına alındığı operasyonda Aydınlık gazetesince Başbakan Erdoğan, Taraf gazetesi yazarı Yasemin Çongar ve özel yetkili savcı Cihan Kansız’ın adlarına oluşturulan sahte mail adresleriyle hayalen yazıştırıldığı da belirlendi. Medyanın bulaştırıldığı en çirkin ve ‘karanlık’ işlerden biriydi bu.
 </p>
 <p class="MsoNormal">
  Koşaner ve Özel hariç, ekibi, Gölcük belgeleri sebebiyle sıkıntı içindeydi. Tutuklu askerleri savunmaları zorlaşmıştı. Her kurumda suiistimale yeltenen, şahsi çıkarlar peşinde koşan ve yaşa dışı yapılarla içli dışlı hâle gelen personel yuvalanabilirdi. 22 Ağustos’ta dailymotion.com isimli internet sitesinde yer alan bir ses kaydıyla hakikat tescilleniyordu. Koşaner Paşa, olumsuzlukları bizzat dile getirmekteydi, konuştuğu meslektaşlarına. Her yere kontrolsüz mayın döşendiğinden, emir komuta birliğinin sağlanamamasından, subayların eğitimsizliğinden, insansız hava araçlarından (İHA) yeterince faydalanılamamasından, karakol inşası ve konuşlandırılmasındaki yanlışlıklardan yakınıyordu.
 </p>
 <p class="MsoNormal">
  Koşaner’den özeleştiri…
 </p>
 <p class="MsoNormal">
  Koşaner’in tarihe not düşülen ifadelerinden çarpıcı bir pasaj: “Arkadaşlar, karanlıkta gece görüş aleti olmasa bile ben RPG7 ile 200 metreden onu tak diye vururum. Bak bu yaşımda vururum. İsterseniz deneyelim. Böyle kulübe yapıyorsunuz, sonra ona mevzi diyor bazıları. Ondan sonra roket de oraya geldi. Hedef orası; o mevzi değil ki. Öyle mevzi mi olur? Nerede görülmüş şey? İşte Hantepe’de İHA’nın görüntüsünde bile belli. Koştular, içine girdiler değil mi? Seyreden var mı? Vardır herhâlde. Adam da geliyor el bombasını üzerlerine atıyor. Şey atar gibi. Tam bir kepazelik anlayacağınız.”
 </p>
 <p class="MsoNormal">
  PKK’yla mücadele
 </p>
 <p class="MsoNormal">
  12 askerimizin şehit olduğu Dağlıca baskınındaki ihmalleri de dönemin tabur komutanı Onur Dirik ifşa ediyordu. İki önceki Genelkurmay Başkanı Yaşar Büyükanıt’ın “BBG evlerine” benzettiği Kandil, hiç de öyle değildi sınır ötesi operasyonlarındaki veriler incelendiğinde. PKK saldırıları canlı sayında seyrediliyormuş meğer! Eller kollar bağlanıyormuş! Taarruz helikopterleri kalkamıyormuş… Geçen günlerde asker ve sivile ait özel birliklerin Hakkâri, Diyarbakır, Bitlis, Siirt ve Bingöl kırsalındaki operasyonlarında çok sayıda terörist ve barındıkları sığınak etkisizleştirildi. Diyarbakır’ın Dicle ile Elazığ’ın Arıcık ilçeleri ayıran Görese Dağı’na 6 yıl sonra ilk defa gidilerek örgüt elemanları inlerinde dağıtıldı. Demek ki “gece karanlığından istifade ederek” kaçmaları engellenebiliyormuş teröristlerin! İstihbaratlar alakalı personele an be an ulaşabiliyormuş.
 </p>
 <p class="MsoNormal">
  İstikrara evet; ama…
 </p>
 <p class="MsoNormal">
  12 Haziran’daki genel seçimde AK Parti’nin 3. kez iktidara getirilmesi de yılın mühim gündemlerindendi.  Oyların yüzde 49,80’i Erdoğan’ın adaylarına atılmıştı. CHP yüzde 25,98, MHP ise yüzde 13,02’lik teveccühle yetinmişti. Siyasi irade istikrarda karar kılmıştı. Bu kararlılık İzmir’deki sandıklara da yansımıştı, ana muhalefet partisini üzercesine.
 </p>
 <p class="MsoNormal">
  Dünyanın süper devletleri krizle çalkanırken, Dünya Bankası ve IMF başkanları felaket ikazlarını ardı sıra yinelerken ekonomimizdeki müspet hava şaşırtıyordu doğrusu. Yılın 3. çeyreğindeki büyüme oranı yüzde 8,2 idi. Dünya ikincisiydik. 9,6’lık 9 ay performansıyla da 9,4’ü aşamayan Çin’i de sollamıştık. Fakat 65 milyar dolara varan cari açık korkutuyordu. Özel sektörün yurtdışından temin ettiği kredi borcu ekimde 153,8 milyar dolara erişmişti. Göz ardı edilemeyecek verilerdi bunlar.
 </p>
 <p class="MsoNormal">
  Yerli oto engelleniyor mu?
 </p>
 <p class="MsoNormal">
  Yerli oto fikri ilk defa bu denli yüksek sesle dillendirildi, birkaç gün sonra uğurlayacağımız yılda. Başbakan Erdoğan, “Yerli otomobil oluşturmanın topluma karşı da bir borç olduğuna inanıyorum. Bu ülkede bu işe soyunacak bir yiğit, bir babayiğit vardır.” sözleriyle niyetini gözler önüne sermişti. 2023’te dünyanın 10 büyük ekonomisinden biri diye anılacaksak, Made in Turkey yazan bir otomobil dolaşmalıydı duble yollarda!
 </p>
 <p class="MsoNormal">
  Otomotiv Sanayii Derneği’nin (OSD) Bilim Sanayi ve Teknoloji Bakanı Nihat Ergün’e eylülün son günlerinde sunduğu rapor biraz karamsardı ne yazık ki. A’dan Z’ye Türkiye’de üretim, tasarım ve markalaşma için ortalama 2,5-3 milyar avroluk yatırımdan söz ediliyordu. Ölü doğum düşünülüyordu, perde arkasında; maddi engeller ileri sürülerek. Bakan Ergün de “Sanki Boeing 787 yapın dedik. Havacılıkta bunun için epey mesafe almak lazım; ama otomobilde bu mesafeyi aldık. Bunu yerli otoyla taçlandırmalıyız.” diyerek çıkışıyordu derneğe. Ve şöyle devam ediyordu sitemlerine: “OSD’nin raporunda satış, organizasyon, servis ağı oluşturmak için 950 milyon avro harcanması öngörülmüş. Aslında var olan organizasyonu dikkate aldığınızda böyle bir rakamın olmayacağını çok rahat bir şekilde ortaya koyabilirsiniz. Bu parayı bir anda bir kenara koyma imkânına sahip olabilirsiniz. Yani bu raporda bazı organizasyonlar, Türkiye’nin içindeki bazı dinamikler dikkate alınmadan hazırlanmış. Türkiye’de büyük bir organizasyon gücü var. Bunları dikkate aldığımızda tablo farklı olur. O sebeple yan sanayide dağıtıcılar, satıcılar ve servis alanında bulunanlar da bu işin çok önemli bir parçası.”
 </p>
 <p class="MsoNormal">
  Mütekabiliyet beklentisi…
 </p>
 <p class="MsoNormal">
  Ekonomiden söz açılmışken müteahhitlik sektöründeki kritik unsurları da sıralamadan edemeyiz. İnşaat firmaları heyecanla yabancıların mülk edinmesini kolaylaştıran “mütekabiliyet” kanununun devreye sokulmasının yolunu gözlüyor. İş sahalarına akan ülke dışı sermayenin yasayla ikiye katlanacağına, yani 5 milyar dolara yaklaşacağına inanıyorlar. 250 üyeli Gayrimenkul Yatırım Ortaklığı Derneği’nin (GYODER) yıllık icraat hacmi 15 milyar dolar civarında. Markalı konutlarda aylık stok erime hızı yüzde 4,5 seviyelerinde. Bu durumda eldeki markalılar 20 veya 22 ayda tükenebilir. Aslında ümitlerin bağlandığı yasa vücut kazanmazsa lokomotif roldeki yapı şirketlerinde orta dereceli sıkışma kaçınılmaz görünüyor.
 </p>
 <p class="MsoNormal">
  Futbola şike bombası…
 </p>
 <p class="MsoNormal">
  Savcı Mehmet Berk’in 3 Temmuz’da düğmesine bastığı şike soruşturmasıyla Türk futbolunun kimyası kökten bozuldu. Mehmet Ali Aydınlar başkanlığındaki Futbol Federasyonu iki arada bir derede kaldı. İddianamenin mahkemece kabulüne rağmen, ortalık durulmuş değil. Tersine, zamanla daha da bulanıyor. Evet, 2004’te yürürlük kazanan 5149 sayılı kanun, şiddet ve kargaşayı bertarafta kifayetsizdi. Bu gerekçeyle kafa kafaya veren Kulüpler Birliği’nin müdahilliğiyle yazılan 6222 sayılı Sporda Şiddet ve Düzensizliğin Önlenmesine Dair Kanun, alelacele TBMM’den geçirilerek 14 Nisan’da yürürlüğe kondu. Teşvik primi de şike kapsamındaydı, bu suçu işleyen takımlara ligden düşme cezası öngörülüyordu. Suça karışan kişiler hapiste yatacaktı. Fenerbahçe’nin başkanı, Beşiktaş’ın başkan yardımcısı ve teknik direktörü de dâhil çok sayıda futbol adamı tutuklanmıştı. Meclis’teki partilerin tümünün desteğiyle 6222, 6250 sayılı yeni bir kanunla yumuşatıldı. Kamu vicdanının sesini dinlediğini ve kişiye hususilik sezdiğini belirten Cumhurbaşkanı Abdullah Gül, yasayı veto etti. ‘Çankaya noteri’ eleştirisi de kısmen geçersizleşiyordu böylece. TBMM aynen gönderince imzalamaktan başka çaresi yoktu. Anayasa Mahkemesi kozunu oynamadı. Mahkeme birkaç kişiyi tahliye etti, yasa sonrası. Federasyon nihai sözünü sezon bitiminde söyleyecek.
 </p>
 <p class="MsoNormal">
  Trabzonspor’un şike soruşturması sürecindeki serüveni alanında bir ilk muhtemelen tek olarak kalacak. Aynı yıl Şampiyonlar Ligi ve UEFA Avrupa Ligi’nde ikişer kez top koşturan ilk, muhtemelen de tek takım. Şampiyonlar Ligi ön elemesinde Liverpool engeline takılınca UEFA Avrupa Ligi elemesinde mücadele etti. Rövanş maçı evveli incelemesini tamamlayan UEFA, Karadeniz ekibini, 2011’in şampiyonu Fenerbahçe’nin yerine doğrudan Devler Ligi’ne aldı. Grubunda 3. olan Bordo-Mavililer, tekrar UEFA Avrupa Ligi’ne döndü.
 </p>
 <p class="MsoNormal">
  Futboldan soğutan, yayıncı kuruluşun hasılatını tırpanlayan şike operasyonunun nasıl neticeleneceği hayatiyet arz ediyor. Çünkü futbol yalnızca futbol değil. Sosyal paylaşım, kaynaşma ve tatmin aracı. Uluslararası tanıtım iksiri ayrıca. Futbol sanıklarının tutukluluk süresinin kısalması, ‘Ergenekon ve Balyoz sanıklarına emsal teşkil eder mi?’ suali hâlâ güncelliğini muhafaza ediyor bu arada. CHP ve MHP’nin bu uğurda yükleneceği aşikâr.
 </p>
 <p class="MsoNormal">
  Reytingde kral çıplak artık…
 </p>
 <p class="MsoNormal">
  Yıllardır dile getirilen ancak bir işlem yapılmayan reytinglerdeki hile iddiasında TRT Genel Müdürü İbrahim Şahin ne kadar da haklıymış. Hangi kanalı takip ettiklerine göre reklam pastası şekillenen 2 bin 224 haneden 1110’u dizi yapım şirketlerine sızmış. Para ve hediyelerle ölçümlere müdahale edilmiş. Soruşturma sürüyor. Televizyon İzleme Araştırma Komitesi (TİAK), 17 yıldır reyting ölçen AGB ile yollarını ayırdı. Eylül 2012’de zaten sonlanacaktı bu birliktelik. TNS Piyasa Araştırma ve Danışmanlık Ticaret AŞ ile anlaşılmıştı. Patlayan yolsuzluk yüzünden sözleşme tarihi mecburen erkene çekilecek. Ara dönemde hangi kanalın fazla seyredildiği bilinmeyecek.
 </p>
 <p class="MsoNormal">
  Siyaset ve ticaretle çıkar işbirliğindeki medya patronlarının eski konumlarını yitirmesi de 2011’in göz önündeki farklarındandı. Doğan Grubu; Vatan ve Milliyet gazetesi ile Star Televizyonu’nu sattı. Yayınlarında objektifliğe odaklanıyor giderek. Yandaş medya söylemi silikleşiyor.
 </p>
 <p class="MsoNormal">
  Kanal D Haber yönetmeni Mehmet Ali Birand’ın ‘darbecilik genlerimize işlemişti’ itirafı yılın en flaş demeçlerindendi, Türkiye’deki gazetecilerin yıllarca niçin irtica haberleri uydurduğunu anlamlandırabilmek adına.
 </p>
 <p class="MsoNormal">
  ‘Temiz ve ilkeli basın’ fikrinin ağırlığını hissettirmesindeki baş faktörlerden Zaman gazetesi 25. yılını kutluyor 1 milyon okuruyla. Aksiyon dergisinin de 18’ine bastığını aktaralım bu vesileyle.
 </p>
 <p class="MsoNormal">
  İz bırakan ölümler…
 </p>
 <p class="MsoNormal">
  2011’deki vefatlardan birkaçının izi gelecek yıllara da taşınacak hiç şüphesiz. “Millî Görüş” çizgisinin mimarı Necmettin Erbakan, son partisi Saadet’in genel başkanıyken 27 Şubat’ta hayata gözlerini yumdu. 29 Ekim 1926 doğumlu Erbakan, Türk siyasetinin en baskın karakterlerinden biriydi. Vefatının uyandırdığı yankı ülke sınırlarını aşmıştı. O gömleği çoktan çıkardıklarını söyleseler de mevcut iktidarın çekirdek kadrosu öğrencileriydi. Fakat yine de en yıpratıcı tenkitleri yöneltmekten geri durmuyordu.
 </p>
 <p class="MsoNormal">
  Bilişim devi Apple’ın kurucu CEO’su Steve Jobs’ın ölümündeki ibretlere yoğunlaşalım biraz. Sıfırdan zirveye adını yazdırmanın hikâyesiydi hayatı. ABD’nin gözde üniversitelerinden Stanford’daki konuşması, anlayan için şifrelerle doluydu. Kişisel bilgisayarın mucidinin lisans diploması yoktu. Hayat okulunu bitirmişti o. Kendisini ayakta alkışlayan on binlerce mezunun hafızalarına nakşedilmişti sade ve net ifadeleri. 17 yaşındayken okumuş şu sözü: “Her gününü, hayatının son günüymüş gibi yaşarsan, günün birinde haklı çıkarsın.” Öylesine etkilenmiş ki bundan: “33 yıldır, her sabah aynaya bakıp kendi kendime hep şunu sordum: Eğer bugün hayatının son günü olsaydı, bugün yapacağın şeyleri yapmak ister miydim? Uzun süre art arda ‘hayır’ cevabını verdiğimde, bir şeyleri değiştirmem gerektiğini anladım.”
 </p>
 <p class="MsoNormal">
  Pankreas kanseriydi. Doktorlar süre biçmişti ömrüne. Her şeye bakışı değişmişti: “İnsanın kısa süre içinde öleceğini bilmesi, yaşantısına damga vuracak kararlar vermesi açısından büyük önem taşır. Çünkü her şey, tüm dış beklentiler, gururlar, küçük düşme ya da başarısızlık korkuları, tüm bunlar ölüm karşısında değerlerini yitirir. Yalnızca ölümdür önemli olan.”
 </p>
 <p class="MsoNormal">
  Kimsenin ölmek istemediğini de vurguluyordu Jobs: “Cennete gitmek isteyenler bile, oraya gitmek uğruna ölümü göze almak istemezler. Oysa ölüm hepimizin ortak sonu. Şimdiye dek hiç kimse ölümden kaçamamıştır. Bunun böyle de olması gerekir. Çünkü ölüm hayatın en güzel icatlarından biri.” İşte bilgi teknolojileri dâhisinin vardığı sonuç da 2011’in nüanslarındandı.
 </p>
 <p class="MsoNormal">
  Tutuklu vekiller
 </p>
 <p class="MsoNormal">
  CHP ve MHP bile bile Ergenekon’un hapisteki sanıklarını vekil adayı ilan etmişti 12 Haziran’da. BDP de beklendiği üzere terör suçlamasıyla tutuklu yargılanan isimlere yer vermişti listesinde. Mehmet Haberal, Zonguldak ve Mustafa Balbay, İzmir’den CHP; emekli korgeneral Engin Alan da İstanbul’dan MHP milletvekili seçildi. Mahkemeler tahliye taleplerine her defasında soğuk baktı. CHP’nin tutuklu vekilleri çıkarmak için hazırladığı kanun teklifinden ‘katiller ve tecavüzcüler de yararlanır’ endişesi hükümetin en büyük kozu. Tutuklu vekiller bu yılın öncelikli hadiselerinden.
 </p>
 <p class="MsoNormal">
  Sayıştay’a gözdağı mı?
 </p>
 <p class="MsoNormal">
  Yargıdaki çaplı reformlardan 6085 sayılı Yeni Sayıştay Kanunu, 2011’in kamuoyundan gizlenmeye çabalanan gündemlerinden biriydi. TSK, emniyet, MİT ve mahalli idarelerin şirketleri de yakinen denetlenecekti bundan böyle. Yasanın uygulanmasına dönük yönetmelik taslağı kafaları kurcaladı yalnız. Askerin bastırmasıyla kimi maddelerin denetimi imkânsızlaştıran kimliğe geriletildiği iddiası ortaya atıldı. Kısaca Sayıştay, TSK harcamalarını inceleyemeyecekti. Kamunun hesap ve kitabından mesul yüksek yargı kuruluşu, öne sürülenlerin gerçekle örtüşmediğini belirtiyordu: “…Yönetmelik; savunma, güvenlik ve istihbarat ile ilgili kamu idarelerinin ellerindeki devlet mallarının denetimi sonucu hazırlanacak raporların kamuoyuna duyurulmasına ilişkin olup; denetim süreci ile herhangi bir ilgisi bulunmamaktadır. Ayrıca Sayıştay Kanunu’nun 44. maddesinin 2. fıkrası gereği Sayıştay tarafından hazırlanıp Bakanlar Kurulu’nca çıkarılacak bir yönetmelikle denetimle ilgili düzenlemelerin yer almamasının denetim sürecinde bir zaafa yol açması düşünülemez. Zira denetim, Sayıştay Kanunu ve bunun kanun gereği Sayıştay tarafından hazırlanarak yürürlüğü konulan yönetmeliklerle yeterli güvenceye kavuşturulmuştur. Denetim sürecinin Sayıştay tarafından değil, Bakanlar Kurulu’nca çıkarılacak bir yönetmelikle düzenlenmesinin Sayıştay’ın bağımsızlığıyla bağdaşmayacağı açıktır.” Karaman’ın koyunu, sonra çıkar oyunu, elbet.
 </p>
 <p class="MsoNormal">
  Re’sen emekliler dertli
 </p>
 <p class="MsoNormal">
  17 Şubat 2011, YAŞ mağduru subay ve astsubayların belki de hayatlarındaki en mutlu gündü. Özlük haklarının iadesine fırsat tanıyan 6191 sayılı kanun TBMM’den geçmişti. Binlerce kişi Millî Savunma Bakanlığı’na başvurdu. Emeklilik maaşları dönem arkadaşlarıyla eşitlendi. Önemli bir bölümü kendi arzularıyla kamu kurumlarında çalışıyor şimdi. Ergenekon davasında yargılanan Muzaffer Tekin de yararlandı imkândan. Rütbesi albay, maaşı 3 bin lira. Sıralı sicil amirlerinin tasarrufuyla TSK ile ilişikleri kesilenler bir karışıklık sebebiyle hâlen mağdur. İdari işlemler için Askerî Yüksek İdare Mahkemesi (AYİM) yolu açık ama re’sen emekli edilirlerken bundan hiç bahsedilmemiş. Müracaat vukuunda da esastan ele almıyormuş dosyaları AYİM. İhraçlarının yasaya uygun göründüğünü, lakin hukukla çeliştiğini belirtiyorlar.
 </p>
 <p class="MsoNormal">
  2011 milletvekili seçimleri propaganda döneminde Başbakan Erdoğan’ın detaylarını paylaştığı ‘çılgın proje’ duyulduğu andaki popülerliğinden uzak. ‘İkinci Boğaz’ fikrinin ne zaman masaya ineceğini kimse kestiremiyor. Kürt açılımı da rölantide. Ana dilinde eğitimde diretilirken, Kürtçe kurslarındaki tenhalık garipseniyor. Yıllarca ideallerini politik düzlemde ifade etmeye uğraşan Kürt partisi vekillerinin, Meclis’i boykot günleri de akla ziyan. Hele buna CHP’nin eşliği hepten garabet.
 </p>
 <p class="MsoNormal">
  Futbol Federasyonu’nun Aydınlar döneminde verdiği dinî bayram günlerinde maç oynanmama kararı takdir topluyor. Zira yabancı oyuncular Noel tatillerinde izinli.
 </p>
 <p class="MsoNormal">
  Van’ı unutmamak…
 </p>
 <p class="MsoNormal">
  Depremin yıktığı Van ve Erciş’te sahnelenen kardeşlik ülke için bir ümitti. Kara propagandaları yüzlerine çarpıyordu, sahiplerinin. Depremzedeler kış şartlarında daha da yardıma muhtaç. Unutmak yok onları.
 </p>
 <p class="MsoNormal">
  Demokratikleşme kulvarının mühim dönemeçlerindendi, askerin Meclis güvenliğini polise devri. Azınlık mallarının vakıflarına iadesi de tartışmasız bu kategorideydi.
 </p>
 <p class="MsoNormal">
  Adana açıklarında yere çakılan insansız hava aracı İsrail’e mi aitti? Cevap evet ise orada ne işi vardı?
 </p>
 <p class="MsoNormal">
  Büyük marketlerin şehir dışına nakline dair yasa, 2011’de de sumen altından çıkamadı.
 </p>
 <p class="MsoNormal">
  Katsayı engelini çözüp gitti…
 </p>
 <p class="MsoNormal">
  YÖK Başkanı Yusuf Ziya Özcan’ın 4 yıllık görev süresi ne de çabuk tükendi, değil mi? Katsayı adaletsizliğini tamamen silmesi sessiz sedasız başarılan icraatlarındandı eski başkanın. Yerine Prof. Dr. Gökhan Çetinsaya’yı atadı Köşk.
 </p>
 <p class="MsoNormal">
  Millî Eğitim Bakanı Ömer Dinçer’in en fazla 60 bin öğretmenin işe alınabileceğini bildirmesi, infial uyandırdı. Yüz binlerce mezun görev kolluyor. Bu gündem maddesi 2012’de hükümeti epey uğraştıracağa benziyor.
 </p>
 <p class="MsoNormal">
  İlaçtaki son indirim, bakanlık ve endüstrinin restleşmesi, en nihayetinde de sektör lehine geri adım atılmasıyla psikolojik üstünlük firmalara kaptırıldı. Global bütçe önümüzdeki yılda da tutmazsa ne olacak? Sosyal Güvenlik Kurumu (SGK) kolay kolay iskonto kelimesini telaffuz edemeyecek. Avro kur sabitinin artışıyla hedeften sapış ivmesi palazlanacak. Sağlık harcamalarını azaltacak yapısal metotların uygulanabilmesi gerekiyor.
 </p>
 <p class="MsoNormal">
 </p>
 <p class="MsoNormal">
  TUSKON’un açtığı yollar…
 </p>
 <p class="MsoNormal">
  Türkiye’nin hinterlandındaki tesirinde TUSKON gibi sivil toplum kuruluşlarının katkısı bu yıl daha yakından gözlemlendi. Avrupa ülkeleri kapatırken Afrika’daki elçiliklerimizi çoğaltmamız artı hanemize kaydedildi.
 </p>
 <p class="MsoNormal">
  Lütfen PKK’nın paralel devlet yapılanması KCK şemasına alıcı gözle bir bakın. BDP lideri Selahattin Demirtaş’ın, bazı belediye başkanları ve meclis üyeleri örgütle irtibatları dolayısıyla tutuklanırken ironi mantığıyla dile getirdiği ‘O hâlde ben de KCK genel başkanıyım’ sözünü bir daha değerlendirin.
 </p>
 <p class="MsoNormal">
  Güvenli internet uygulamasının kesinlikle iletişim özgürlüğünü kısıtlamadığını, aksine geleceğimizin teminatı çocuklarımızı binbir türlü tehlikeden muhafaza ettiğini görün. İsteğe bağlı, bu filtre. İstendiğinde üç seçenekten her birine dönülebiliyor. Maalesef çok az kişi bilincinde ve ayrımında bu hizmetin. Dünyayı kasıp kavuran sosyal medya rüzgârı gittikçe şiddetleniyor diğer taraftan. Özel hayatın gizliliği ve sır kalmadı denebilir.
 </p>
 <p class="MsoNormal">
  1997’de küresel ısınma ve iklim anormallikleriyle mücadele için imzaya açılan Kyoto protokolü de etkisini tümden kaybetti bu yıl. Karbon salınımı sorunlu ABD ve Çin’i kapsamayan uluslararası taahhüt metni, Kanada’nın çekilmesiyle sıfırlandı. 2012’de miadını dolduruyor. Yenilenmesi hayli güç. İnsanlık ağır bir fatura ödeyebilir yakın gelecekte.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31391-200-21-yuzyilin-kirilma-noktasi-2011.html), [web.archive.org (arşiv bağlantısı)](http://web.archive.org/web/20120120012927/http://www.aksiyon.com.tr:80/aksiyon/haber-31391-200-21-yuzyilin-kirilma-noktasi-2011.html)
