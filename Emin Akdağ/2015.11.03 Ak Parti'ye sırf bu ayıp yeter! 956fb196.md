# Ak Parti'ye sırf bu ayıp yeter!

*Emin Akdağ 2015.11.03*

<div class="pNewsDetailMainContent ctx_content" itemprop="articleBody">
 <p>
  Binbir yalan ve her türlü iftiranın ardından İçişleri Bakanlığı’nca duyurulan “aranan terör örgütü yöneticileri” arasında Fethullah Gülen Hocaefendi’nin adı da var artık. Koza-İpek Grubu’na -Anayasa’nın açık hükmü çiğnenerek medya şirketleri dâhil- çökülmesinin AK Parti’yle ilgisi bulunmadığını söyleyebilen partinin üç kurucusundan Bülent Arınç’a soruyoruz: “Teröristler listesine Gülen’in eklenmesiyle de AK Parti’nin hiiiiç alakası yok mu? Daha birkaç gün evvel “FETÖ” diye bir algı oturtulmaya çalışıldığını ifade eden siz değil misiniz?” 2014’ün Temmuz’unda Sulh Ceza Hâkimliklerinin ihdası, Ekim’inde -tamamen partisinin güdümündeki- Hâkimler ve Savcılar Yüksek Kurulu (HSYK) seçimleri ve hemen akabinde Yargıtay ile Danıştay’ın arzuları doğrultusunda yeniden dizaynına rağmen hâlâ ‘bağımsız yargıdan’ söz edebilen Arınç’a ve yine AK Parti’nin vicdanı bilinip de susan diğerlerine bu sözler zamanı geldiğinde gazetecilerce sık sık hatırlatılacak elbet. Sözcü Gazetesi’nden Emin Çölaşan, 29 Ekim tarihli yazısında şöyle diyor: “Burada açıkça söylüyorum… Bugüne kadar hakkında nice yazılar yazıp mahkemelik olduğum Fethullah ekibinin, başka bir deyişle cemaatin, terörle ilgisi olduğuna hiçbir zaman inanmadım. Şimdi piyasaya adına FETÖ dedikleri en son terör örgütünü sürdüler (Fethullahçı terör örgütü).” FETÖ’yü de, “Cemaati yok etmek amacıyla, durduk yerde, aslı astarı olmayan yeni bir dandik örgüt” diye tanımlayıp ekliyor: “Hiç kimse bu sözde terör örgütünün hangi silahlı eylemi gerçekleştirdiğini bilmiyor! Devlet belgelerinde, savcılık iddianamelerinde ve mahkeme kararlarında böyle bir bilgi ve belge yer almıyor. Taktik çok ilginç! Hükümete karşı olanları terör örgütü ilan edeceksin!” Gülen’in avukatı Nurullah Albayrak ise özenle altını çiziyor ki: “Bir kişi, grup ya da yapının terör örgütü olup olmadığına İçişleri Bakanlığı, Adalet Bakanlığı, Başbakanlık, Cumhurbaşkanlığı ya da MGK değil ancak mahkemelerce karar verilebilir ve Yargıtay’ca onanması gerekir. Sayın Gülen hakkında, suç işlediğine dair tek bir karar yoktur.”
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/ak-partiye-sirf-bu-ayip-yeter_552745), [web.archive.org (arşiv bağlantısı)](http://web.archive.org/web/20151108010440/http://www.aksiyon.com.tr:80/karakutu/ak-partiye-sirf-bu-ayip-yeter_552745)
