# Yazıcıoğlu davası, hep bir adım geri

*Emin Akdağ 2015.07.07*

<div class="pNewsDetailMainContent" itemprop="articleBody">
 <p>
  Onlarca yıl önceki faili meçhullerin örtülmesine göz yumulması yetmedi; AKP iktidarı kendi dönemindeki çok önemli ve şaibeli ölüm olaylarının dahi üzerine gitmiyor. 25 Mart 2009’da meydana gelen ve Büyük Birlik Partisi’nin (BBP) kurucu Genel Başkanı Muhsin Yazıcıoğlu ile birlikte 6 kişinin vefatıyla sonuçlanan helikopter kazası halen aydınlatılamadı. Abdullah Gül’ün Cumhurbaşkanlığında Devlet Denetleme Kurumu (DDK) olaya el atmış, hazırladığı raporda kritik detaylara yer vermişti. BBP Genel Başkan Yardımcısı Kaptan Kartal, konuyu her hafta gündeme taşıyacaklarını belirterek şunları söylüyor: “Yazıcıoğlu ve arkadaşlarının şehadet sürecinden 6 yıl geçmesine rağmen en ufak bir ilerleme yaşamadık. Davasında ismi geçen bütün memurlar, kamuda görev alan herkes terfi ettirildi. Bu terfilerin; arama kurtarmayı yanlış yere yönlendirenlerin hesabı sorulacaktır.” Şu soruların özellikle altını çiziyor Kartal: “Dağda enkazı bulan 17 köylünün telefonundan resimleri kimler sildi?”, “Hava şartları kötü olmasına rağmen Sivil Havacılık Genel Müdürlüğü bu helikopteri neden uçurdu?” Yazıcıoğlu soruşturmasında tutuklu yok. Gitgide inceltilen dava ne tuhaftır ki, Asliye Ceza Mahkemesi’nde görülmekte. Kartal, kati suretle işin peşini bırakmayacaklarını vurguluyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/yazicioglu-davasi-hep-bir-adim-geri_551506), [web.archive.org (arşiv bağlantısı)](http://web.archive.org/web/20150728225528/http://www.aksiyon.com.tr/karakutu/yazicioglu-davasi-hep-bir-adim-geri_551506)
