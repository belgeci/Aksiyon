# Darbe davaları bir masalmış!

*Emin Akdağ 2015.03.24*

<div class="pNewsDetailMainContent" itemprop="articleBody">
 <p>
  Sürekli vesayeti bitirme vaatleri sunan ve her sandık konulduğunda ‘mağduriyet edebiyatına’ sarılan AKP, kendini inkâr yolunda son sürat… Ağustos 2014’te oturduğu Cumhurbaşkanlığı koltuğundayken de, partiler üstü davranma yeminine rağmen hâlâ eski partisinin kontrolünü bırakmak istemeyen Recep Tayyip Erdoğan’ın Harp Akademileri Komutanlığı’ndaki ifadeleri, Ergenekon ve Balyoz darbe davalarını tümden açığa düşürme amaçlıydı. Sözlerine geçmeden sormalıyız: Hakikatler bütün çıplaklığıyla tescillenip yakın tarihin sayfalarına işlendiğinde nasıl hesap verilecek? Evet, aynen şunları söyledi Erdoğan: “Samimiyetimle ifade ediyorum; eski Genelkurmay Başkanı’mız (İlker Başbuğ) başta olmak üzere, birlikte mesai sarf ettiğim için yakından tanıdığım pek çok komutanın tutuklanmasına şahsen gönlüm hiçbir zaman razı olmadı. Tereddütlerimi, itirazlarımı o dönemde bu işin sorumlularına ifade ettim hatta kamuoyu ödünde de dile getirdim. Ama o zaman önümüze konan ancak çoğunun sahte ve çarpıtılmış olduğu daha sonra ortaya çıkan belgeler, bilgiler karşısında, hukuka saygı gereği, yapacak bir şeyimiz kalmadı.” Hatırlatmalıyız ki, Yargıtay, Balyoz hükümlerinin çoğunu onadı, Ergenekon’u ise inceliyor. Anayasa Mahkemesi’nin hak ihlali kararları sonrası Balyoz yeniden görülüyor. Erdoğan, komutanları bugün vurguladığı gibi ‘yakinen tanıyorsa’ o sıralar nasıl kandırılabilip, ‘davanın savcısıyım’ diyebildi ki? Soruların en can alıcısıysa şöyle: Altını çizdiği ‘hukuka saygı’ ilkesi, 17-25 Aralık 2013 rüşvet ve yolsuzluk soruşturmalarında niçin rafa kaldırıldı? İnanılmaz ‘U’ dönüşünü izah için; askerî vesayetle mücadele yıllarında cesur yayınlara imza atan Taraf’ın eski yönetmeni Ahmet Altan’ın şu cümleleri kâfi: “Bu (Balyoz) bir darbe hazırlığıydı. Bugün tartışmamızın nedeni, iktidarın hırsızlığını Balyoz’un arkasına saklamaya çalışması. Balyoz’da bal gibi darbe hazırlıyorlardı ve becerebilselerdi çok adam öldüreceklerdi.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/darbe-davalari-bir-masalmis_550237), [web.archive.org (arşiv bağlantısı)](http://web.archive.org/web/20150801052127/http://www.aksiyon.com.tr/karakutu/darbe-davalari-bir-masalmis_550237)
