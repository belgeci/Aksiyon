# Kendi kendilerini fişliyorlar

*Emin Akdağ 2014.11.24*

<div class="pNewsDetailMainContent" itemprop="articleBody">
 <p>
  2002 sonundan beri ülkeyi yöneten AK Parti iktidarlarının ‘etkin ve yetkin’ isimlerinden fişlemeler mevzuunda öyle bıçkın eleştiriler duyduk ki; insanların inançları, etnik kökenleri ve dünya görüşleri bundan böyle ayırt edici kriter olamayacak sandık. Ve buna hakikaten de inandık. Ama sonra sonra gördük ki, verilen sözler baştan ayağa kuru imiş. Bir yıldır dozaj giderek artmakta. İyi kamuflajlarla gizlenen 5-10 yıl evvelkiler de ulu orta ve sere serpe. O kadar ileri boyutlara vardırılıyor ki gammazlama, gazlı içeceklerdeki gibi ‘aile boyu’ servisler yapılıyor birilerince. Yakında Ramazan ayındaki iftar sofraları reklamlarındaki sülaleleri kapsayacak. ‘Ülkücüdür’ ibaresi de yazılabiliyor fiş belgelerindeki föylere. Mesela birindeki ifade aynen şöyle: “Kendisi ülkücü görüşe müzahir şahıslardan olduğu şeklinde bilgisi mevcuttur.” Muhatabın adı S.A. Ailesinin AK Parti’ye oy verdiğini belirterek şunları söylüyor: “Benim ailem AKP’ye oy verdi ama ben ‘ülkücü’ olduğum gerekçesiyle fişlendim. Ülkücü olmak ne zamandan beri anayasal bir suçtur! Bizi PKK ile birlikte fişlemişler, bu alçaklıktan başka bir şey değil. 2014 yılında dünya nelerle uğraşıyorken biz insanları bu ülkücüdür, bu komünisttir diye yargılıyoruz, engelliyoruz.” Ve soruyor: “Hani hukuk devletiydik?” Derhal S.A’ya ve aynı kanaattekilere hatırlatmakta fayda var: Anayasal suç peşinde koştukları falan yok. Zaten böyle bir cürüm işlenmişse görev direkt cumhuriyet savcılıklarında, mahkemelerde. Amaç ‘onlardan olmayanları’ tümden ayıklamak. Okul müdüründen emniyet amirine, başhekimden defterdara dek hep emre amade şahsiyetleri koltuklara oturtmak. Bunu bizzat partilerinde de pratiğe dönüştürmekteler. Siyasal tarihin görülmemiş kadro tasfiyeleri yaşanmakta. Unutulmamalı ki her işlemin bir hesabı tutulmakta, faturası aranmakta. Onlarca yıl öncesindeki kamusal tanıtımda ne diyordu Ali ve Ayşegül Atik: Bir fiş, bir alışveriş! Aslında bir bakıma kendi kendilerini fişlediklerinin farkında değiller!
 </p>
</div>


Kaynak: [www.aksiyon.com.tr](http://www.aksiyon.com.tr:80/karakutu/kendi-kendilerini-fisliyorlar_540023), [web.archive.org (arşiv bağlantısı)](http://web.archive.org/web/20141217092251/http://www.aksiyon.com.tr:80/karakutu/kendi-kendilerini-fisliyorlar_540023)
