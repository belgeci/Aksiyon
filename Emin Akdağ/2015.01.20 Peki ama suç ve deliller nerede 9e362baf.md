# Peki ama suç ve deliller nerede

*Emin Akdağ 2015.01.20*

<div class="pNewsDetailMainContent" itemprop="articleBody">
 <p>
  Ankara’da üç buçuk yıl ABD’nin büyükelçiliğini yapan Francis Ricciardone, Transatlantik Akademisi’nce Washington’da düzenlenen “Yeni Türkiye’de İslam ve Dış Politika” konulu konferansta kamuoyunu yakından ilgilendiren bilgiler paylaştı. Konuşmasının öne çıkan bölümlerinden biri her iki ülke arasındaki ilişkinin kıvamını belirleyen gerçeklerdi. Diğeriyse AK Parti iktidarınca Hizmet Hareketi’ne ve Fethullah Gülen Hocaefendi’ye yöneltilen karalamalar. İkincisinden başlarsak; “Üst düzey Türk yetkililer bize gelip Sayın Gülen’i ve Hareket’i şikâyet ediyor. Çeşitli argümanlar ileri sürüyorlar. Biz de diyoruz ki ‘Peki ama suç, delil nerede?’ Türk ya da Amerikan yasalarına göre suç olan bir eylemi ve bunun kanıtını gösterin. Herhangi bir yerde şiddeti telkin etmişler mi? Para mı aklamışlar, insan kaçakçılığı mı yapmışlar, terörle irtibatları mı olmuş? Türk hükümetinin fikrine saygı duyuyoruz ama ABD yönetimi olarak Hizmet Hareketi’ni şiddet ya da terörle irtibatlı görmüyoruz.” diyor, eski büyükelçi. Ve şöyle devam ediyor sözlerine: “Yaptığım hiçbir görüşmede bize bu yönde bir belge sunulmadı. ABD hükümeti, hiçbir şekilde Hizmet Hareketi’ni şiddetli bir silahlı örgüt olarak görmüyor. Nokta.” Türkiye ile ABD ilişkisinde ‘ortak değerler’ yerine ‘ortak çıkarlar’ ibaresini kullanıyor Ricciardone. Şu anda ortada ‘değerler uyuşmazlığı’ olduğunun altını çiziyor: “Maalesef şu anda cumhurbaşkanına (Erdoğan) yakın kimseler açıkça denge ve kontrole ihtiyaçları olmadığını söylüyor.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/peki-ama-suc-ve-deliller-nerede_541132), [web.archive.org (arşiv bağlantısı)](http://web.archive.org/web/20150726000920/http://www.aksiyon.com.tr/karakutu/peki-ama-suc-ve-deliller-nerede_541132)
