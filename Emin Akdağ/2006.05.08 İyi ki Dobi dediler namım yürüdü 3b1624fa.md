# İyi ki Dobi dediler, namım yürüdü

*Emin Akdağ 2006.05.08*

<div class="pNewsDetailMainContent" itemprop="articleBody">
 Teknik direktörlük sınavını, düşme hattındaki Samsunspor'da veren (Dobi) Hasan Şengün'e göre, Türk futboluna özgüveni Jupp Derwall getirdi.Türk futbolunda sürati ve attığı çalımlarla iz bırakan Hasan Şengün, nam-ı diğer Dobi Hasan, ilk ciddi teknik direktörlük sınavını tabir yerindeyse ateş hattındaki Samsunspor'da veriyor. Kendisiyle 2-0 kazandıkları Gençlerbirliği maçı öncesinde görüştük. Ortaya koydukları futbol, sağladıkları takım ruhu ve yakaladıkları motivasyon sayesinde takımının düşmeyeceğine inanıyordu. Elinizdeki dergi basılırken düşmeme mücadelesinde en önemli rakiplerinden Malatya ile deplasmanda oynayacaklardı. 45 yaşındaki hocayla tabii ki sadece Samsunspor'u konuşmadık. Trabzonspor gerçeğini, Türk futbolcusunun psikolojini ve teknik direktörlükteki hedeflerini masaya yatırdık. Samsun'dan önce üçüncü lig takımlarını çalıştıran Şengün, 1997'den bu yana antrenörlük diplomasına sahip.
 <br>
  <br>
   DOBİ (TOPU) VERSENE!
   <br>
    <br>
     -Önce şu Dobi lakabından başlaşalım dilerseniz...
     <br>
      <br>
       Ailemin ekonomik durumu pek iyi değildi. Ben 4-5 yaşlarındayken Trabzon Sürmene'den Samsun'a yerleştik. Babam mermerciydi. Futbolu Samsun'da gördüm. Mahalle aralarında çocuklarla oynardık. Arsa boldu. Televizyon da yoktu. Yapılacak en güzel iş buydu. Babam ve amcam top oynamamı destekledi. O dönemlerde pek isim kullanılmaz, herkese bir lakap takılırdı. Herkesin topu yoktu. Top bulma işi küçüklere kalırdı. Fındık fıstıkçı ağabeyimizde plastik bir top vardı. Seni sever Mehmet ağabey, topu sen iste dediler. "Dobi (topu) versene." dedim. Şive bozukluğu var. Trabzon'dan yeni gelmişiz. Ne diyor bu dedi fıstıkçı ağabey. Top diyor dediler. Adımız Dobi Hasan olarak kaldı. İyi ki kalmış, namımız yürüdü böylece.
       <br/>
       <br/>
       -Sizi kim keşfetti?
       <br/>
       <br/>
       O zamanlar minikler ve yıldızlar kategorileri yoktu. Sadece amatör kulüpler vardı. Samsun'un en popüler kulübü Yolspor'du. Minikleri kurulunca kaydolduk. Samsunsporlu futbolcuların jübileleri öncesinde bizi oynattılar. Yolspor genç takımında dikkat çekince Samsunspor genç takımına transfer ettiler. Şehir içi transfer yapılamadığı için önce Trabzonyolspor'a geçtim. Lisansım 6 ay orada kaldı. Kısmet, ilk paf ligi bizim zamanımızda kuruldu. Hep parmakla gösterildik. 1978'de 18 yaşını doldurunca profesyonelliğe imza attım. Samsun ikinci ligdeydi.
       <br/>
       <br/>
       -Trabzonspor'a ne zaman geçtiniz?
       <br/>
       <br/>
       1979-1983 arası Samsunspor'daydım. 1983-84 sezonunda Trabzon'a transfer oldum. O sezon takım son şampiyonluğunu yaşadı. 7 yıl orada kaldım. Ardından 1 buçuk sene Malatya maceramız var. Tekrar Samsun'a dönüş.
       <br/>
       <br/>
       -O yıllarda üç büyüklerden hangisine sempati duyuyordunuz?
       <br/>
       <br/>
       Çocukken İstanbul takımlarından Galatasaray'ı tutardım. Büyüdükçe hep Samsunspor ön planda oldu. Tercih deyince dört büyüklerden tabii ki Trabzon'u tercih ettik. Bugünkü aklım olsa İstanbul'da futbol oynamayı isterdim.
       <br/>
       <br/>
       -İstanbul'dan teklif gelmiş miydi peki?
       <br/>
       <br/>
       Trabzon'a gitmeden önce Fenerbahçe gündeme gelmişti. Ama Mehmet Ali Yılmaz babamla görüşüp işi bitirmişti. O zamanlar futbolcu transferi çok farklıydı. İki kulübün anlaşması lazımdı.
       <br/>
       <br/>
       -Gönlünüzden hangi İstanbul takımında oynamak geçiyordu?
       <br/>
       <br/>
       Bilemiyorum. Ama futbol oynarken ve bıraktıktan sonra şunu gördüm. İstanbul'da futbol oynamak bambaşka.
       <br/>
       <br/>
       -Neden?
       <br/>
       <br/>
       Potansiyeli, medya ordusu, seyircisi... Dünyanın gözü orada. Her şeyiyle göz önünde olan bir takımda oynamak istiyor futbolcu. Seyircisiz maç oynamak çok yavan.
       <br/>
       <br/>
       -Ama İstanbul'a gelen topçuların tutunamama gerçeği de var ortada. Tutunabileceğinize inanıyor muydunuz?
       <br/>
       <br/>
       Kendime güvendiğim için bu açıklamayı yaptım size. Gençliğime dönsem İstanbul takımlarında oynamak isterim. Kendine bakan, mesleğine âşık bir futbolcuydum.
       <br/>
       <br/>
       -Futbolu erken bırakmadınız mı?
       <br/>
       <br/>
       Evet erken oldu. 31 yaşındaydım. Malatya'dan Samsun'a döndükten sonra bir Trabzon maçında aşil tendonum koptu. Zor bir sakatlıktı, bir sene sürdü. Zirvedeyken bırakmak istedim. Teknik adam olarak görevimi sürdürmeye karar verdim.
       <br/>
       <br/>
       -Peki hiç yurtdışını düşünmüş müydünüz?
       <br/>
       <br/>
       Hedef bitmemeli. İnsanın hayali ya da arzusu bittiğinde insan bitti demektir zaten. Ancak zamanımızda Avrupa'ya karşı korkaklık vardı bizde. Deplasmandaki Avrupa kupası maçlarına ya da milli maçlara korkarak gidiyorduk. Oraları farklı görüyorduk. Kendimize güvenmiyorduk. Bu yüzden Avrupa'da futbol oynamayı düşünmedim bile. Bugünden baktığımızda hiçbir farkımızın olmadığını görüyoruz. Sadece mantalite farkımız vardı. Onu da aştık. Kendimize güveni yakaladık.
       <br/>
       <br/>
       JUPP DERWALL ÇIĞIR  AÇTI
       <br/>
       <br/>
       -Bu değişimde en önemli pay kime ait?
       <br/>
       <br/>
       Yurtdışından gelen antrenörlere. En başta da Jupp Derwall'e. Galatasaray'ı çalıştırdığı dönemde Türk futbolunda bir çığır açtı. Başarısı ve insanlığıyla Türk antrenörü ve futbolcusuna örnek oldu. Galatasaray'a aşıladığı mantalite Türk futboluna yayıldı. Sonrasında Mustafa Denizli ve Fatih Terim'in oynattıkları oyunlarla pencere açıldı.
       <br/>
       <br/>
       -Öncesinde Trabzonspor Avrupa takımlarına karşı çok önemli başarılar elde etmişti. Korner atışı kazanmamıza sevindiğimiz yıllarda Liverpol'u, İnter'i devirdi. Aradaki bir şampiyonluğu Fener'e kaptırmasa 6 defa üst üste şampiyon olarak kırılması zor bir rekora imza atacaktı. Ancak sonrasında çöküşe geçti. 1996'da şampiyonluğu elinden kaçırdı. Son yıllarda yine kovalıyor. Trabzon'u başarılı kılan neydi; şimdi neden başarısız?
       <br/>
       <br/>
       Trabzon'un Ali Kemal ağabeylerden bizim zamanımıza kadar gelen kadrosunun başarılı olmasındaki en büyük sebep takım ve ekip ruhudur. Beşiktaş da bir dönem çok başarılıyken bu söylenmiştir. Trabzon kendi çocuklarıyla bunu yakalamıştı. Ancak Avrupa takımları karşısındaki başarıları iç sahalardadır. Türk futbolundaki bugünkü kendine güven duygusu o yıllarda da olsaydı iddia ediyorum Türkiye gibi Avrupa'yı da kasıp kavururdu. Trabzon'un başarısı Karadenizlilerin kendine has özgüveninden kaynaklanmaktadır. O muhakkak sahaya yansımıştır. Karadeniz insanı hırslıdır, yapıcıdır, kaybetmeyi sevmez, kendine güvenir...
       <br/>
       <br/>
       -Karadeniz insanı son yıllarda bu özelliklerini mi kaybetti?
       <br/>
       <br/>
       1996'da kaçan şampiyonluk bir talihsizliktir. Şampiyonluk kaçmasaydı Trabzon için çok farklı bir dönem başlayacaktı. Ardından diğer şampiyonluklar gelecekti belki de. Bu talihsizlik takımı 5 sene geriye itti. Trabzon şampiyonluğa oynayacak ekibi bir türlü yakalayamadı. Ne kadar inancınız olursa olsun, ne kadar farklı sistemlerle çalışırsanız çalışın ekibinizi kuramadığınız sürece olmaz.
       <br/>
       <br/>
       -Ekip kurmanın bir formülü var mı?
       <br/>
       <br/>
       Bir defa şampiyon olabilecek kalitedeki sporcular bulunacak. Trabzon buna karar verecek. Şampiyon olmanın iki modeli var. Ya öze dönülerek sabredilecek. Araya kaliteli bir iki nokta transferiyle Karadeniz insanından bu ekip yakalanacak. Ya da İstanbul ve Avrupa takımları gibi birinci sınıf topçular alınacak. Bugün ne onu ne öbürünü yapıyor Trabzon. O yüzden arada kalıyor.
       <br/>
       <br/>
       -Trabzon için akla yatkın formül hangisi?
       <br/>
       <br/>
       Trabzon'un yerinde olsam bugünkü imkanlara bakarak parayı bastırıp kaliteli oyuncularla takımı şampiyonluğa sürüklerim. Ama geleceğe dönük altyapı çalışmalarını da paralel götürürüm.
       <br/>
       <br/>
       -Trabzonlular futbolu neden bu kadar çok seviyorlar?
       <br/>
       <br/>
       Trabzon'da büyümedim ama 7 sene top oynadım. Kozmopolit değil. Trabzon insanının belli bir döneme kadar futboldan başka yapacak bir şeyi yoktu ki. Trabzon kendi özüyle üç büyüklere kafa tuttu. Şehir halkı da futboldan hakikaten çok iyi anlıyor.
       <br/>
       <br/>
       -Trabzon'un yaptığını başka Anadolu şehirleri de başarabilir mi?
       <br/>
       <br/>
       Anadolu kulüplerinin şampiyonluk adına başarılı olmalarını şu anda zor görüyorum. Öyle kolayca şampiyon olunmaz. Lobileşme, seyirci, maddi imkânlar ve kulübe gelir aktarımı garanti olacak. Kulüpleşme ve profesyonelleşme tam olacak, sistem tam oturacak. Trabzon bugün hangi şehre giderse gitsin seyircisi ve lobisi var.
       <br/>
       <br/>
       -Türk futbolundaki en büyük tartışmalardan biri de yabancı oyuncu ve teknik direktör transferleri...
       <br/>
       <br/>
       Yabancı sporcu da, hoca da olmalı. Ama kaliteli olmalılar. Kendilerinden bir şeyler öğrenilebilmeli. Yerli ayarındakilerin alınmasının anlamı yok.
       <br/>
       <br/>
       -İyi transferlere örnek verebilir misiniz?
       <br/>
       <br/>
       Spor seyircisi bazen farklı yüzleri görmek istiyor. Özellikle dört büyüklerin sporcuları ve oynadıkları oyun seyirciye zevk ve heyecan vermeli. Fenerbahçe istediği performansı göremese de yurtdışından isim yapmış oyuncular getirerek doğrusunu yapıyor. Bu isimleri getirip seyrettirmek diğer sporcular açısından da önemli. Türk sporcusu Alex, Anelka ve Appiah ile karşı karşıya oynuyor. Dört büyükler önemli isimleri hoca olarak getiriyor. Anadolu kulüpleri katkı sağlayacak hoca ve sporcuları almalı bana göre. Ama bir açıdan yöneticiler haklılar. Yerli oyuncuların çok para istemesinden yakınıyorlar. Ucuz yabancıya yöneliyorlar. Böyle olsa da yedek kulübesinde bekleyecek yabancı oyuncu da alınmamalı. Fenerbahçe'de oynayamayabilir ama takımında iyi işler yapabilmeli.
       <br/>
       <br/>
       -Yabancı oyuncu sınırlaması da tartışılıyor...
       <br/>
       <br/>
       6 yabancı sınırlamasına katılıyorum. İyi seçilirse takımı götürür. Aksi halde büyük kopmalar olur. Mali açıdan güçlü kulüpler kendi aralarında oynarlar, diğerleriyle antrenman maçı yapılır adeta. Türk sporcusunun İstanbul takımlarında oynama hedefini de kimse inkar edemez. Bu hedef gerçekleşemezse milli takım da zarar görür. Sınırlama olmazsa Türk sporcusu nereye gidecek? Kayseri'de, Samsun'da oynayan bir yerli oyuncunun yurtdışına gitme şansı var mı?
       <br/>
       <br/>
       -Diyelim ki Trabzon'un hocasısınız. Fatih Tekke'nin yurtdışına gitmesine izin verir miydiniz?
       <br/>
       <br/>
       Kulübün de, futbolcunun da hedefi önemli. Avrupa'ya gitmek isteyen futbolcu ikna edilemezse gönderilmesinden yanayım. Çünkü orada Türkiye'yi temsil edecek. Çok iyi transfer yapmışsanız, hedefiniz şampiyonluksa ikna edip bir sene erteleyebilirsiniz. Şampiyon olacak kadroyu kurmadan çocuğu burada tutmanın bir anlamı yok.
       <br/>
       <br/>
       -Hatırlısından, paralısından, gönüllüsünden söz ediliyor. Türkiye'de şike var mı? Öte yandan teşvik primi için ne düşünüyorsunuz?
       <br/>
       <br/>
       Böyle duyumlar alsanız da ispatlama imkanınız olamaz. 13 senelik futbol hayatımda hiçbir yönetici ve hocanın gelip de arkadaşlar şu maçta yenin, yenilin ya da oynamayın dediklerini duymadım. Ama sporcu sporcuyu 'etmeyin düşüyoruz' gibi sözlerle psikolojik olarak etkileyebilir. İddiası olmayan takımların lig sonuna gelinmesi dolayısıyla maç alma gardları, kazanma hırsları ve motivasyonları düşebilir. Ama bu dönemlerde çok hassas olmaları her takıma aynı oynamaları gerekir.
       <br/>
       <br/>
       -Bir şeyler olduğuna inanmıyorsunuz yani?
       <br/>
       <br/>
       İnanmıyorum ama teşvik primi olabilir. Çok da anormal bir şey değil. Avantaj sağlayacak kulüp tarafından verilmesi etik açıdan hiç uygun değil tabii ki.
       <br/>
       <br/>
       -Peki kim verirse etik olabilir?
       <br/>
       <br/>
       Aslında hiç teşvik primine de şahit olmadım. Ama Samsunspor'da oynarken eski idareci veya kuyumcu ağabeylerimiz bu hafta yenin ya da gol at sana bir altın vereceğim derdi. Yenince altını alırdım. Ne var bunda şimdi? Adam seyircim, seviyor beni. Bunun teşvik primiyle alakası yok tabii.
       <br/>
       <br/>
       SAMSUN DÜŞMEYECEK
       <br/>
       <br/>
       -Samsun düşmeyecek mi?
       <br/>
       <br/>
       Potadaki her hoca düşmeyeceğiz diyor. Bütün samimiyetimle ve inancımla söylüyorum, Samsun düşmeyecek. Geldiğim günden bu zamana benim takımım iyi top oynuyor. 6 maçtır, kupa maçı dahil 7 maç oldu yenilmedik. Çok pozisyon bulan ve az pozisyon veren, deplasmanda ve kendi evinde aynı oyun anlayışıyla oynayan bir takımız. İstek, arzu, takım ruhu, birliktelik ve sahaya yansıttığımız oyun anlayışına güvenerek bunu söylüyorum. Ama futbolda her şey vardır. Futbol inşallah bizi yanıltmaz.
       <br/>
       <br/>
       -Anlaşmanız ne kadarlık?
       <br/>
       <br/>
       Sezon sonuna kadar. Sonrası yönetimin takdiri.
       <br/>
       <br/>
       -Size kalsa ne düşünüyorsunuz?
       <br/>
       <br/>
       Her halükarda kalmak isterim. Bu kulüpte doğdum. İlk ciddi görevi bana bu kulüp verdi.
       <br/>
       <br/>
       -Teknik direktörlükteki hedefiniz ne?
       <br/>
       <br/>
       Antrenörlük yaşamımda da sporculukta olduğu gibi güzel yerlere gelmek istiyorum. Tabii ki hizmet ederek, ortaya anlayış koyarak ve örnek olarak. Ekip meydana getirip Samsun'u şaha kaldırmak istiyorum öncelikle. Türkiye liglerindeki en önemli takımlardan biri yapmak istiyorum. Ama istikrarlı bir şekilde.
       <br/>
       <br/>
       HOCA İNANDIRICI OLMALI
       <br/>
       <br/>
       -Teknik direktörlük mantalitenizi şekillendiren ana ilkeler nelerdir?
       <br/>
       <br/>
       Birincisi çok iyi bir ekip oluşturacaksınız. İkincisi misyonunuz iyi olacak. Vizyonunuzu iyi ortaya koyacaksınız. Sporcu hakkı yemeyeceksiniz. Takım kurgusunu iyi oluşturacaksınız. Maçı iyi okuyup oyuncu değişikliklerini yerinde yapacaksınız.
       <br/>
       <br/>
       -Bir futbolcu hocasından ne bekler size göre?
       <br/>
       <br/>
       Sporcu sizi sevmeli, size inanmalı. Ne kadar iyi antrenör olursanız olun size inanıp sizi sevmedi mi işini iyi yapmaz. Antrenör vizyon ve misyonuyla sporcuya o mesajı vermeli. Giyiminden kuşamından, oturmasından kalkmasından, bakışından mimiğiyle her şeyiyle sporcuya örnek olmalı. Sporcu onu kabul etmeli, ona inanmalı, saygı duymalı. Onu önemsemeli, sevmeli. Saygı duymalı ki yedek kalsa da bu adam iyi demeli içinden.
       <br/>
       <br/>
       -Hoca bunu nasıl sağlayacak?
       <br/>
       <br/>
       Futbolcu hocasının antrenmandaki konuşmalarına, davranışlarına, kimi oynatıp oynatmadığına, kimin hakkını verip vermediğine bakıyor ve her şeyi algılıyor. Sporcu hocasını tanımaya başlıyor. Arkadaşlıkta da böyledir. Zaman geçtikçe tanıma gerçekleşiyor. Bu hafta beni oynatmama kararında haklı dedirtmeli hoca. Bazen çok iyi çalışmasına rağmen taktik anlayış gereği yedek kalabilir oyuncu. Tabii bu durum kendisine söylenmeli. Sporcuyken bunu gördüm, sporcuma da böyle davranmaya çalışıyorum. Bir de şu var. Antrenman performansının yanı sıra maç performansı da çok önemlidir. Bazı sporcular antrenmanda çok iyi olmasına rağmen maçta kötüdür. Antrenman topçusu var, maç topçusu var.
       <br/>
       <br/>
       -Türkiye'de şöhretli hocalar bile her maç kurgu hatası yapmakla eleştiriliyor. Mesela Gerets, Fener maçında iki genci sahaya sürdüğü için topa tutuldu. Eleştirileri haklı buluyor musunuz çoğu zaman?
       <br/>
       <br/>
       Aslında bir takımda 7-8 kişilik iskelet kesindir. İstikrar futbolda önemlidir. Karşı takımı yüzde yüz önemsemem. Kendi takımımın oyun anlayışına bakarım. Gerets'in yerinde olsam, o iki genci kesinlikle oynatmazdım. Maç kazanma arzusunda, konsantrasyonda eksiklik oldu mu kaybedersiniz. Fener, Vestel ile 10 maç yapsa hepsini de kazanır. 5-3 yenildikleri maçta ilk golü de atınca maçı kesin alırız havasına kapıldılar. Oyuncular sağ ayağımla mı vurayım sol ayağımla mı vurayım noktasına geldi. Baktı ki pabuç pahalı, işi önemsedi, ciddiye aldı, maçın havasını yükseltti, Galatasaray'ı ezdi geçti.
       <br/>
      </br>
     </br>
    </br>
   </br>
  </br>
 </br>
</div>


Kaynak: [www.aksiyon.com.tr](http://www.aksiyon.com.tr/soylesi/iyi-ki-dobi-dediler-namim-yurudu_511886), [web.archive.org (arşiv bağlantısı)](http://web.archive.org/web/20150611055917/http://www.aksiyon.com.tr/soylesi/iyi-ki-dobi-dediler-namim-yurudu_511886)
