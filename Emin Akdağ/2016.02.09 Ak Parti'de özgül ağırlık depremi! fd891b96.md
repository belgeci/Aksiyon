# Ak Parti'de özgül ağırlık depremi!

*Emin Akdağ 2016.02.09*

<div class="pNewsDetailMainContent ctx_content" itemprop="articleBody">
 <p>
  Özgül ağırlık’, bir fen terimi. Suyunki 1, zeytinyağınınkiyse 0,8. O yüzden suyla karıştırıldığında bardağın üstünde toplanır. ‘Zeytinyağı gibi suyun üzerine çıkmak’ deyimi buradan gelir. Yakın tarihimizin önemli siyasetçilerinden ve AK Parti’yi kuran iki-üç isimden biri olan Bülent Arınç’ın geçen hafta CNN Türk’te söylediklerinden sonra oluşan polemik rüzgârı da özgül ağırlık endeksliydi. HDP ile hükümet yetkililerinin Dolmabahçe’deki görüşmesini Cumhurbaşkanı Tayyip Erdoğan’ın öncesinden beri bildiğini söyledi Arınç. ‘Paralel devlet’ iddialı soruşturmalarda avukatlık cübbesini tekrar giymeyi düşündürtecek hukuksuzluklar yapıldığını dile getirdi. Erdoğan, ifadeler sorulduğunda, ‘mutabakat’ gibi yansıtılmasının yanlışlığına işaret ettiği Dolmabahçe’den haberi olmadığını yineledi: “Müsademle yapıldığının iddia edilmesi kesinlikle dürüst bir hareket değildir. Kaldı ki o zat, benimle çalıştığı zaman içerisinde bunları konuşmamıştır.” Tavrına, tarzına ve sözlerine içerlendiğini gizlemediği Erdoğan’a “Rahmetli annemin beşinci oğluydunuz. Evlatlarımın Tayyip amcasıydınız. Lütfen bu sevgi ve dava arkadaşlığı adına, en azından geçmiş günlerin hatırına nefsinize uyarak samimiyetsiz kişilerin tahriki ile hareket etmeyin.” diye seslendi Arınç. Şu kritik suali yöneltti: “(Dolmabahçe’de Erdoğan’ın vurguladığı yanlışa düşerek!) Bu büyük suçu işlemiş olanlar niye hükümetimizde bakan olarak taltif edilmiş olsunlar?” Şunu da hatırlattı: “Kendileri Mart 2015’te konuyla ilgili hükümetimizi suçlamış, ben de bu sözlerimi o tarihlerde de ifade etmiştim.” Ve noktayı koydu: “Dolmabahçe görüşmesi ve detaylarına dair tüm bildiklerimi tarih huzurunda Sayın Yalçın Akdoğan’ın namusuna emanet ediyorum.” AK Troller denen cenahın ‘hakaretlerle’, iktidara yakın medyanınsa ‘aşağılayıcı haberlerle’ hedef tahtasına koyduğu Arınç, ‘özgül ağırlığa’ sahip değilse bu telaş neden? Öte yandan AK Parti’nin etkin simaları niçin suskun? Öyle anlaşılıyor ki Arınç’a hak ve destek verenler Hüseyin Çelik, Sadullah Ergin ve Suat Kılıç’la sınırlı kalmayacak.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/ak-partide-ozgul-agirlik-depremi_553795), [web.archive.org (arşiv bağlantısı)](http://web.archive.org/web/20160210092405/http://www.aksiyon.com.tr/karakutu/ak-partide-ozgul-agirlik-depremi_553795)
