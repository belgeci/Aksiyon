# Okullara Diyarbakır'da da baskın

*Emin Akdağ 2015.08.31*

<div class="pNewsDetailMainContent ctx_content" itemprop="articleBody">
 <p>
  Terör olayları dolayısıyla asayiş probleminin had safhaya eriştiği Diyarbakır’da da sürdü özel eğitim kuruluşlarına yönelik göz boyama ve korkutma baskınları. Geçen haftaki kapak dosyamızda Nedim Hazar’ın kaleminden detaylarıyla işlemiştik konuyu. Fakat ‘trajikomik algı operasyonu’ daha da ironik bir hâl almıştı esnafın (mecburen) kepenklerini kapattığı şehirde. Emniyettekiler de dahil, yönetmeliklerle yetkilendirilen kamu kurumları çalışanlarından oluşan 20 kişilik grup didik didik yeniden inceledi Özel Nil İlköğretim Okulu, Dicle Koleji, Nil Anaokulu ve Leyla Hanım Kız Lisesi’ni. Oysa son bir yıl zarfında defalarca denetimden geçmiş ve en ufak eksiklik belirlenememişti. Yine ellerde metreler, tabela boyları ölçülüyordu. Velilerden Mehmet Şimşekoğlu hayli üzgün ve tepkiliydi. “Türkiye’de bu kadar toplumsal olay varken okulları basmak doğru değil.” Şu sualleri yöneltiyordu muhataplara: “Hangi devlet okulunun ya da özel okula bu baskın yapılmış? Baskın yaptıranların çocukları bu okullarda eğitim görmedi mi?” Ve ardından haykırıyordu âdeta: “Artık bu zulme bir son verilsin. Tabelanın 5 santim uzun ya da kısa olması Allah aşkına neyi değiştirir? Bu insanlar başka ülkeye mi gitsin? Bu okullar kapansa ben çocuklarımı vasıfsız okullara mı göndereyim?”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/okullara-diyarbakirda-da-baskin_552079), [web.archive.org (arşiv bağlantısı)](http://web.archive.org/web/20151228111356/http://www.aksiyon.com.tr/karakutu/okullara-diyarbakirda-da-baskin_552079)
