# 12 Eylül ve DGM dönemine dönüş özlemi

*Emin Akdağ 2015.02.24*

<div class="pNewsDetailMainContent" itemprop="articleBody">
 <p>
  Haftalardır ertelendikten sonra Meclis Genel Kurulu’na getirilen ‘iç güvenlik paketi’ sayesinde muhalefet ilk defa böylesine tek vücut. ‘Mutlaka yasalaşacak’ diyen Başbakan Ahmet Davutoğlu’na göre ‘MHP ve HDP’yi aynı çizgide buluşturduysa’ tasarı ve kendileri doğru yolda! Güya ‘şiddetin önlenmesi’ amaçlanıyor. Her yan vıcık vıcık riya… AKP’li vekillerin diğer partilerdeki mevkidaşlarına tokmaklı-yumruklu saldırısı bunun bariz ispatı. İtirazlarını dillendirenler susturulmak isteniyor. Sanki mevcut yasalarda suç değilmiş gibi molotof ve yüz kapama üzerine yoğunlaşıyor söylemleri. Mademki PKK ile barış görüşmelerinde artık mutlu sona yaklaşıldı, o halde ‘sokakta nefes almayı bile yasaklayan’ hükümlere neden ihtiyaç duyulmakta? Davutoğlu’nun -çözüm masasında oturdukları- HDP’nin, ‘paralelle’ iş tuttuğunu ileri sürebilmesi de çok ilginç. İmralı’daki Abdullah Öcalan’ın ‘müzakere maddelerini’ onayladıklarını unutuyor. AKP Adıyaman Vekili Mehmet Metiner’in, paketle sözde ‘paralel yapının’ polis ve jandarmadan tasfiye edileceğini söylemesine ne demeli? En nihayetinde Türk Ceza Kanunu’nun (TCK) mimarlarından Prof. Dr. Âdem Sözüer’den de (Twitter kanalıyla) ses geldi: “Güvenlik paketi, DGM (Devlet Güvenlik Mahkemesi) dönemine dönüştür ve bu hükümetin reformunun imhasıdır! Kolluk hep ‘yetkim az’ der ama olanları sıkça kötüye kullanır. Güvenlik paketinin ‘arama, yakalama, gözaltı, silah kullanma, valiye savcı yetkisi, vali talimatına aykırılık’ suçu düzenlemeleri Anayasa’ya aykırı.” “6-7 Ekim 2014 tarihli) Kobani olaylarının nedeni kolluğun yetki azlığı değil. Kolluk yetkisini kullanmadı. Molotoflu dâhil her saldırıya karşı yetkisi var.” AKP’nin eski bakanlarından İzmir Bağımsız Milletvekili Ertuğrul Günay ise “12 Eylül uygulamalarına tekrar kanunilik kazandırılmaya çalışılıyor.” diye konuşuyor.
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/12-eylul-ve-dgm-donemine-donus-ozlemi_549084), [web.archive.org (arşiv bağlantısı)](http://web.archive.org/web/20150730182102/http://www.aksiyon.com.tr/karakutu/12-eylul-ve-dgm-donemine-donus-ozlemi_549084)
