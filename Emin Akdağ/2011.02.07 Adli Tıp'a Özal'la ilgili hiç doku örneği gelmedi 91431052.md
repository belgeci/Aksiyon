# Adli Tıp’a Özal’la ilgili hiç doku örneği gelmedi

*Emin Akdağ 2011.02.07*

<font class="agenda2NewsSpot">
 Adli Tıp Kurumu Başkanı Doç. Dr. Haluk İnce, pek çok alanda yeni çalışmalar yürüttüklerini söylüyor: “Yaşlandırma çalışmalarımız var. Çocukken kaybolan bir şahsın, bundan 15-20 ya da 30 yıl sonra ne hâlde olabileceğine ilişkin bir çalışma bu.”
</font>
<font class="newsDetail">
 <p>
 </p>
 <p class="MsoNormal">
  Teknolojik gelişmeler, başta tıp, fen ilimleriyle yargı arasındaki dirsek temasını daha da sıkılaştırıyor. Hem yeni suç türleri ortaya çıkartıyor bu süreç, hem de delillere ulaşmayı kolaylaştırıyor. Temas, Adalet Bakanlığı’na bağlı Adli Tıp Kurumu’nca sağlanıyor. Geçmişi Osmanlı Devleti’ne dayanan kurum, kendini son değişiklilere adapte ediyor. Sürekli büyüyor. Öyle ki; bir buçuk yıldır başkanlığını yapan Doç. Dr. Haluk İnce, Yenibosna E-5 kenarındaki alanın bile 3-4 yılda dar gelmeye başladığını söylüyor. Adli tıp, genel kültürümüzde yer bulan kavramlardan. Ama bir hayli sınırlandırılmış anlamıyla. “Otopsi yeri” diye biliniyor. Bir de “ceza-i ehliyetin ölçümü” var belleklerde. Oysa, Türk yargısının temel ayaklarından biri aslında. Bilişimden fiziğe, biyolojiden antropolojiye pek çok bilim dalında bilirkişi raporları düzenleniyor burada. Mahkeme ve savcılıkların yönelttiği soruların tümü cevaplanabiliyor. Peki, Adli Tıp Kurumu, ihtisas kurulları ve daireleriyle her sözün üzerinde konumlanan bir otorite midir? O ne söylemişse mutlak doğru mudur? Evetse, kimi kararları niçin eleştiriliyor? Ya da biri diğeriyle çelişen kararların sebebi ne? Bunları ve daha ötesini Doç. Dr. İnce’ye sorduk. Daha ötesini derken, perdenin arka yüzündeki hakikatleri kastediyoruz. Cevaplamadıkları hiçbir soru bulunmadığını söyleyen İnce, yayımlanan hatalı bilgilerin kendilerini üzdüğünü dile getiriyor. Özellikle psikiyatri vakalarıyla ilgili haberlerde anlayış istiyor İnce. Detaylarını söyleşide okuyabilirsiniz. Kurumdaki derin sessizlik, konumundan kaynaklanıyor anlayabildiğimiz kadarıyla. Polemik ve siyasetten uzak durma mecburiyetine son derece riayet ediliyor. Bu yüzden İstanbul Üniversitesi Kardiyoloji Enstitüsü’nde tutulan Ergenekon sanıklarından Prof. Dr. Mehmet Haberal’a ilişkin suskun kalmayı yeğledi İnce. Bilhassa ölüm yıldönümlerinde tartışılan 8’inci Cumhurbaşkanı Turgut Özal’ın zehirlendiği iddialarının da bilimsel prosedürler çerçevesince değerlendirilmesini salık veriyor. Buna dair neler söylediğini merak ediyorsanız, onlar da söyleşide.
 </p>
 <p class="MsoNormal">
  -Otorite niteliği mi taşıyor Adli Tıp Kurumu’nun raporları, nihai söz müdür? Öyle bir konumu mu var, o ne derse geçerli midir?
 </p>
 <p class="MsoNormal">
  Adli Tıp Kurumu, kurumsal yapısı, içeriği, personelinin kalitesi, akredite kurum niteliği ve kurumsal hafızası yanı sıra, Türkiye’de ikamesi olmayan bir kurum. Yani aynı güçte, onun yerini alabilecek kurumlar yok. Yapabileceği işlerin bir bölümünü yapabilen kurumlar vardır. Bilirkişilik alanında çok farklı müesseseler çalışıyor. Mahkemelere hizmet ederler. Mahkemeler karar aşamasında bağımsızdır. Kararlarını gerekçelendirmek zorundalar. Bunları oluşturacak bazı konularda bilirkişiye danışırlar. Danışma anlamında Adli Tıp Kurumu, eski dönemlerden bugüne kadar, ülkeye çok önemli hizmetler vermiştir. Bunu otorite diye nitelendirmek yanlış olur. Mahkemelerin karar verirken güvendikleri bir kurumdur. Verdiği hizmetin kalitesi her geçen gün artmaktadır. Avrupa Adli Bilimler Enstitüleri Ağı’na (European Network of Forensic Science Institutes-ENFSI) akreditedir. Yaptığımız her bir işlem denetlenebilir ve ölçülebilirdir. Uluslararası boyutta aynı sonuçları verir. ENFSI, yakın zamanda şöyle bir imkân sağlayacak: Özellikle suçluların izlenmesi -suçlar da artık globalleşti- ve yakalanmasında iletişim kanallarının karşılıklı açık olduğu bir sistem. Bizden oraya giden, oradan bize gelen bilgilerle, faili meçhul olayların sanıkları yakalanmaya çalışılıyor.
 </p>
 <p class="MsoNormal">
  -Adalet sistemimizdeki en büyük sorun, mahkeme salonu ve kadro yetersizliği. Yüksek yargıda özellikle. Temyiz davaları zamanında bitirilemiyor. Peki, Adli Tıp Kurumu, kendinden istenen hizmetleri zamanında yetiştirebiliyor mu? Tıkanma söz konusu mu?
 </p>
 <p class="MsoNormal">
  Kadro eksiğimiz var tabii ama Adli Tıp Kurumu’nda şöyle bir yaklaşım yerleşiktir. Sadece başkanlık dönemime ait değildir. Bütün başkanların ve tüm çalışanların en fazla hassasiyet gösterdikleri konu, dosyanın kurumda haddinden fazla beklememesidir. Herkes incelediği dosyayı bir an önce bitirme, mahkemeye hazır şekilde gönderme konusunda elinden geleni yapar. Bu, kurum politikamızdır. Özellikle son dönemlerde kullanmaya başladığımız UYAP (Ulusal Yargı Ağı Projesi) sayesinde, dosyaları kurum içinde izleyebiliyoruz. Bekleme, tıkanıklık, sıkışma yerlerini daha rahat tespit ediyoruz. Önceden, uzmanın elinde dosyanın beklediğinden ancak mahkeme uyardığında haberimiz oluyordu; şimdi bunu UYAP desteğiyle görebiliyoruz. Bizi sıkıntıya sokan en büyük problem şudur. Onu hazırlamaya çalışıyoruz: Bir dosya Adli Tıp Kurumu’na nasıl gönderilmelidir? Çünkü eksikliklerin giderilmesi için mahkemelere yazdığımız her bir müzekkere dosyanın tekemmülünde ciddi uzamalara neden olmaktadır. Adli Tıp’taki her ihtisas kurulu ve dairesi için bir kontrol listesi oluşturalım; mahkemelerimizin kalemlerine, yetkili başsavcılıklarına verelim. Dosya bize tam geldikten sonra Adli Tıp’ta bekleme ve sonuçlanma süreleri kısalacaktır. Bu dönemde bununla alakalı çalışmalar içindeyiz.
 </p>
 <p class="MsoNormal">
  Bizde dosyaların çıkış süreleri var, yasayla belirlenen. Diyelim ki 15 gün. Ama bugüne kadar bu hiç ölçülmedi. Bir dosya A Kurulu’ndan kaç günde çıkar? Dosyanın hazırlanması, uzmanlarıyla görüşülmesi, sonuca bağlanmasıyla alakalı prosedürler var. 1’inci İhtisas Kurulu’nda ölçmeyi başardık ki, ölümlere bakar. 60 gün içinde yüzde 95 oranında dosyayı çıkartabiliyoruz. Bazen dosya içinde eksikliklerin tamamlanması isteniyor mahkemeden. Eksiklikler bulunamayınca bekleniyor tabii ki. Yazışmalardan kaynaklanan sıkıntılar var. Mahkemelerimiz de UYAP denilen sisteme geçti. Adli Tıp Kurumu da bir buçuk senedir buna uyum sağlamak için elinden geleni yapıyor. Olumlu sonuçlarını çok kısa sürede alacağız.
  <span>
  </span>
 </p>
 <p class="MsoNormal">
  -Gerçeği yansıtmayan; gerek fonksiyonu, gerek yapısı, gerekse verilişiyle alakalı hatalar var mı haberlerde? Sizi rahatsız eden, zora sokan veya mağdur eden yayınlar oluyor mu hiç…
 </p>
 <p class="MsoNormal">
  Adli Tıp Kurumu’nda yaklaşık bir buçuk yıldır başkanım. Ama 1992’den beri bir şekilde kurumun içindeyim. Raportör olarak çalıştım. Üniversitedeydim zaten. Bazı iyi niyetlerle bir şeyler söyleniyor ama yansımaları çok farklı olabiliyor basında. İstanbul Tıp Fakültesi’nde adli tıp dersleri anlatıyordum. Bir konuda verdiğin bir bilgiyi manşet olarak farklı bir yerde görebiliyorsun. Geçenlerde oldu. Yayımlanan haberde değiştirmediğimiz yer yoktu herhâlde. İstatistiklerimiz her ay önümde durur. En doğru bilgi elimin altında. Muhabir arkadaşımız öyle bir haber yapmış ki, her şeyini düzeltmek gerekiyor. Bunlar hakikaten, topluma da ayıp oluyor. Bunu nasıl ifade etmeli bilemiyorum. Yalan haber deseniz, yalan; yanıltma deseniz, yanıltma; hakkımızı yeme deseniz, hakkımızı yeme…
 </p>
 <p class="MsoNormal">
  -Acaba kasıtlı bilgi yanlışları mı bunlar?
 </p>
 <p class="MsoNormal">
  Öyle demek istemiyorum ama… Aslında yazılan her şeye cevap verebiliyoruz biz. Bugüne kadar veremediğimiz bir nokta olmadı. Neyi ne yaptıysak hepsinin de gerekçesi var. Başından beri söylüyorum, bunlar da bilimsel. Keyfiyet değil; tutum, davranış farklılığı değil. Türkiye’nin birçok sorunu var. Adli tıp denince sosyal hafızada morg ve otopsi var. Bir tek bunlar değil ki adli tıp. Hakikaten devasa bir iş yapıyor. Devasa bir yük kaldırıyor adalet sistemi içinde.
 </p>
 <p class="MsoNormal">
  <span>
  </span>
  Cinsel istismar. Bu tür olaylarda biz de çok üzülüyoruz. İyi niyetle bir şey anlatıyorsunuz. Bir gazeteye farklı şekilde manşet oluyor. Bunu bu kurum hak etmiyor. Veya üye hocalarımız… Özellikle klinik adli tıp dediğimiz ihtisas kurullarının yüzde 65 yoğunluğu ikinci görevle bize gelen hocalardan oluşur. Hocalarımızın fotoğrafları basılıyor. “6’ncı İhtisas Kurulu’nda ürologa ne gerek var?” Ne demek ne gerek var? Adam üreme kanalını bağlatmışsa, raporum var bu suçu işleyemem diyorsa bunu kim değerlendirecek?
 </p>
 <p class="MsoNormal">
  <span>
  </span>
  Bir kurulda hangi branşlardan hocaların yer alması gerektiği düşünülerek, müzakere edilerek, konular bilimsel değerlendirilerek belirlenmiştir. Bu kurulda psikiyatri uzmanına ihtiyaç yoktur denilmişken, bir bakıyorsunuz öyle bir vaka geliyor ki, psikiyatri uzmanı da gerekiyor. O zaman diğer kuruldan ilgili hocamızı transfer ediyoruz.
 </p>
 <p class="MsoNormal">
  -Bir DNA testinde örneğin baba yüzde 99,9 kesinlikle ölçülebiliyor. Ama psikiyatri alanında farklı değerlendirmeler muhtemel. Olağanüstü farklılık arz eden kararlar oluyor mu, oluyorsa bunu nasıl yorumlamak gerekir?
 </p>
 <p class="MsoNormal">
  Psikiyatri ile ilgilenen üç birim var. 4’üncü İhtisas Kurulu, Türk Ceza Yasası’nın 31 ve 32’nci maddelerine bakar; cezai ehliyet. Diğerleri de Gözlem İhtisas Dairesi ve 6’ncı İhtisas Kurulu. Psikiyatri, ana bilim dalıdır. Adli Tıp Kurumu’ndaki hekimin o kadar büyük sıkıntıları var ki… Hastaneye gittiğinizde sizin tek amacınız şikâyetlerinizi doğru aktarmak, doktorla yeterince zaman geçirip doğru tanının konulmasına yardımcı olmaktır. Doğru tedavinin yolu buradan geçer. Adli Tıp Kurumu’nda hekim arkadaşlarımızın verdiği hizmetin içinde bunlar çok az. Burada muayene ettiğimiz kişilerin bizi yanıltma olasılığı çok yüksek. Biz buna, olmayan şekilde kendini gösterme diyoruz. Uzmanlarımız, hocalarımız bir de bununla mücadele ediyor. Bazen vaka size öyle hâlde geliyor ki, “bu budur” dediğiniz vakayı, kafanızda soru işareti oluştuğunda tekrar görelim, değerlendirelim diyebiliyorsunuz. Adli tıpta, psikiyatri konusunda 5 defa muayeneye çağrılanları gördük biz. Bu kişiye ait bütün tıbbi ve kriminal bilgiler toplanır. Dosya oluşur, inceleriz… Kurul kararı oluşmadığında kişi tekrar tekrar muayeneye çağrılır. Verdiğimiz karar neye sebep olabiliyor? Mahkeme vereceği kararda sizi gerekçe gösterebiliyor. Suçluyu suçsuz, suçsuzu da suçlu yapabiliyorsunuz. O kadar çok fazla düşünmeniz, irdelemeniz gerekiyor ki, bazen 4’üncü İhtisas Kurulu, hastayı Gözlem İhtisas Dairesi’nde inceliyor. İnce eleyip sık dokuyoruz.
 </p>
 <p class="MsoNormal">
  -Adli tıbbın en netameli alanı psikiyatri ana bilim dalı… Bu, kongrelerde de dile gelen dünya genelini ilgilendiren bir sorun mudur?
 </p>
 <p class="MsoNormal">
  Adli Tıp Kurumu, dünyadan biraz farklı bir yapılanmaya sahip. Dünyada bu tip raporlar tek hekim üzerinden alınır. Tek hekim değerlendirir. ABD’de jüri çapraz sorgu yapar. Başka ülkelerde mahkeme, savcı veya avukat çapraz sorguya alır. Mahkeme reisi karar verir. Ama bu Türkiye’de kurul olarak yapılıyor. Bu işin uzmanı, adli tıpçı, hem de psikiyatri hocaları bir araya gelip rapor veriyorlar. Tek hekim üzerinden yürümüyor burada.
 </p>
 <p class="MsoNormal">
  -Bu iyi bir uygulama mı?
 </p>
 <p class="MsoNormal">
  Çok iyi bir şey. Avrupa’da böyle bir kurulu toplayamazsınız, çok pahalı bir iştir.
 </p>
 <p class="MsoNormal">
  -Çok ideal bir şey yapılıyor Türkiye’de o zaman…
 </p>
 <p class="MsoNormal">
  Evet. Bir kurul önünde hasta müzakere ediliyor. Herkes birbirinin kararını dinliyor. Hastaya sorduğu soruyu duyuyor. Sonuçta hasta çıkarıldıktan sonra müzakere ediliyor. Ve sonuç yazdırılıyor. O açıdan Türkiye’deki kararların daha iyi olduğunu düşünüyorum. Ama bu kargaşa dünyada da yaşanıyor. Şunu paylaşmak isterim. Bir hocamız anlatmıştı. Aynı kalp elektrosunu 30-40 kardiyoloğa gösterip, kararları toplamışlar. Bunlarda bile, yüzde 30-40’lık farklılıklar oluşmuş. Nümerik bir konuda da farklılık var. Davranış, hastanın yaklaşımı, tecrübe, adli bilimleri bilme, kriminolojiyi bilme, suç bilimiyle çok fazla iştigal edebilme bunların yanlış çıkma ihtimalini olabildiğince azaltıyor. Adli Tıp Kurumu da kurum hafızası, kurum kültürü anlamında Türkiye’deki nadir kurumlardan biri.
 </p>
 <p class="MsoNormal">
  -5-6 yıl önce olayın çözümü pek mümkün değilken, bugün suçluyu bulmada işi çok kolaylaştıran yenilikler söz konusu mu?
 </p>
 <p class="MsoNormal">
  Çalıştığımız bir konu, arkadaşlarımızla beraber TBMM Araştırma Komisyonu’nda ifade de verdik. Yaşlandırma çalışmalarımız var. Çocukken kaybolan bir şahsın, bundan 15-20 ya da 30 yıl sonra ne hâlde olabileceğine ilişkin bir çalışma bu. DNA çok eski bir veri ama bulunan biyolojik materyalin karşılaştırılabileceği verinin olması gerekiyor. Yeniden yüzlendirme, bilgisayar ortamında yüzlendirme ve yaşlandırma çalışmalarımız var. Adli odontoloji dediğimiz bir grubumuz var, bunlar hakikaten nefis çalışmalar. Adli antropoloji çalışmalarımız da çok iyi. Bunlar uluslararası kabul de görüyor. Gelecekte Adli Tıp Kurumu için düşündüklerimizi yapabilirsek, ölümden sonraki süreçleri kemiklerin şu toprakta ya da bu toprakta veyahut da şu kadar sürede ne hâle geleceği; bunlarla ilgili çalışmalar yürütebileceğimiz büyük yerleşke hayalimiz var. Bunun yanında trafik ihtisas dairesi, morg ve diğerlerinde de bazı çalışmalarımız devam ediyor.
 </p>
 <p class="MsoNormal">
  Kurul dışında birçok soru da geliyor. Adli mühendislikteki eksikliklerimizi giderme aşamasındayız. 6136 Sayılı Kanun kapsamında değerlendirilebilecek silahlarla ilgili, polis, jandarma ve adli tıbbın ortak çalışması gündemde. Sonuçta dünyada da olduğu gibi adli tıp çok hızlı ilerliyor. Bir boya artığından arabanın hangi fabrikada üretildiğine kadar. Bir lastik ve ayakkabı izinden o ayakkabının satıldığı yerlerin bulunmasına kadar. Birçok derya deniz konular var. Bilimsel olarak takip ediyoruz ama ülkemize kazandırma konusunda da elimizden geleni yapmaya çalışıyoruz.
 </p>
 <p class="MsoNormal">
  -Son yıllarda adli tıbbı tercih eden tıp doktoru sayısında ne yönde değişiklik meydana geliyor?
 </p>
 <p class="MsoNormal">
  Artış var. Tıpta Uzmanlık Sınavı’yla tıp doktorları alıyoruz. 10 arkadaşımız geldi. Puan da yükseliyor bu arada. Ortalama 60 puan almışlar. Mühendis, biyolog ve kimyagerler de alıyoruz. Bilgisayar mühendisleri adli bilişimde görev yapıyor. Ses ve görüntü incelemelerinde iletişim fakültesinden arkadaşlarımıza iş düşüyor. Ama bu arkadaşlarımızı asistan sıfatıyla değil, KPSS’den alabiliyoruz.
  <span>
  </span>
 </p>
 <p class="MsoNormal">
  -Adli Tıp Kurumu, re’sen harekete geçer mi? Durumdan vazife çıkarır mı? Prof. Dr. Mehmet Haberal, İstanbul Kardiyoloji Enstitüsü’nde bulunuyor. Adli Tıp Kurumu’na gelmiyor. Adli Tıp Kurumu’nun oraya gidip muayene etme gibi yükümlülük ya da sorumluluğu var mı?
 </p>
 <p class="MsoNormal">
  Adli Tıp Kurumu, yetkili adli mercilerin talebi üzerine harekete geçer. Bu konu ile ilgili şu anda herhangi bir yorum yapmam doğru olmaz.
  <span>
  </span>
 </p>
 <p class="MsoNormal">
  -Yurt dışına analiz için ürün gönderiyor muyuz?
 </p>
 <p class="MsoNormal">
  İhtiyaç duyduğumuz her şeyi alabiliyoruz. Teknoloji o kadar hızlı ilerliyor ki, çöplük hâline getirmek de istemiyoruz kurumu. Türkiye’nin ihtiyaç duyduğu bütün analizleri burada yapabiliyoruz. TÜBİTAK ya da ileri araştırma laboratuarlarımızda da mümkün bu. Adli Tıp’ın laboratuarları hakikaten ileri düzeyde. Bu cihazlarla kök hücre bile çalışabilirsiniz dedi bir hocamız. Makine parkımız çok güçlü.
 </p>
 <p class="MsoNormal">
  -Uluslararası dosya, bilgi ya da öğrenci paylaşımı oluyor mu? Ya da hoca gidiş gelişi? En fazla hangi ülkeyle işbirliği var bu konularda?
 </p>
 <p class="MsoNormal">
  Kongrelere de çok ciddi katılımımız var. Eşleştirme projeleri yürütüyoruz. Hollanda ve Portekiz gibi ülkelerle çok ciddi temaslarımız var. Uzmanlar gelecek bu ülkelerden birkaç aya, eğitimler olacak. 2006-2007 arasında yine AB projesiydi. Finlandiyalı adli tıp kimyacı ile çalıştık. Avrupa Adli Bilimler Ağı’nın atölye çalışmalarına da katılıyoruz. Eğitim ihtiyacı gördüğümüz her yerde gönderdiğimiz arkadaşların kabul edildiğini görüyoruz.
 </p>
 <p class="MsoNormal">
  -Dosya göndermiyoruz değil mi, yurt dışına?
 </p>
 <p class="MsoNormal">
  Hayır hayır.
 </p>
 <p class="MsoNormal">
  -Bize geliyor mu?
 </p>
 <p class="MsoNormal">
  Geçen yıl Afganistan’a arkadaşlarımız gitti. Uçak kazasında kimliklendirme yapmak üzere. Yine Filistin Gazze’de çalışma yapıldı. Dışişlerine ulaşan bu tip isteklere cevap veriyoruz. Gürcistan’la çalıştık. Balkan ülkelerinden istekler geliyor. Türk cumhuriyetlerinden talep oluyor. Türkmenistan heyeti gelmişti. Yine Umman’dan adalet bakanı kurumumuzu gezip ortak çalışma imkânlarını sordu. Özetle, Türkiye’de adli tıp kendine yettiği gibi yakın komşu ülkelere de bilgi birikimini aktaracak seviyede.
 </p>
 <p class="MsoNormal">
  -Yabancı öğrenci geliyor mu?
 </p>
 <p class="MsoNormal">
  Sınava girmeden, yabancı öğrenci kontenjanımızdan ya da bakanlığımıza başvurarak yetiştirilmek üzere gelebilir. Çalışma şartlarına uymak kaydıyla.
 </p>
 <p class="MsoNormal">
  -Doping olayları sizinle mi alakalı?
 </p>
 <p class="MsoNormal">
  Yapı biraz daha farklı. Akredite olduktan sonra her yıl denetimden geçiyoruz. Denetimde ona cevap verebilecek yapımız var.
 </p>
 <p class="MsoNormal">
  -Uzak ya da yakın geçmişte ölen meşhur ya da sıradan bir kişi. Zehirlenerek mi öldü, bugün öğrenmek mümkün mü? En uygun doku, kan mı, kemik mi, saç mıdır? Ölüm yıldönümünde Özal öldürüldü mü konusu tartışılacak yine? Semra Hanım bir tutam saçtan söz ediyor, ilk günlerde bir ölçü kandan bahsedildi? Size Özal’ın herhangi dokusu, parçası, nüvesi geldi mi hiç? İncelediniz mi? Şu kişinin ölüm sebebi şuysa şunda yapılacak bir testle rahatlıkla öğrenilebilir vs.
 </p>
 <p class="MsoNormal">
  Özal’la ilgili bize herhangi bir doku örneği gelmedi. Şundan bahsedelim, verdiğimiz bütün hizmetlerde bilimsel kriterleri kullanıyoruz. Delillerin doğru toplanması, saklanması, doğru analiz edilmesi ve raporlanması gerekir.
  <span>
  </span>
 </p>
 <p class="MsoNormal">
  -Bir kişinin zehirlenip zehirlenmediğini mezarından parça alarak öğrenebilir miyiz?
 </p>
 <p class="MsoNormal">
  Tabii ki. Ama bunun bir süresi vardır.
 </p>
 <p class="MsoNormal">
  -Ne kadar bu süre?
 </p>
 <p class="MsoNormal">
  Ölümleri şüpheli ve doğal diye ayırırız. Bazı hastalıklarda ölümü beklersiniz. Ölüm normaldir. Bazı vakalarda ölüm beklenmez, şüpheli ölümdür. Onun dışında kaza, cinayet, intihar gibi vakalar var. Doğal beklenen dışındakilerin hepsi bizim için adli olgudur. Adli olgulara yaklaşımda bir tarz vardır. Bir, ihbarı zorunludur. Cumhuriyet savcılığına ihbar edilir, ölü muayenesi yapılır. Bu muayenede ölümünü açıklayacak sebep yoksa mutlaka otopsi yapılır. Otopside üç boşluk açılarak örnekler alınır. Bu algoritmadan hareket edildiğinde bu soruya kendiniz de cevap verebilirsiniz. Eğer algoritma bir yerinde kesintiye uğratıldıysa, yapılan işlemde kural dışına çıkılmıştır. Bundan sonra üreteceğiniz her şey varsayımdan öteye gitmez. Varsayımın adli tıpta yeri yoktur.
  <span>
  </span>
 </p>
 <p class="MsoNormal">
 </p>
 <p class="MsoNormal">
  -Bundan sonra bir şey yapılacaksa onda da algoritmaya uyulmalı diyorsunuz…
 </p>
 <p class="MsoNormal">
  Tabii. Nasıl açılacak, nerelere bakılacak? Örneğin çok önemli bilgiler gelir onlar doğrultusunda işlem yapılabilir. Kimyasalların ortadan kalkma ömrü vardır. Toprakta kalış süresi vardır.
 </p>
 <p class="MsoNormal">
 </p>
 <p class="MsoNormal">
  Bilirkişilik kurumunu masaya yatırdık…
 </p>
 <p class="MsoNormal">
 </p>
 <p class="MsoNormal">
  -Çalışmalarınızda kongreler de önemli bir yere sahip bildiğim kadarıyla. Geçen yılın kasım ayında Antalya’da düzenlenen programda neler ön plana çıkmıştı?
 </p>
 <p class="MsoNormal">
  Ulusal Adli Tıp Günleri devamlılığı olan, kurumun üstlendiği bir kongre. 15’incisini Antalya’da yaptık. Adli Tıp Kurumu’ndan uzmanlar, üniversitelerden ve dışarıdan hocalar katıldı. En güzel sonuçlardan biri şuydu. 6’ncı İhtisas Kurulu’nun çalışma alanına giren özellikle çocuklara yönelik cinsel istismarla ilgili akıl arama toplantısı, ortak toplantı yapabilir miyiz düşüncesi ortaya atıldı. Olay yeri incelemeyle ilgili de ortak çalışmalar yapıldı. Bilirkişilik müessesesi masaya yatırıldı. Bütün taraflar burada yer alıyordu. Ağır ceza reisleri, cumhuriyet savcıları, üniversite hocaları, jandarma, polis, adli tıp uzmanları… Cumhurbaşkanlığı affı konusunda adli tıbbın kriterleri ortaya kondu. Verimli geçti. Sayın Müsteşarımız ve yardımcıları da vardı. Üç günlük dolu dolu bir toplantıydı. Yargının adli tıbba ihtiyacı ortaya kondu. Adli tıbbın yapması gerekenler, aksaklıklar açık yüreklilikle sergilendi. Bundan sonra birlikte nasıl çalışabiliriz? Adli Tıp Kurumu’nu daha yakından tanıma isteklerini bildirdi katılan hâkim ve savcılarımız. Bölge toplantılarına başlayacağız. Adalet Akademisi’nde yeni başlayanlara eğitime zaten gidiyorduk. Onları yoğunlaştıracağız. 2011’de 16’ncısını planlıyoruz. 2012’de Türkiye’de uluslararası bir etkinlik olacak: ABD Adli Bilimler Kongresi. Organizasyonunda yer alacağız belki.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28611), [web.archive.org (arşiv bağlantısı)](http://web.archive.org/web/20110213045843/http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28611)
