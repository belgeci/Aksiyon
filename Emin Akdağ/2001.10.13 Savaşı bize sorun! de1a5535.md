# “Savaşı bize sorun!”

*Emin Akdağ 2001.10.13*

<div>
 <p class="spot">
  Savaşmanın Türk milleti için şehitlik ve gazilik mertebeleriyle ayrı bir anlam kazandığını, iman gücünün önemli bir rol oynadığınıbelirten gaziler: "Şehitler nurlanmış, gaziler ise nurlanmış askerlerdir" diyorlar
 </p>
 <p class="metin">
 </p>
 <img border="0" src="/web/20020113094050im_/http://www.aksiyon.com.tr/2001/358/resimler/gazi.jpg"/>
 <p class="metin">
  Ne yazık ki dünya yeni bir savaşla daha karşı karşıya. Savaşın çapı şimdilik, 11 Eylül tarihinde büyük bir terör saldırısına maruz kalan Amerika Birleşik Devletleri'nin, saldırının bir numaralı zanlısı Üsame bin Ladin ile onu koruyan Taliban'ı ortadan kaldırmak için Afganistan'ı vurmasından ibaret.
 </p>
 <p class="metin">
  Bütün dünyanın gözlerinin çevrildiği bu savaş Türkiye'yi iki farklı açıdan daha ilgilendiriyor. Biri, üyesi olduğu NATO'nun 5. maddeyi hayata geçirmesiyle savaşın tarafı haline gelmesi, diğeri ise saldırılan Afganistan halkının Türkiye halkı ile aynı dine mensubiyeti.
 </p>
 <p class="metin">
  Savaşa ait pek çok ayrıntı, bilgi ve yorum elinizdeki sayının kapak yapılan ana dosyalarında mevcut. Okuduğunuz haberde ise farklı bir detaya dikkat çekmek istedik. Acaba daha önce Türkiye'nin direkt yaptığı ya da içinde bulunduğu savaşlara katılarak olayı bizzat yaşayan gaziler, savaşı nasıl görüyor? Katıldıkları savaşlarda neler yaşadılar? Savaş ne menem bir şey? ABD—Afganistan savaşı, Türkiye'nin savaşa birlik göndermesi ihtimali hakkında ne düşünüyorlar?
 </p>
 <p class="metin">
  Türkiye Muharip Gaziler Derneği İstanbul Şubesi'nde görüştüğümüz Kore ve Kıbrıs gazileri kesinlikle savaşa karşıydılar. Savaşın vahşet yanını vurguluyorlar, özellikle sivil insanların mağduriyetinin altını çiziyorlardı. Savaşa dair anılarını da anlatan gaziler, dudaklarından sözler dökülürken sanki o anları yeniden yaşar gibiydiler. Gözleri yaşarıyor, vücutları geriliyor, jest ve mimikler yoğunlaşıyordu...
 </p>
 <p class="metin">
  Gazilere göre savaşı anlatmak için onu mutlaka yaşamak, o halet–i ruhiye içine girmek gerekiyor. Savaşta ölmemek için öldürme kuralının hakimiyet sürdüğünü, insanın vahşi duygularının harekete geçtiğini anlatan gaziler, mecbur kalmadıkça o ortamı bir daha yaşamayı tercih etmediklerini ısrarla dile getiriyorlar.
 </p>
 <p class="metin">
  Savaşmanın Türk milleti için şehitlik ve gazilik mertebeleriyle ayrı bir anlam kazandığını, iman gücünün önemli bir rol oynadığını belirten gaziler: "Şehitler nurlanmış, gaziler ise onurlanmış askerlerdir" diyorlar.
 </p>
 <p class="metin">
  Kıbrıs Barış Harekatı'ndaki hava komandolarımızdan bir gazinin anlattıkları, tüyler ürpertici. Gazi mecbur kaldığı için bir düşman askerini öldürüyor. 72 saat sonra o askerin neredeyse ortada iskeleti kalıyor. Buna çok şaşırıyorlar ve anlam veremiyorlar. Şehit olan bir arkadaşlarını ise 14 gün sonra bulduklarında şaşkınlıkları daha da artıyor. Çünkü şehit Türk askeri sanki daha bir dakika önce ölmüş ya da onların anlatımıyla hiç ölmemiş, canlı gibi yatıyor. Olayı anlatan gazi şehitliğin ne anlama geldiğini Kıbrıs Savaşında öğrendiğini itiraf ediyor.
 </p>
 <p class="metin">
  Gaziler bir de yeterince maddi ve manevi destek görememekten şikayetçiler. Onlara göre şehit ve gazi olmanın bir bedeli olmalı. Vatan savunması için yapılan savaşlara canlarının feda olduğunu söyleyen gaziler, ancak Kore Savaşı gibi savaşlardaki durumun farklılık taşıdığı görüşünde hemfikirler.
 </p>
 <p class="metin">
  Dernek Başkanı Adil Altundağ, 1974 Kıbrıs Barış Harekatı gazilerinden. Savaşın aşağı yukarı her safhasında yer aldığını söyleyen Altundağ, sözlerinin hemen başında şu görüşünü ortaya koyuyor: "Savaşların bir amacı, gayesi olması lazım. Bunun dışına çıkıldığında bir cinayettir, vahşettir. Nihayetinde karşınızdaki de bir insandır. Irkı, dini ne olursa olsun. Amerika'da yapılan terördür, vahşettir; ama amaç ve barışı getirecek gayenin dışına çıkılacaksa savaşı hiçbir zaman istemiyoruz."
 </p>
 <p class="metin">
  Amerika'daki terör olayı ve akabindeki savaşa biraz şüphe ile bakan Altundağ, bunun altında iyice azalan ticaretlerini canlandırmayı planlayan silah tüccarlarının yattığını ima ederek, "Tam da tıkanma varken, kimse savaşmazsa kime nasıl silah verirsiniz?" diye soruyor.
 </p>
 <p class="metin">
  İslamiyet'i kabul edişinden bu yana Türkler'in mutlaka barışçı amaçlarla savaştığını kaydeden Altundağ, Türkiye'nin Afganistan'a da ancak ve ancak barışın sağlanmasına destek için gidebileceğini vurguluyor.
 </p>
 <p class="metin">
  Dernek Yönetim Kurulu Üyesi Kıbrıs Gazisi Emekli Yarbay Güneş Abacı, Amerika'nın Afganistan'a saldırmasını tasvip etmediğini belirtiyor ama hemen ardından da şu soruyu ekliyor: "11 Eylül'deki saldırı Türkiye'ye yapılsaydı Türk vatandaşı olarak ne düşünürdünüz ve Türkiye ne yapardı?" Abacı da Türkiye'nin Afganistan'a barışçı amaçlarla gidebileceğini dile getirerek, "Bu asırda Türkiye ancak kendi yurdunu korumak için savaşır. 50 sene önceki Kore'deki durumla şu andaki dünyanın durumu farklı" diyor.
 </p>
 <p class="metin">
  71 yaşındaki Kore gazisi Mehmet Üstündağ ise şunları anlatıyor: "Kore'ye gittiğimizde insanların halini görünce çok şaşırdık, çok müşkil durumdaydılar. Çocuklar tel örgülerin önüne gelip ekmek istiyorlardı. O kadar kötü duruma düşmüşlerdi. Oradan cepheye gittik ve çarpıştık. Cephede o kadar zor şartlar altında çarpıştık ki, anlatılacak gibi değil. Bugün Türkiye'de harp olmasını kati suretle istemeyiz. Afganistan'da savaşmak istemeyiz. Onlar da Müslüman. Müslüman Müslüman ile savaşmak istemez."
 </p>
 <p class="metin">
 </p>
 <p class="arabaslik">
  Ali İhsan Uygun (Kore gazisi): "Kurtardığım çocuk 45 yıl sonra geldi"
 </p>
 <p class="metin">
  Savaşta en fazla sivil halk mağdur oluyor. Evini barkını bırakıp yollara düşüyorlar. Bunu Kore'de gördüm. Büyük üzüntü duydum. Çok sayıda sivil kurtardım. Şimdiki gibi hatırlıyorum. Kurtardığım üç yaşındaki çocuk annesinin sırtındaydı. Babası arkada, küfesinde pirinç taşıyordu. Sekiz saat boyunca evlerinden koşarak, bulunduğum yere gelmişlerdi. Askeri polistim. Oturttum, kendi yiyeceğimi verdim. Çocuğa baktım, gülemiyordu. Sivilleri askeri arabalara bindirmek yasak olmasına rağmen onları bir arabaya bindirip Seul'e gönderdim. 45 sene sonra Türkiye'ye bir Kore savaş gemisi geldi. Dolmabahçe açıklarında demirledi. Biz de dernek olarak gemiye davetliydik. Bir deniz piyade binbaşı yanıma geldi, konuşmaya başladı. Bir gözlerine baktım, bir simasını çevirdim. Bu kişinin o çocuk olduğunu fark ettim. Yanımdan tören boyunca ayrılmadı. Annne babası da sağ, 97 yaşında imişler.
 </p>
 <br/>
 <center>
  <a class="anaorta" href="http://web.archive.org/web/20020113094050/mailto:e.akdag@zaman.com.tr">
   e.akdag@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/358/haberler/3.htm), [web.archive.org (arşiv bağlantısı)](http://web.archive.org/web/20020113094050/http://www.aksiyon.com.tr:80/2001/358/haberler/3.htm)
