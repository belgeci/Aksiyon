# ESKİ AİLEYE YENİ ADET

*Emin Akdağ 2001.11.24*

<div>
 <p class="spot">
  Türkiye'nin sosyolojik yapısının genetik şifreleriyle oynayan Medeni Kanun Tasarısı sessiz ve sedasızca eski kanunun yerini alıyor. Getirdiği değişiklik ve yeniliklerin mevcut aksaklıkları hangi ölçüde ortadan kaldırabileceği şimdilik net değil. Aile hukukunda kuşkusuz en fazla aksaklık, geleneksel yapının halen kemikleşmiş özelliğinden taviz vermediği Güneydoğu ve Doğu Anadolu bölgelerinde
 </p>
 <p class="metin">
 </p>
 <img border="0" src="/web/20011214143338im_/http://www.aksiyon.com.tr/2001/364/resimler/eski.jpg"/>
 <p class="metin">
  Özellikle 11 Eylül'de ABD'de gerçekleştirilen terör saldırılarının ardından neredeyse bütün olaylara 'global mercekli' gözlüklerle bakılır oldu. Bırakın il ya da bölgeyi, ülkenin genelini ilgilendiren konular bile artık 'yerel' düzleme geriledi. Onlardan biri olan  ve Türkiye'nin sosyolojik yapısının genetik şifreleriyle oynayan bir kanun tasarısı da yerellik girdabında eriyip gitmek üzere. Birkaç gazetenin gündem savma babından haberleştirdiği kanun değişikliği sessiz sedasız gerçekleşiyor. Medeni Kanun Tasarısı'ndan sözediyorum.
 </p>
 <p class="metin">
  Yeni Medeni Kanun'un Aile Hukuku bölümündeki maddeler genellikle kadının aleyhine olan mevcut durumu ortadan kaldırmaya yönelik. Değişikliklerin, eski düzenlemenin doğurduğu aksaklıkları hangi ölçüde ortadan kaldırabileceği şimdilik net değil. Aile hukukunda kuşkusuz en fazla aksaklık, geleneksel yapının halen kemikleşmiş özelliğinden taviz vermediği Güneydoğu ve Doğu Anadolu bölgelerinde yaşanıyor. Yeni kanundaki önemli değişikliklere ilişkin fikirlerin oluşmasına baş etken, bu bölgelerdeki hali hazırdaki durum zaten. Medeni kanun ne kadar değişirse değişsin ya da yenilenirse yenilensin, Türkiye'nin bazı gerçekleri var. Bu gerçeklerden en göze batanı ise resmi nikahsız kurulan aileler.
 </p>
 <p class="metin">
  Yeni yasa ne getiriyor?
 </p>
 <p class="metin">
  Öncelikle 1030 maddeden oluşan Türk Medeni Kanunu'nun Yürürlüğü ve Uygulama Şekli Hakkındaki Kanun Tasarısı'nın 118 ile 281. maddeleri arasında düzenlenen Aile Hukuku'ndaki değişikliklere şöyle bir gözatalım: Kocanın evin reisi olma hükmü kaldırılarak, evlilik birliğinin yönetiminde kadın ve erkeğe eşit söz hakkı getiriliyor. Eşler birliğin temsil yetkisini kullanırken üçüncü kişilere karşı da sorumlu sayılıyorlar. Eşlerden her birinin temsil yetkisini aşması veya yetkiyi kullanmada yetersiz kalması durumunda, temsil yetkisinin sınırlandırılması veya kaldırılması konusunda karar hakim tarafından veriliyor. Evlenme işlemi kadının bulunduğu yerde de gerçekleştirilebiliyor. Kadın ve erkek oturulacak evin belirlenmesinde ortak karar veriyorlar.
 </p>
 <p class="metin">
  Kadın, kocasının soyadının yanı sıra isterse kızlık soyadını da kullanabiliyor. Boşandığında ise, menfaati bulunduğunu belirtir ve bunun kocaya zarar vermeyeceği kanıtlanırsa, kocasının soyadını kullanmasına izin  verilebiliyor.
 </p>
 <p class="metin">
  Kocanın, 'kadın ve çocukların bakımından sorumlu olduğu' ilkesi, "eşit mali sorumluluk' haline dönüşüyor. Evin giderlerinin karşılanmasında eşlerin mali gücü, emek ve mal varlığına bakılıyor. Eşler iş seçimini özgürce yapabiliyorlar. Ancak seçilen iş, eşin ve aile huzurunun zararına olamıyor. Eşler mali sorumluluğu birlikte taşıyorlar. Her bir eş, borcundan dolayı üçüncü kişilere bütün mal varlığıyla sorumlu oluyor.
 </p>
 <p class="metin">
  Evlenme hem kadın, hem de erkek için 18 yaşından gün alma şartına bağlanıyor. Önceki sınır erkekte 17, kadında 15'ti.
 </p>
 <p class="metin">
  Boşanma sebeplerinden 'terk'te süre 3 aydan 6 aya çıkıyor. 6 ay sonunda uyarı gerekmeksizin dava açılabiliyor. Hakim, boşanma davasını taraflardan birinin talebi üzerine gizli yürütebiliyor.
 </p>
 <p class="metin">
  Boşanma sonrasında eşler aile konutu ve ev eşyasını kimin kullanacağında anlaşamazlarsa, hakim eş ve çocukların geleceğini dikkate alarak karar veriyor. Artık her iki taraf da nafaka isteyebiliyor.
 </p>
 <p class="metin">
  Mirasda da bazı değişiklikler yapılıyor. Eşi ölen kişi birlikte yaşadıkları ev ile kullandıkları eşyalardan ömür boyu faydalanabiliyor.
 </p>
 <p class="metin">
  Yeni mal rejimi
 </p>
 <p class="metin">
  Yeni kanuni düzenlemede 'edinilmiş mallara katılma' rejimi benimseniyor. Buna rağmen evliliğin boşanma, ölüm ya da başka sebeplerle sona ermesi durumunda, eşler isterlerse 'mal ayrılığı', 'paylaşmalı mal ayrılığı' ve 'mal ortaklığı' rejimlerinden birini de mal rejimi sözleşmesi yaparak seçebiliyorlar. Mal rejimi sözleşmesi noterde düzenleme ya da onaylama şeklinde yapılıyor. Taraflar evlenme başvurusu sırasında hangi mal rejimini seçeceklerini yazılı olarak bildirebiliyorlar. Edinilmiş mal:"Çalışma ile elde edilen kazanç, sosyal güvenlik, sosyol yardım ve kuruluşlarının ya da personele yardım amacıyla kurulmuş sandık ve benzerlerinin yaptığı ödemeler, çalışma gücünün kaybı nedeniyle ödenen tazminatlar, kişisel malların gelirleri ve edinilmiş mallar yerine geçen değerler" diye tanımlanıyor.
 </p>
 <p class="metin">
  Yeni Medeni Kanun yürürlüğe girmeden önce evlenenler için mevcut mal rejimleri devam ediyor. Ancak eşler, yeni kanunun yürürlüğe girmesinden sonraki bir yıl içinde başka bir mal rejimi seçmemişlerse 'edinilmiş mallara katılım' rejimini seçmiş sayılacaklar.
 </p>
 <p class="metin">
  Güneydoğu ve Doğu'daki durum
 </p>
 <p class="metin">
  Medeni Kanun Tasarısı'nın Güneydoğu ve Doğu Anadolu bölgelerindeki aile yapısı ile evliliklerin oluş şeklini olumlu etkilemesi konusunda, bu bölgeleri çok iyi bilen gazeteci—yazar Osman Güzelgöz hiç iyimser değil. Güzelgöz, fiili uygulama kanalları açılmadıkça yeni medeni kanunun da eskisi gibi kağıt üzerinde kalacağına inanıyor. Kanun ve uygulamaların kağıt üzerinde kalmamasının elbette ki yolları var. Bu yollardan başlıcası, bölgede etkin bir eğitim ve bilgilendirme faaliyetinde bulunulması. Gözlemler ortaya koyuyor ki, şehirde okuyup da köyüne dönen gençler, ailelerini içine düştükleri yanlıştan kurtarmak için çaba gösteriyorlar. Bilgilendirme işleminde köy imamı ve öğretmenleri de ayrıca hayati role sahipler. Onların ağzından çıkacak sözler, halk nazarında dikkate alınıyor. Öte yandan televizyon ve gazeteler de olumlu mesajların verilmesinde etkin kanal görevi üstlenebilirler. Sözkonusu bazı yanlış uygulamaların kemikleşmesinde siyasilerin affedilemeycek katkılarını gözardı etmek ise imsansız. Siyasi beklentilerle yapılan aflar her defasında yanlışlıkları hararetle körükledi. Bölge kırsalında halen nüfus kayıtlarına, kız çocukları evlenmede problem çıkmasın diye küçük, erkek çocukları ise aksere biraz daha yetişkin gitsin diye büyük yazdırılıyorlar. Hatta çok sayıda çocuğun nüfus kayıtları, o da mecburiyet sebebiyle ancak ilkokula başlarken yapılıyor. Yine bazı mecburi sebeplerle evlilik birlikteliği yaşayan bir hayli aile de, üç dört çocuktan sonra resmi nikahla tanışıyor.
 </p>
 <p class="metin">
  Bölge kırsallarında büyük çoğunlukla resmi nikah yapılmadığını ifade eden Güzelgöz, bunu kız çocukların erken yaşta evlendirilmelerine ve bazı kişilerin birden fazla evlilik yapmaları gerçeklerine bağlıyor. Bölge şehir merkezlerinde dini nikah ile birlikte yüzde yüz resmi nikahın da kıyıldığını anlatan Güzelgöz, ancak bunun altında da bazı muhtemel olumsuz sonuçlara başta tedbir alma amacının yattığının altını çiziyor.
 </p>
 <p class="metin">
  İslam ve Osmanlı'da evlenme
 </p>
 <p class="metin">
  Günümüz Türkiyesi'nin önemli gerçeklerinden birisi de evliliğin resmi ve gayri resmi diye ikiye ayrılması. Resmi olmayan evlilikler, dini ya da imam nikahı adıyla anılıyor. Prof. Dr. Halil Cin tarafından doçentken kaleme alınan 'İslam ve Osmanlı Hukukunda Evlenme' isimli eserde bu durumun sebep ve sonuçlarına ışık tutuluyor. Kitap bir defa şu gerçeğe parmak basıyor: Osmanlı dahil İslam toplumlarında evlilik tamamen laik bir kurum ve bu kurum tescil altına alınıyor. Mevzuata göre bir engeli bulunmayan her erkek ve kadın kendi hür iradeleriyle evlenebiliyor. Buna iki kişinin şahitlik etmesi yeterli. Evlilik akdi sırasında imamın olay yerinde bulunmasının iki sebebi var. Birincisi kesinlikle medresede hukuk dahil bir çok alanda ilim tahsil eden zamanın imamları mahallelerinde bağlı oldukları kadıyı temsil ediyorlar. İkincisi ise İslam toplumlarında evliliğin kutsal bir olay algılanması ve olaya dualarla manevi bir hava katma isteği. Evlilikteki resmi ve dini ayrımları Medeni Kanun'un yürürlüğe girmesinden sonra ortaya çıkıyor. Çünkü kanun, artık geleneksel hale gelen ve vazgeçilemeyen, nikahta dua okuma amacıyla din adamı bulunmasını kesinlikle kabul etmiyor. Bunun yanı sıra prosedürlerin çokluğu ve boşanmadaki zorluk gibi şekli bahaneler resmi nikahtan kaçırtıyor. Prof. Cin, öte yandan bir yanlış anlamaya da dikkat çekiyor. İslam'daki mehr uygulaması ile başlık parasının birbirleriyle örtüşen hiçbir yanı yok. Mehr, şartlara ve karşılıklı anlaşmaya göre erkeğin kadına verdiği maddi değer. Bunun tasarrufu tamamen kadına ait. Bu bir mânâda kadını sosyal güvence altına alma düşüncesi. Ancak mehrin ne kadar olacağı, nasıl ve ne zaman ödeneceği kesin kurallara bağlı değil. Bazen bir yüzük ve Kur'an öğretme isteği bile mehr olabiliyor. Kadının ailesinin karşı taraftan bir satış bedeli gibi talep ettiği ve ailenin başka ihtiyaçları için kullandığı başlık parası ise günümüzün kanayan bir yarası.
 </p>
 <p class="metin">
  Adalet Bakanlığı 1941 yılında valilikler ve savcılıklar aracılığıyla imam nikahı ya da başka isimler altında devam eden birleşmelerin sebeplerini araştırdığında bunların mevzuat; kültür, eğitim, sosyal ve ekonomik kaynaklı olduğunu belirliyor. Prof. Dr. Cin, kitabında konuya ilişkin şunları aktarıyor: "Mevzuata ilişkin sebeplerin en önemlisi, evleme ve boşanma güçlüğüdür. Evlenme ile ilgili formaliteler çoktur. Nüfus teşkilatının iyi işlemeyişi, evlenme konusunda vatandaşa çok büyük güçlükler çıkarır. Boşanma davaları yıllarca sürer. Halk bunu bildiği için, diğer sebeplerin de tesiri altında genellikle imam nikahı ile evlenme yolunu seçer. Çünkü bu birleşme şekli, onun inancına göre, dine uygun olduğu için, tamamen meşrudur. Niyetleri gayet ciddidir; bir yuva kurmak ve çocuk sahibi olmak başlıca arzularıdır. Köyde kimse bu tarz birleşmeyi kınamaz. İmam nikahı, meşruiyetini halkın vivdanında bulmaktadır. Kaldı ki, Osmanlı devleti bu teamülü, idari ihtiyaçların tazyiki ile, bir nevi tamamlayıcı bir örfi hukuk kaidesi haline getirmişti. Ancak ifade edelim ki, devlet imamın dini fonksiyonu üzerinde asla durmamış, onu evlenme akdini tescil eden, taraflara birer hüccet tanzim edip veren ve evlenme akdini nüfus idaresine bildiren bir memur gibi kabul etmiştir."
 </p>
 <p class="metin">
  Şiddet aileleri sarsıyor...
 </p>
 <p class="metin">
  Değişiklikler yapıladursun, Türkiye'de aile içi şiddet en önemli problem olarak öne çıkıyor. İşte Başbakanlık Aile Araştırma Kurumu Başkanlığı'nın 1993—94 tarihleri arasında Türkiye genelinde yaptığı 'Ailede şiddet' konulu bir araştırmanın sonuçları: Ailelerin yüzde 34'ünde fiziksel, yüzde 53'ünde ise sözlü şiddet var. Çocuklara yönelik fiziksel şiddete rastlanma oranı yüzde 46. Aile büyüdükçe şiddet de artıyor. Şiddet aynı sıklıkla hamilelik döneminde de sürüyor. Cinsel şiddet ve taciz oranı ise yüzde 9. Şiddete uğrayanların yüzde 80'ine göre yapacak fazla bir şey yok. Alkol kullanımı şiddeti artırıyor. İyi eğitim görmüş çiftlerde ise şiddet azalıyor.
 </p>
 <p class="metin">
  Ankara bazındaki 'Yüksek Enflasyonun Aile İçi İlişkiler Üzerine Etkisi' konulu araştırmada da, karı—koca arasındaki sert ve fiziksel şiddeti içeren kavgaların daha çok enflasyondan olumsuz etkilenen ailelerde ortaya çıktığı sonucu ile karşılaşılıyor.
 </p>
 <br/>
 <center>
  <a class="anaorta" href="http://web.archive.org/web/20011214143338/mailto:e.akdag@zaman.com.tr">
   e.akdag@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/364/haberler/3.htm), [web.archive.org (arşiv bağlantısı)](http://web.archive.org/web/20011214143338/http://www.aksiyon.com.tr:80/2001/364/haberler/3.htm)
