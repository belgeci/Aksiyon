# Hepsi de Süper Lig'de oynar

*Emin Akdağ 2004.07.26*

<font class="agenda2NewsSpot">
 Futbol Star yarışmasının teknik direktörü Turan Sofuoğlu, son üç haftaya kadar gelebilen bütün adayların, süper ligde oynayabilecek potansiyele sahip olduğunu söylüyor. Üç büyükler, öne çıkan yıldız adaylarını daha şimdiden yakın markaja aldı bile...
</font>
<font class="newsDetail">
 Futbol Star yarışmasında büyük finale sadece 3 hafta kaldı. 11 Mayıs'ta başlayan ve her hafta 3 kişinin elendiği yarışmada yıldız adayları yavaş yavaş öne çıkıyor. Geriye kalan 21 star adayı bu haftadan itibaren, 15 Ağustos'taki büyük finale kadar kıyasıya rekabet edecek. Yarışma, 11 kişilik rüya takım ve bir 'futbol starı'nın belirlenmesiyle son bulacak. Futbol Federasyonu'nun İstanbul Riva'daki antrenman ve kamp merkezinde genç yetenekleri geleceğe hazırlayan Teknik Direktör Turan Sofuoğlu, daha şimdiden süper lig takımlarının star adaylarıyla yakından ilgilendiğini söylüyor.
 <br>
  <br/>
  Halihazırda kampta bulunan adayların önümüzdeki yıllarda iyi yetiştirilmeleri ve çalıştırılmaları halinde, süper ligde oynayabilecek potansiyele sahip olduklarını dile getiren Sofuoğlu, 16 yaşındaki üç star adayı Yasin Hatipoğlu, Mustafa Aşan ve Yasin Tezcan'a özellikle dikkat çekiyor: "Mecidiyeköyspor'da oynayan Hatipoğlu'nun görev yeri orta saha. Top cambazı. Sol ayağını çok iyi kullanıyor. Oyun sezgi ve anlayışı iyi. Mustafa Aşan, Diyarbakır'da amatör oynuyor. O da iki Yasin gibi kısa boylu ama oyun zekası, topla oynayışı ve tekniği çok iyi. Diğer Yasin ise Bakırköysporlu. Çok iyi kullandığı bir sol ayağı var. Orta saha oyuncusu. Oyun anlayışı mükemmel. Bazen büyüklerin arasında bile öne çıkıyor, 'ben kaliteyim' diyor. 16 yaş grubunda elimizdeki en iyi yetenek. Bir sene içinde daha da öne çıkabilir. Önce eksiklerini tamamlaması şart. Bu üç yetenek de yaşlarının küçüklüğü ve fiziki açıdan zayıflıkları sebebiyle büyüklerin yanında haliyle biraz eziliyor."
  <br/>
  <br/>
  18 yaşındaki Mert Demircan da, Sofuoğlu'nun dikkat çektiği isimlerden. Star adaylarını yakından izleyen futbol otoritelerinin de büyük beğenisini toplamış Mert. Bir zamanlar Türk futbolunda fırtına gibi esen Zonguldakspor'un PAF takımında top koşturuyor. Orta saha oyuncusu ve solak. Oyun zekası ve tekniği mükemmel. Aldığı her topu mutlaka olumlu kullanıyor.
  <br/>
  <br/>
  Yarışmada kendini gösteren bir diğer isim İstanbul Yedikule'de oynayan 18 yaşındaki Kaan Ezenerden. Sofuoğlu, onun için "Sarf ettiği eforu dengeli kullanır, oyun tekniği ve taktiğini birleştirirse bence Türkiye iyi bir santrfor kazanır" diyor. Futbol Star yetkililerinden aldığımız bilgiye göre, Galatasaray Kaan'la yakinen ilgileniyor. Ayrıca, Turan hocanın işaret ettiği 16'lık bücürler ve Mert de üç büyüklerin transfer listesinde yer alıyor.
  <br/>
  <br/>
  Trabzon ve Ankara'ya sitem
  <br/>
  <br/>
  Viewtronics şirketinin organize ettiği ve Star Televizyonu'nun ekranlara getirdiği yarışmada, yaklaşık 20 bin futbol star adayı denenmiş. İstanbul'da başlayıp sırasıyla İzmir, Kayseri, Adana, Gaziantep, Diyarbakır, Trabzon, Ankara ve Sakarya'da devam ettikten sonra yine İstanbul'da son bulan 10 eleme turunda en yoğun katılım İzmir, Gaziantep ve Kayseri'de gerçekleşmiş. Teknik Direktör Sofuoğlu, futbolcu menbaı olarak bilinen Trabzon ve Ankara bölgelerinde kulüp yöneticileri ve alt yapı hocalarının el altında tuttukları gençleri yarışmaya göndermemelerine sitem ediyor: "Biz gizli kalmış yetenekleri öne çıkarmak gayesiyle yola çıktık. Sanırım olayın ciddiyetini kavrayamadılar. Elimizde şu anda Trabzon'dan kimse yok. Ankara'dan sadece bir kişi var. Ama Gaziantep, zayıf olmasına rağmen bütün potansiyelini ortaya çıkardı."
  <br/>
  <br/>
  Dörder gün süren 10 eleme turuna katılan her adaya yeterince kendini gösterme fırsatı tanıdıklarını; yarı final, final ve son final uygulamasıyla objektiflikten taviz vermediklerini açıklayan Sofuoğlu, "Çocukların, baskı altındayken topu olumlu kullanıp kullanamadıklarına, oyun disiplini ve pas özelliklerine baktık. Verilen taktikleri ne derecede, kopmadan sahaya yansıtabildiklerini ve oyun zekalarını gözlemledik. Fizik kondisyon durumları bir ölçüydü. Dikkat ettiğimiz diğer bir unsur da oyun stilleriydi. Çünkü futbol starı arıyorduk; kitleleri peşinden sürükleyecek özellikler de çok önemliydi" diye konuşuyor.
  <br/>
  <br/>
  SMS kampanyalarına teknik ayar
  <br/>
  <br/>
  Star adayları, artık daha ciddi maçlar oynuyor. Geçtiğimiz haftalarda Genç Milli Takım, Galatasaray ve Fenerbahçe PAF takımlarıyla mücadele etti. Sırada, aynı yaş grubundaki oyunculardan meydana gelen yabancı takımlarla yapılacak maçlar var. Seyirciler, adayların bu maçlardaki ve antrenmanlardaki performanslarına göre oyunu kullanıyor. Her hafta en az oy alan 6 adaydan üçü eleniyor. Elemelerde seyircinin tercihi kadar Teknik Direktör Sofuoğlu'nun kanaatleri de belirleyici. Çünkü seyircinin bakış açısı ile Sofuoğlu'nun teknik adam olarak görüşü örtüşmeyebiliyor. Bu teknik detay baştan düşünülmüş. Bazı aday ailelerinin kampanya düzenleyerek oy oranını artırabileceklerine ihtimal verilmiş. Yetkililer, pratikte böyle bir durum yaşandığını ifade ediyor. Mesela geçen hafta, kamptaki en iyi kaleci elenmiş. Sofuoğlu, ilk 11'im dediği çocuktan beş tanesi SMS oylarıyla son 6'ya kalınca, 3'ünü zor kurtarmış.
  <br/>
  <br/>
  Futbol Star kampında ilginç olaylar da yaşanmıyor değil. Sona yaklaştıkça bazı adayların aileleri yetkilileri sıkıştırıyormuş. Sebebi basit: Daha şimdiden gelen transfer teklifleri. Tekliflerden star adaylarının kesinlikle haberi olmadığını söyleyen yetkililer, menajerlerin kendilerini sık sık aramalarından memnun. Ama aileler için aynı şeyi söyleyemiyorlar. Ailelerin daha işin başında büyük para kazanma beklentisi içinde olmalarını doğru bulmuyorlar.
  <br/>
  <br/>
  Birkaç adayın disiplinsiz davranışları sebebiyle kamptan diskalifiye edilmesi yarışmadaki ciddiyeti gösteriyor. İhraç edilen adaylar, bazı maçlarda yedek kalmayı problem yapmışlar. Herkesin eşit şartlarda oylamaya girebilmesi için mecburen yedeklemeyle maçlara çıkan Sofuoğlu, disiplin ve ahlaki değerler konusunda titiz davrandığını söylüyor.
  <br/>
 </br>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-15350-38-hepsi-de-super-ligde-oynar.html), [web.archive.org (arşiv bağlantısı)](http://web.archive.org/web/20120106185516/http://www.aksiyon.com.tr:80/aksiyon/haber-15350-38-hepsi-de-super-ligde-oynar.html)
