# 'Öyle günler - Kral Çıplak- Belki - Denecek - Gelecek ki'

*Emin Akdağ 2015.04.07*

<div class="pNewsDetailMainContent" itemprop="articleBody">
 <p>
  Başbakan Yardımcısı Bülent Arınç, “Dolmabahçe’deki Hükümet-HDP açıklamasını ve ‘çözüm sürecinde’ izleme heyeti oluşturulmasını” doğru bulmadığını söyleyen Cumhurbaşkanı Tayyip Erdoğan’ı eleştirince, Ankara Büyükşehir Belediye Başkanı Melih Gökçek tarafından ‘paralellikle’ suçlanmıştı. Bu sözlerin altında kalmayan ve Gökçek aleyhinde sert konuşan Arınç, asıl bilgileri 8 Haziran günü paylaşacağını duyurmuştu. Kriz dondurulsa da gerginlik içten içe sürüyor. BBC Türkçe’ye demeç veren Arınç, bu defa Erdoğan’ın son derece ısrarcı davrandığı ve 7 Haziran seçimlerinin odağına yerleştirdiği başkanlık sistemi hakkında neler düşündüğünü dile getirdi: “Yani birileri diyorsa ki, ‘Meksika’da var, Arjantin’de var, Paraguay’da var, Bolivya’da var, orada var, burada var. Biz bunların hepsinden kendimize göre bir şeyler alalım. Ona göre bir başkanlık sistemi getirelim! Bu çok doğru olmaz.” Arınç, saat gibi çalışacak bir sistem kurulması gerektiğini belirtti: “Her gün başkanlık sistemi demek suretiyle biz başkanlık sistemini getiremeyiz. Bu sistem hangi ülkede başarı ile yönetiliyorsa, yürütülüyorsa bizim onu örnek almamız lazım. Tam başkanlık sistemini düşünüyorsanız o zaman Amerika’ya bakacağız. Yok, Fransa usulü, ‘Senatosuyla, meclisiyle bizim için daha uygun. Orada bir başbakan, bir hükümet sistemi var’ derseniz, ona bakacağız. Ama üçüncü, dördüncü dünya ülkelerinden başkanlık sistemini alıp da bir şekilde monte edecek halimiz yok. Montaj usulü başkanlık sistemi olmaz.” Arınç, henüz ‘kral çıplak’ demediğini de vurguladı: “Belki öyle günler gelecek ki ‘kral çıplak’ denecek.”
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/oyle-gunler-kral-ciplak-belki-denecek-gelecek-ki_550387), [web.archive.org (arşiv bağlantısı)](http://web.archive.org/web/20150731194522/http://www.aksiyon.com.tr/karakutu/oyle-gunler-kral-ciplak-belki-denecek-gelecek-ki_550387)
