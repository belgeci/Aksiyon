# ‘Kanuni yükümlüğümüz yok’ ve ‘proje yoğunluğu’ gerekçesiyle TÜBİTAK’tan Afyon fotoğraflarına da ret

*Emin Akdağ 2015.10.20*

<div class="pNewsDetailMainContent ctx_content" itemprop="articleBody">
 <p>
  Öncelikle TÜBİTAK’ın açılımını hatırlayalım: “Türkiye Bilimsel ve Teknolojik Araştırma Kurumu”. Ardından da, “turkiye.gov.tr” adresinde hakkında yazılanlara odaklanalım: “Türkiye’nin rekabet gücünü ve refahını artırmak ve sürekli kılmak için toplumun her kesimi ve ilgili kurumlarla işbirliği içinde, ulusal önceliklerimiz doğrultusunda bilim ve teknoloji politikaları geliştirmek, bunları gerçekleştirecek altyapı ve araçları oluşturmaya katkı sağlamak, araştırma ve geliştirme faaliyetlerini desteklemek ve yürütmek, bilim ve teknoloji kültürü oluşturmakta öncü rol oynamak amacındadır.” Ne yazık ki, devletin okuduğunuz sözcüklerle nitelediği bu önemli kurum, bir iki yıldır hayati melekelerini yitirmiş hâlde… Eskişehir’deki Muharip Hava Kuvveti ve Hava Füze Savunma Komutanlığı Askerî Mahkemesi’nin - Afyonkarahisar Şehit Uzman Çavuş Mete Saraç Kışlası’nda konuşlu iglo tipi cephaneliğin 5 Eylül 2012’de patlamasıyla ilgili- inceleme istemini de geri çevirdi. Olayda 2’si astsubay, 2’i uzman çavuş ve 21’i er 25 askerimiz can vermişti. Şehit ailelerinin avukatlarına göre, bir türlü gerçek sebebi gün yüzüne çıkamayan olayın aydınlatılmasında, kayıp 218 fotoğrafın kurtarılması çok önemli role sahip. 11 Haziran 2015’te TÜBİTAK’a gönderilen yazıda, “karelerin ‘silinme’ ve ‘geriye getirebilme’ ihtimali” soruluyor. Buna karşılık, “bağlı birimlerinin adli inceleme yapmasına yönelik kanuni bir yükümlülüğü” bulunmadığını söyleyip şöyle diyor TÜBİTAK: “Ayrıca kurumumuz tarafından yürütülen projelerin yoğunluğunun müsaade ettiği nispette adli analiz talepleri karşılanmaya çalışıldığından olumlu cevap verilememektedir.” Öte yandan davanın 13’üncü duruşmasına başka bir mahkeme heyeti baktı. Çünkü 3 yıldır görevdekiler değişmişti. Müteakip celse 27 Ocak 2016’da. (İlgilisine not: -turkiye.gov.tr- sitesinden alıntıladığımız orijinal metinde “Türkiye’nin” sözcüğünde apostrof yoktu...)
 </p>
</div>


Kaynak: [www.aksiyon.com.tr](http://www.aksiyon.com.tr/karakutu/kanuni-yukumlugumuz-yok-ve-proje-yogunlugu-gerekcesiyle-tubitaktan-afyon-fotograflarina-da-ret_552648), [web.archive.org (arşiv bağlantısı)](http://web.archive.org/web/20151021162837/http://www.aksiyon.com.tr/karakutu/kanuni-yukumlugumuz-yok-ve-proje-yogunlugu-gerekcesiyle-tubitaktan-afyon-fotograflarina-da-ret_552648)
