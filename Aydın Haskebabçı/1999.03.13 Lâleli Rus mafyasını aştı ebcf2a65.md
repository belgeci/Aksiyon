# Lâleli, Rus mafyasını aştı

*Aydın Haskebabçı 1999.03.13*

<div>
 <p>
  <font>
   Türk ekonomisinin gizemli lokomotifi Laleli 1996 yılında girdiği darboğazdan çıkmak için başlattığı girişimlere bir yenisini daha ekledi; Rusya’nın Rostov şehrinde ortak bir ticaret merkezi kurarak ‘ Rusya buraya gelmiyorsa biz Rusya’ya gideriz’ şeklinde özetlenebilecek stratejisini hayata geçirdi.
   <br/>
   <br/>
   Rusya’nın son yıllarda bavul ticaretini zorlaştırıcı önlemler alması ile birlikte Laleli ve çevresindeki iş hacminde büyük düşüş yaşandı. Özellikle kriz sonrası Uzakdoğu’dan daha ucuza ithal edilen tekstil ürünleri de Türk firmalarını zora soktu.
   <br>
    <br>
     Resmi olmamakla birlikte 1996 yılında yıllık 8 milyar dolar, 1997 yılında ise 5 milyar dolar civarında gerçekleşen bavul ticaretinin geçtiğimiz yılda düşüşünü sürdürmesi Laleli’deki firmaları yeni arayışlara itti. Özellikle 17 Ağustos 1998’de Rusya’da meydana gelen krizle birlikte rublenin 2—3 kat değer kaybı Laleli bölgesinden Rusya’ya yapılan ihracatı önemli ölçüde etkiledi. Yine de Rusya’nın temel tüketim mallarında dahi yeterli üretim kapasitesine sahip olamaması ülkede önemli bir boşluk oluşturuyor. Türkiye, bu açıdan öncelikle tekstil ve gıda sektörlerinde hem yakınlığı hem de kaliteli malları ile bu boşluğu rahatlıkla doldurabilecek ülkelerin başında geliyor. Bu açıdan bavul ticaretinin kalbinin attığı Laleli, sıkıntılı günler yaşarken ihracatçı firmalar krizden yeni çıkış yolları arıyorlar. Türk firmaları artık daha kaliteli malları ile Rusya’da bizzat o pazarın içinde yer almayı planlıyor ve geleceğe dönük hazırlıklar yapıyor.
     <br>
      <br>
       Ticaret merkezleri
       <br>
        <br>
         Rusya’nın kuzey ve güney bölgesinde iki önemli merkez olan Moskova ve Rostov’da ticaret merkezi kurmak için kolları sıvayan Türk firmaları bu konuda hızla yeni yatırım projeleri geliştiriyorlar. Türkiye Odalar ve Borsalar Birliği (TOBB) ile Türkiye Ihracatçılar Meclisi (TIM) tarafından ortaklaşa yürütülen Moskova’daki proje ile iki yıl içinde bir ticaret merkezi oluşturmak için start verildi. Bir başka proje ise Rostov Belediyesi’nin desteği ile Türk ve Rus iş adamları tarafından ortaklaşa yürütülen IPT Rostov Türk Ticaret Merkezi. Yerel yönetimlerden de güvenlik ve teşvik desteği alan firmalarımız geçmişte oldukça güçlü olan mafyaya karşı Rus iş adamları ile birlikte ortak mücadele edecekler.
         <br/>
         <br/>
         Moskova cazibe merkezi
         <br/>
         <br/>
         Rusya Federasyonu’nun başkenti Moskova, 15 milyona varan nüfusu ve geniş hinterlandı ile Türk firmalarını yıllardır kendine çekti. Türk inşaat firmalarının çalışmaları Türkiye’nin gururu olurken özellikle de Enka’nın yaptığı inşaat işleri dost düşman herkesin takdirini topladı. Migros da Ramstore ile Rus pazarına Türk ürünlerini tanıttı. TOBB ve TIM tarafından projelendirilen yeni ticaret merkezi ile Türk firmalarının ürettiği ürünler daha geniş bir tanıtım ve satış pazarına kavuşacak.
         <br/>
         <br/>
         TOBB Başkanı Fuat Miras, Moskova projesinin, bavul ticaretini Ruslar’ın ayağına götürmenin ilk bölümünü oluşturduğunu, bunun ardından Türk malı imajının güçleneceğini vurguluyor. Hükümetin, ticaret merkezi projesinin Pekin’de de gerçekleştirilmesi için kendilerini “sıkıştırdığını” kaydeden Miras, Pekin ve Kiev’de de ticaret merkezleri kurulabilmesi için öncelikle Moskova projesinin tamamlanması gerektiğini bildiriyor. Miras, projenin finansmanını Eximbank kredileriyle sağlayabileceklerini, ancak teminde zorluklarla karşılaşırlarsa, kendi kaynaklarıyla da realize edebileceklerini söylüyor.
         <br/>
         <br/>
         Türk malı imajı güçlenecek
         <br/>
         <br/>
         TIM Başkanı Okan Oğuz da, Moskova Ticaret Merkezi projesinin Türk ve Rus devletleri ile hükümetlerinden ciddi destek gördüğünü belirtiyor. Merkezin Kızılmeydan’a 5 dakika uzaklıkta kurulacağını kaydeden Oğuz, “Türk malının imajını doğru yansıtan zincirleri artıracağız. Türk yatırımcılara ciddi altyapı sağlayacak projeleri sürdüreceğiz”diyor. Oğuz, Batılı yatırımcıların kaçtığı bir dönemde Rusya’da yaptıkları yatırımın, Türkiye—Rusya ilişkilerine başka bir boyut getireceğine ve yaklaşık 2 yıl sürecek izin ve yapım sürecinden sonra Rusya’nın ekonomik sıkıntılarını önemli ölçüde aşmış olacağı için tam teşekküllü bir yatırımla ortaya çıkmış olacaklarına dikkat çekti. TIM Başkanı, yaklaşık 250—300 satış mağazasının planlandığı merkezde yer alacak firmaların, gerçek Türk malı imajını yansıtacaklar arasından seçileceğini ifade ediyor.
         <br/>
         <br/>
         Rostov iki saat uzaklıkta
         <br/>
         <br/>
         Bir başka Türk Ticaret Merkezi projesi ise IPT firması tarafından yapılan Rostov’da ilk planda 100 toptancı mağazasından oluşacak dağıtım ve satış merkezi. Türk ürünlerinin en çok tüketildiği bölgelerden birisi olan Kuzey Kafkaslar’daki Rostov bölgesinde yer alan ticaret merkezi ülkemize oldukça yakın bir bölgede yer alıyor. Rostov, ayrıca jeopolitik yapısı itibariyle ve limanlarıyla uluslararası pek çok yatırımcının da tercih ettiği gözde bir üretim ve dağıtım merkezi. Rostov’da şu anda Koreli Daewoo firmasının otomobil fabrikası ile Anadolu Grubu’nun Coca—Cola fabrikası bulunuyor. Şehirde ayrıca Sovyet döneminden kalma düşük üretim yapan helikopter, traktör ve biçerdöver fabrikaları da var.
         <br/>
         <br/>
         Mayıs ayında başlıyor
         <br/>
         <br/>
         Rostov’da inşaatı tamamlanan IPT Türk Ticaret Merkezi bu yılın mayıs ayı içinde faaliyete geçecek. Bu merkez ile Türk firmaları ilk kez ürünlerini yerinde pazarlama imkanına kavuşacaklar ve Rusya pazarında kaliteli malları ile yeniden söz sahibi olacaklar. Türk firmaları ayrıca bu bölgede devlet desteği ile teşvikli olarak üretim yapma imkanına da kavuşacak. Projenin mimarı iş adamı Fuat Özbekli, Laleli’de stokların artması ve Rusya’da artık kaliteli ürünü yerinde pazarlama ihtiyacı gereği düşündükleri bu projede ilk aşamada 100 dükkanlık toptancı mağazasını oluşturmayı planladıklarını söylüyor. Rusya’nın güney bölgesinde yer alan Rostov’un Türkiye’ye iki saat uzaklıkta olduğunu belirten Özbekli, Rostov’un Ukrayna ve Beyaz Rusya’ya da oldukça yakın stratejik bir merkezde yer aldığını kaydediyor.
         <br/>
         <br/>
         Yerel yönetim destekliyor
         <br/>
         <br/>
         Rostov Belediye Başkan Yardımcısı Evgeny Shepelev ise Rostov’u güney Rusya bölgesinin ticaret merkezi haline getirmek istediklerini, bu yüzden de bu projenin arkasında olduklarını söylüyor. Shepelev, son yıllarda Rostov limanının genişletildiğini ve gümrük işlemleri için de uygun hale getirildiğini kaydederek kurulan toptan ticaret merkezi ile bölgede ticaretin çok daha canlanacağını kaydediyor. Shepelev, “Önümüzdeki yıllarda küçük pazarların yerini mutlaka bu tür modern ticaret merkezleri alacak. Böylece, mevcut bavul ticareti de zaman içinde bu sistem içine entegre edilmiş olacak” diyor.
         <br/>
         <br/>
         Bir tarım ve endüstri bölgesi olan Rostov’da yerel yönetimler üretimi artırıcı projelere büyük önem ve destek veriyorlar. Tekstil sektöründe bu bölgede önemli yatırımlara ihtiyaç var. Özellikle gıda üretimi ve pazarlanmasında önemli bir potansiyel göze çarpıyor. Şu anda küçük pazar yerlerinde yürütülen alış verişin ise zaman içinde ticaret merkezlerine kayacağında hiç şüphe yok.
         <br/>
         <br/>
         Expo’dan atak
         <br/>
         <br/>
         Öte yandan; Istanbul Karaköy’de Ileri Pazarlama tarafından oluşturulan Expo’99—Türk Ihraç Ürünleri Daimi Sergisi’nin bir benzeri de Moskova’da kuruluyor. “Türkiye—Rusya Ticareti Geliştirme Merkezi” adı verilen merkez ile üretici firmalarımızın ve ihracatçılarımızın ürünlerini birarada sergileme imkanı oluşacak. Ayrıca turizm firmalarımız da burada direkt tanıtım ve pazarlama yapabilecekler.
         <br/>
         <br/>
         1997 yılı başından bu yana Rusya ekonomisindeki sıkıntılara bağlı olarak Salı Pazarı ve Laleli’de baş gösteren kriz 1999 başından itibaren canlanmaya başladı. Rus Rublesinin dolar karşısında sabitlenmesinin ardından meydana gelen hareketliliğin artması ihtimalinin büyük olduğu, zira durgunluğun dibe vurduğu söyleniyor.
         <br/>
         <br/>
         Eğer 60 bin esnafın ekmek teknesi olan ve bir dönemin altın yumurtlayan tavuğu Laleli’nin başlattığı süreç birtakım modern yaklaşımlarla desteklenmezse başarı şansı azalır. Eskinin kuralları ile geleceği kucaklamanın imkanı olmadığını farketmek belki bu işin ilk maddesi. 1997’de olduğu gibi konjonktür değişimine kayıtsız kalınmaz (şartlara ayak uydurmak yerine ‘şartlar bize uysun’ denilmez) , bürokrasi Laleli’nin üzerine titrer ve esnaf cehaletten kaynaklanan yanlış tavırları bırakırsa 2000’li yıllarda Laleli yeni çehresi ile Türk ekonomisine yaptığı muhteşem katkıyı artırarak devam ettirecektir.
         <br/>
         <br/>
         Aydın Haskebabçı
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 322 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21744), [web.archive.org (arşiv bağlantısı)](http://web.archive.org/web/20060526205907/http://www.aksiyon.com.tr:80/yazdir.php?id=21744)
