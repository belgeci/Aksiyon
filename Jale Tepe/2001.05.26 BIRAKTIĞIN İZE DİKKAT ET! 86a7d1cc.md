# BIRAKTIĞIN İZE DİKKAT ET!

*Jale Tepe 2001.05.26*

<div>
 <p class="spot">
  Bodrum Çevre Filmleri Festivali, İstanbul'a taşındı. Doğrusu iyi de oldu. Çünkü fonda hiç bitmeyecek bir güzellik kaynağı gibi duran Bodrum renkleri varken "aman dikkat, doğamız tehlikede!" tarzındaki uyarıların altını doldurmaya çalışan filmler ve etkinlikler boşluğa savrulan, muhatabını bulamayan bir seslenişten ibaret kalıyordu
 </p>
 <p class="metin">
 </p>
 <img border="0" src="/web/20020428181317im_/http://www.aksiyon.com.tr/2001/338/resimler/Cevre.jpg"/>
 <p class="metin">
  Türsak Vakfı'nın bir projesi olan Uluslararası Çevre Film Festivali artık geleneksel sayılabilecek bir tutarlılığa sahip.  Türsak Vakfı dört yıldır, geleceğe olanakları yok edilmemiş, nefes alınabilir temiz bir dünya bırakmak için geliştirilen teze kendi imkanlarını katıyor; doğa sevgisini ve ekoloji bilincini sinematoğrafik düzleme taşıyor. Her yıl Bodrum'da düzenlenen "Uluslararası Çevre Filmleri Festivali"nin beşincisi bu yıl İstanbul'da olacak. Vakıf bu kararı almalarının nedenini daha çok izleyici ile buluşma arzusu olarak açıklıyor. Nüfus ve çevre duyarlılığına sahip olan kitle arasında gençlerin ve çocukların büyük bir yoğunluk oluşturduğu düşünüldüğünde bu tercihin yerinde olduğu söylenebilir. Üstelik fonda hiç bitmeyecek bir güzellik kaynağı gibi yeşil —mavi salınan Bodrum güzelliği varken "ekolojik dengeyi bozmayalım, doğaya sahip çıkalım" tarzındaki söylemler  boşluğa savrulan, muhatabını bulamayan bir seslenişten ibaret kalıyordu. Sinemaya kışın ilgi duyan, yaz geldi mi hiç bir şekilde sinema salonuna girmeyen tatilci mantalitesinin de bunda payı olduğu su götürmez elbette.
 </p>
 <p class="metin">
  Kültür Bakanlığı'nın himayesi altında düzenlenecek olan festivalin ana sponsoru Garanti Bankası. Festivalin film ve etkinliklerinde danışmanlık yapan kurum ise WWF (Türkiye Doğal Hayatı Koruma Vakfı). Filmlerin yanısıra bazı etkinliklerin de dahil olduğu festival 8—15 Haziran 2001 tarihleri arasında gerçekleşecek. Bu yılın ana teması üretilen her enerjinin doğaya zarar verdiği gerçeğinden hareketle "Doğadaki Ayak İzlerimiz" olarak belirlenmiş.
 </p>
 <p class="metin">
  Festival 4 ana başlık altında gerçekleştirilecek; film gösterimleri, Halikarnas Balıkçısı kısa film maratonu, paralel etkinlikler, sosyal etkinlikler. Daha önceki yıllarda olduğu gibi, sadece daha çok izleyiciye ulaşma amacı taşıyan festival ücretsiz olarak sunulacak.
 </p>
 <p class="metin">
  Film gösterimleri: "Doğadaki Ayak İzlerimiz"
 </p>
 <p class="metin">
  Bu yıl ana teması "Doğadaki Ayak İzlerimiz" olarak saptanan ve tüm filmlerin sinemaseverlere "ücretsiz" olarak sunulduğu Festival'de; dünyanın çeşitli ülkelerinden seçilen pek çok filmin gösterimi hedeflenmiş ve film gösterim programı iki ana başlık altında toplanmış. Uluslararası Yarışma başlığı altında Uluslararası Uzun Metraj Film Yarışması, Monachus Monachus (Akdeniz Foku), Uluslararası Belgesel Film Yarışması ve Uluslararası Kısa Metraj Film Yarışması yer alıyor.
 </p>
 <p class="metin">
  Her yıl çevre temalı 10 filmin yarışmaya alındığı Uluslararası Uzun Metraj Film Yarışması'nda gösterilecek olan filmler 5 kişiden oluşan Uluslararası Jüri ve Sinema Yazarları Jürisi tarafından, Belgesel ve Kısa Filmler ise sivil toplum kuruluşlarının temsilcilerinden oluşan bir jüri tarafından değerlendirilecek.
 </p>
 <p class="metin">
  Yarışma Dışı Film Gösterimleri çerçevesinde Doğaya Saygı: Üç Yönetmen Üç Film (Çeşitli festivallerde ve dünya sinemalarında ilgiyle karşılanmış üç yönetmenin birer filmi), Doğadaki Ayak İzlerimiz Toplu Gösterimi (Uzun Metraj Filmler, Belgesel Filmler, Kısa Metraj Filmler), Çocuklar ve Gençler İçin (İlk ve ortaöğrenim çağındaki çocuklara, çevre bilincinin yerleşmesini hedefleyen filmlerin gösterimi).
 </p>
 <p class="metin">
  Derviş Zaim'le kısa film maratonu
 </p>
 <p class="metin">
  Dört yıldır gerçekleştirilen "Halikarnas Balıkçısı Kısa Film Maratonu" bir festival içinde gerçekleştirilmesi açısından, dünyada ilk ve tek etkinlik olarak nitelendiriliyor. "Halikarnas Balıkçısı Kısa Film Maratonu", Halikarnas Balıkçısı Cevat Şakir Kabaağaçlı'nın yaşadığı dönemlerdeki mavinin ve yeşilin korunması ve sürdürülmesi konusunda özellikle gençlerde çevre bilincinin yerleşmesi ve bu temada film yapılmasını özendirmek amacıyla projelendirilmiş. Her yıl değişik bir konuyu işleyen maratonun ana teması bu yıl, festival ana temasına paralel olarak "Doğadaki Ayak İzlerimiz" cümlesiyle özetlenmiş. Üretilen her enerjinin doğaya zarar verdiği gerçeğinden hareket etmenin  öğrencilerin üreteceği filmler için zengin bir açılım sağlayacağı düşünülmüş.
 </p>
 <p class="metin">
  Maraton, İstanbul Bilgi Üniversitesi' nin işbirliğiyle Türkiye'deki tüm üniversite öğrencilerinin katılımına açık olarak düzenleniyor . Türkiye'deki üniversiteler arasında açılan proje yarışması içinden seçilen proje ekipleri, senarist yönetmen Derviş Zaim öncülüğünde çalışmaya başlayacaklar ve Festival öncesinde yapılacak bu çalışmalarla, senaryolaştırılmış projeler yönetmen Muzaffer Hiçdurmaz'ın danışmanlığında Festival' in başladığı gün çekim için start alacak. Festival sırasında tüm 'prodüksiyon' giderleri TÜRSAK Vakfı ve İstanbul Bilgi Üniversitesi tarafından karşılanarak çekilen ve yine festival içinde kurgulanarak tamamlanan filmler, her yıl olduğu gibi festivalin son günü izleyiciye sunulacak.
 </p>
 <p class="metin">
  Paralel platformlar
 </p>
 <p class="metin">
  Festival yüzyılın en etkili iletişim araçlarından biri olan sinemayı çevre bilincinin yaygınlaştırılması amacıyla örgütlerken aynı amaca yönelik paralel platformlar oluşturacak. Çevre temasının gündemde kalması, tartışılması, üzerinde düşünülmesi ve gerektiğinde kamuoyu desteğinin alınabilmesi için öncelikle fikri alt yapı tesis etmek gerekiyor çünkü. O nedenle film gösterimlerine panellerin eşlik etmesi planlanıyor. Festival' in ana temasına uygun olarak, etkinlik, "Tüketimin Son Noktası Çöp" konulu uluslararası bir paneli içeriyor. Panel Türkiye'den ve yurtdışından yerel yönetim temsilcilerinin yanı sıra çevre duyarlılığı olan ve bu konuda çalışmalarda bulunan sanatçıların katılımı ile gerçekleşecek.
 </p>
 <p class="metin">
  İklim, dans ve gezi...
 </p>
 <p class="metin">
  WWF Türkiye (Doğal Hayatı Koruma Vakfı) ve Garanti Bankası işbirliği ile Beyoğlu'nda Garanti Bankası Sergi Salonu'nda açılacak olan ve şu anda dünyanın çeşitli ülkelerinde devam eden 28 sanatçının 46 fotoğrafından oluşan "Uluslararası İklim Değişimleri Fotoğraf Sergisi", ülkemizde ilk kez bu festivalde 1—15 Haziran 2001 tarihleri arasında sergilenecek.   İlk ve ortaöğrenim çağı öğrencilerinin katılacağı forum ise "Tüketimin Son Noktası Çöp" başlıklı Panelle aynı adı taşıyor. Yetkililer ve sanatçıların da katılacağı panel bir TV kanalında yayınlanacak. Sanat Yönetmenliği'ni Beyhan A. Murphy'nin üstlendiği ve 26 dansçıdan oluşan "T.C. Kültür Bakanlığı Devlet Opera ve Balesi Genel Müdürlüğü Modern Dans Topluluğu", Açılış Gecesi' nde izleyicilere çevre temasını işleyen bir gösteri sunacak. Vakıf ayrıca,  çevre konusunda hassasiyetle üzerinde durulan alanlara geziler düzenlenmesini planlıyor. Bu geziler İstanbul'un tarihi ve doğal güzelliklerini gözler önüne seren bölgeleri de kapsayacak.  Sayılanların yüzde 50'sinin hakkıyla gerçekleşebilmesi ihtimalinde bile ortaya hayli mükellef bir etkinlik tablosu çıkıyor. Hayat kaynağının tüketilmeden sevilmesi gerektiğini düşünenler için bir bilgi ve şenlik ortamı... Hem de güzel Haziran günlerinde....
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/338/kultur/2.htm), [web.archive.org (arşiv bağlantısı)](http://web.archive.org/web/20020428181317/http://www.aksiyon.com.tr:80/2001/338/kultur/2.htm)
