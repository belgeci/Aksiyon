# Bir ada iki karar!

*Gürhan Savgı 2013.01.28*

<div class="pNewsDetailMainContent" itemprop="articleBody">
 <p>
  Yargıtay’ın Göcek açıklarındaki Domuz Adası’nda aynı durumdaki iki araziyle ilgili zıt kararı ‘Adalet bu mu?’ dedirtiyor. Hüseyin Ünsal’ın arazisine ‘orman’ diyen yüksek mahkeme, Simaviler için tam aksi karar verdi.
 </p>
 <p>
  Muğla’nın turizm beldesi Göcek açıklarındaki Simavi ailesine ait Domuz Adası, geleneksel yaz partileriyle magazin medyasının gündemine geliyor. Jet sosyetenin önde gelen simaları bu partide boy gösteriyor. Ada, Simavi Adası ve Hürriyet Adası olarak da biliniyor. Adadaki mülkiyetin geçmişi Mısır Hıdivi Abbas Hilmi Paşa’ya kadar uzanıyor.
 </p>
 <p>
  <img alt="" height="215" src="http://web.archive.org/web/20151008054750im_/http://medya.aksiyon.com.tr/aksiyon/2013/01/28/gocek-harita.jpg"/>
  Paşa’nın oğlu Prens Muhammed Abdülmunim’e miras yoluyla intikal eden mülk, 1945’te orman sınırlarına dâhil edilerek tapusu iptal ediliyor. Ancak 1953’te çıkarılan bir afla iade ediliyor. Bu tür yerlerle ilgili ihtilaflarda Yargıtay arazinin 1945’ten önceki durumuna bakıyor. 1939 tarihli hava fotoğrafları ve kadastroda orman olduğu belirlenen yerler ‘hileli’ olarak ormandan çıkarıldığı için iade ediliyor. Domuz Adası, şimdilerde Yargıtay’ın verdiği taban tabana zıt iki kararla gündemde. Kaptan Hüseyin Ünsal’ın başına gelenler, yörede dillere destan olmuş. Göcek’te kaptanı bulmamız zor olmadı. Telefonla aradığımız Ünsal, bir otel lobisinde buluşmak üzere randevu verdi. 75 yaşındaki Ünsal’ı şömine başında bulduk. Kaptan, derinlere dalarak eskilerden anlatmaya başladı: “1963’te Mısır Hıdivi Abbas Hilmi Paşa’nın oğlu Prens Muhammed Abdulmunim’in yanına kaptan olarak girdim. Karısı da Sultan Vahdettin’in torunu olan ve yakın zamanda vefat eden Fatma Neslişah Sultan idi. 7 sene onların kaptanlığını yaptım. Prens, 1974’te vefat etti. Neslişah Sultan, eşi öldükten sonra adada duramayacağını söyledi. Benden adaya müşteri bulmamı istedi. Bir ara Hürriyet Gazetesi yöneticileri buraya gelmişti. Fethiye Likya Otel’de tanıştık. Patronları Erol Simavi için arazi arıyorlardı. Ben onlara, ‘Size ada satayım mı dedim?’  Domuz Adası’na götürdüm. Çok beğendiler. Prens zevkli bir adamdı. Adadaki evini kendisi başında durarak döşetmişti. Bütün malzemeleri ben teknemle taşıdım. Adadaki ev dayalı döşeli, ısıtmasından jeneratörüne kadar her şeyi tam tekmildi. Sonunda Erol Simavi’ye satıldı. Bana, ‘Sen gitme, yanımızda kal’ dediler. Kaldım. 15 sene kadar Simavi’nin yanında çalıştım. Bunun yanı sıra yine adada Prens Abdulmunim’in akrabalarının 85 dönüm zeytinlik bir yeri vardı. Bu arazinin 6’da bir hissesini Abbas Bilora’dan aldım, ev yaptım. Fakat kendi hisseme düşen payın tapusunu almadım. Noterden satış mukavelesi ile aldım. Bayağı bir zaman oturdum.”
  <p>
   Yaşlı kaptanın hayatı Orman Bölge Müdürlüğü’nün arazisinin orman olduğunu ileri sürerek tapunun iptali istemiyle açtığı davayla kâbusa döndü. Bu dava ile ilgili keşif yapmak için adaya gelen hâkim, Erol Simavi’den eşi Belma ve oğlu Sedat Simavi’ye miras kalan  bazısı tarihî eserden dönüştürülmüş villaları gördü. Hâkim,  hazırladığı müzekkere ile Orman Bölge Müdürlüğü’nden bilgi istedi. Kaptan aleyhinde kendiliğinden dava açan Bölge Müdürlüğü bir sene sonra bu araziyle ilgili de dava açmak zorunda kaldı.  Aynı nitelikteki iki davaya bakan Dalaman Kadastro Mahkemesi arazilerin ormandan hileli bir şekilde çıkarıldığını tespit etti. Bu karar, söz konusu arazilerin 1939’a ait hava fotoğrafları ve kadastroda orman olarak tespitine dayanıyordu. Dava sürecinde hazırlanan bilirkişi raporunda; Simavilerin arazisiyle ilgili olarak parselin birinci dereceden tarihî SİT alanı ve üçüncü dereceden tabiî SİT alanı olduğu tespit edildi. Parsel üzerinde sonradan yapılmış çok sayıda binanın bulunduğu tarihî bir binanın diskoya çevrilerek kullanıldığı belirtildi. Mahalli mahkeme, tapunun iptaline ve arazinin tekrar orman olarak tesciline karar verdi. Bu aşamadan sonra yargı sürecinde şaşırtıcı bir gelişme daha oldu.  Yargıtay 20. Hukuk Dairesi (2012/537 esas ve 2012/5929 sayılı kararıyla) Simavilerin arazisi ile ilgili mahalli mahkeme kararını bozdu. Yüksek Mahkeme bu dava hakkındaki gerekçeli kararında 1981’de yapılan orman kadastro çalışmasına bağlı kaldığını vurguladı. Oysa Yargıtay bugüne kadar benzer davalarda 1939 tarihli hava fotoğrafları ve 1959 tarihli haritalara dayanarak birçok tapunun iptaline karar verdi. Hatta kadastro çalışması bir kenara mahkeme kararlarını bile görmezden geldi. Mülkiyeti defalarca el değiştiren arazilerle ilgili davalarda dahi hep ormandan yana ağırlığını koydu. Aynı yörede birçok tapu bu sebepten iptal edilmiş durumda. Yargıtay, Hüseyin Ünsal’ın arazisi ile ilgili davada ise Simavi dosyasında verdiğinin tam aksi bir karara imza attı. Mahalli mahkeme kararını onadı.
   <p>
    Adadaki arazinin Simavilere satılmasına aracılık eden ve 15 sene ailenin kaptanlığını yapan Hüseyin Ünsal bu karara isyan ediyor: “Benim arazimde bir tane çam ağacı yok. Asıl orman Simavi ailesine ait olan yerde. Para var onlarda. Para oldu mu işte böyle farklı oluyor! Onların arkası da var. Ben, bu araziyi 1980’de meslek hayatım boyunca biriktirdiğim 350 bin lira ile aldım. Eğer o tarihlerde bakir olan Göcek’te bir arazi alsaydım şimdi trilyonluk olmuştum. Kimse yoktu çünkü o tarihlerde buralarda. Domuz Adası’nda güzel bir ev yapıp orada oturmayı hayal ettim. Fakat hayallerim suya düştü.”
    <p>
     Davalarla ilgili görüşünü almak için aradığımız Simavi ailesinin avukatı Ali Kırmızıgül, müvekkillerinin bu konuda açıklama yapılmasını istemediklerini söyledi. Hüseyin Ünsal’ın avukatı Metin Aytekin ise davaların benzer nitelikte olmasına rağmen Yargıtay kararlarının farklı olduğuna dikkat çekti.
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bir-ada-iki-karar_534658), [web.archive.org (arşiv bağlantısı)](http://web.archive.org/web/20151008054750/http://www.aksiyon.com.tr:80/dosyalar/bir-ada-iki-karar_534658)
