# İstanbul rant almanağı!

*Gürhan Savgı 2015.03.31*

<div class="pNewsDetailMainContent" itemprop="articleBody">
 <p>
  Şehir Plancıları Odası, yolsuzluk ve hırsızlık iddialarıyla geçen bir yılın ardından imar alanındaki gelişmeleri İstanbul Kent Almanağı 2014’te topladı. Çalışma, 17-25 Aralık’ın meslek uzmanlarınca tarihe not düşülmesi niteliğinde.
 </p>
 <p>
  Türkiye Mühendis Mimar Odaları Birliği (TMMOB) Şehir Plancıları Odası İstanbul Şubesi, 2012’den bu yana, yıl boyunca gündeme gelen imara ilişkin gelişmeleri aylara göre derleyerek bir almanak hazırlıyor. Bu çalışmaların üçüncüsü olan İstanbul Kent Almanağı 2014 bugünlerde yayımlandı. Bu eserin önemi, 17-25 Aralık yolsuzluk ve rüşvet operasyonu ile daha da anlaşıldı.
 </p>
 <p>
  Günlük hayatın telaşı içinde şehri yavaş yavaş kaybettiğimizi fark edemiyoruz. Seneler geçtikçe yükselen binalar, tıkanan trafik, yozlaşan insan ilişkileri, kirlenen çevre, yok olan orman, akarsu ve göller, verilen zararın bir nişanesi oluyor. Her sene olduğu gibi 2014’ün almanağında da hükümetin kuralsız imar çalışmalarının yoğunlaştığı aylara göre bir kronoloji oluşturulmuş. Gündemin hızla değiştiği, neyin önemli neyin önemsiz olduğunun kestirilemediği bir toplumda bunun gibi mesleki titizlikle hazırlanan yayınlar büyük önem taşıyor. En azından bir gün birileri bu almanağa bakarak kent suçunun nasıl işlendiğini görebilecek. İşte, almanaktan aylara göre tespitler:
 </p>
 <p>
  <strong>
   OCAK
  </strong>
 </p>
 <p>
  Almanak, Ocak 2014’te tartışılan ve Polenezköy’e yüksek yapılaşma getiren imar planlarıyla başlıyor. Polenezköy, 1775’te Polonya’nın parçalanmasını kabul etmeyen Osmanlı Devleti’nin siyasi göçmenleri yerleştirdiği bir sığınak. 1994’te Tabiat Parkı ilan edilen Polenezköy’de, 2013’te yeni imar planı yapılmasıyla duyarlı çevrelerde alarm zilleri çaldı. Yoğun yapılaşma getiren planlara 8 meslek ve sivil toplum kuruluşu ile 250 vatandaş tarafından itiraz edildi. İtirazlar dikkate alınmadığı gibi iki defa düzeltilen planlarda her defasında duyarlı vatandaşlara nispet edercesine daha yoğun yapılaşma kriterleri getirildi. İstanbul Şehir Plancıları Odası ve diğer kuruluşlarca iki ayrı dava açıldı. Meslek odalarının 16 Nisan 2014’te yaptıkları ve almanakta dikkat çekilen bir açıklama var ki meseleyi özetliyor aslında: “Polenezköy, zengin doğal çevresi ve ekolojik yaşamının yanında tarihî serüveni ve bugüne taşıdığı kültürel birikimi ile de İstanbul’un sayısı günden güne azalan özgün kırsal kimlikli alanlarından biridir. Maalesef her gün bir yenisini duyduğumuz açgözlü yapılaşma hareketlerinden biri olarak gündeme gelen bu imar planlarının da Polonezköy gibi evrensel bir değere vereceği tahribat bugünden öngörülmektedir.”
 </p>
 <p>
  <img alt="" src="/web/20150731210833im_/http://www.aksiyon.com.tr/sehir/ http:/medya.aksiyon.com.tr/aksiyon/2015/03/31/566924.jpg "/>
 </p>
 <p>
  <strong>
   ŞUBAT
  </strong>
 </p>
 <p>
  Almanak, şubatta ise kent gündeminin Şehrizar Konakları olduğunu hatırlatıyor bize. Altunizâde’de Boğaz’a nazır yükselen konaklar denilince akla 17 Aralık 2013’teki yolsuzluk operasyonu geliyor. Operasyonun başladığı gün Recep Tayyip Erdoğan ve oğlu Bilal arasında geçtiği iddia edilen ve evdeki paraların ‘sıfırlanmasına’ dair telefon konuşması, sonunda Şehrizar Konakları’na bağlanıyordu. İddiaya göre Bilal Erdoğan, babasına son olarak evde kalan 30 milyon Euro nakit ile Şehrizar’dan daire alınmasını tavsiye ediyordu. Basına yansıyan bir dekont iddiaları güçlendirir nitelikteydi. Çalık Grubu’nun sahibi olduğu Aktifbank’a ait dekont, Erdoğan ailesinin avukatı olarak bilinen Ömer Faruk Akbulut’un, Şehrizar Konakları 14/A Blok’ta alınan 1, 2, 3, 4, 5, 6 no.lu dairelerin bedeli olarak 14 milyon 120 bin 250 lira ödeme yaptığına dairdi. Almanak, bu detayın üzerinden bir kere daha geçtikten sonra Çalık Holding’e bağlı GAP İnşaat’tan Tarlabaşı yıkımlarını yapan şirket olarak bahsetmiş. Konakların 6 senelik trajikomik dava sürecinin detaylarını paylaşmış. Buna göre 2 kat ve 6,5 metre izni olan bölgede imar planı değiştirilerek 4 kat ve 9,5 metre yüksekliğe izin verilmiş. Şehir Plancıları Odası’nın açtığı davalar sonucu 4 defa durdurma ve iptal kararı çıkmış. Ancak her karar öncesinde yapılan imar planı değişikliği ile yargı kararları geçersiz duruma düşürülmüş. Son olarak geçen günlerde İstanbul 6. İdare Mahkemesi planları tekrar iptal etti ancak çok geç olmuştu. Konaklar, yargı kararlarını da ‘sıfırlamasını’ bilmişti!
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566925.jpg "/>
 </p>
 <p>
  <strong>
   MART - NİSAN
  </strong>
 </p>
 <p>
  Almanakta 30 Mart yerel seçimlerindeki adayların vaatleri ile sandık sonuçları da not düşülmüş. Seçimlerin hemen ardından İstanbul’da eğitim alanlarının imara açılması gündem olmuş. Almanakta bu durumun neden önemli olduğu “Kamusal alanların özelleştirilip sonrasında yapılan imar planları ile ayrıcalıklı imar hakları verilmesi, uzun dönemden beri sermaye ve iktidarın bir arada yürüttüğü bir dönüşüm stratejisi.” cümlesiyle vurgulanmış. 17-25 Aralık’ın tam merkezinde Şişli Endüstri Meslek Lisesi ve Etiler Polis Okulu’nun bulunması da bu yargıyı doğrular nitelikte. Bu iki eğitim kurumu ile ilgili tapelere yer verilen almanakta bu alanlarda sürecin nasıl işlediği detaylı anlatılmış. Şehrin en değerli yerlerinden biri olan Şişli’deki 59 bin metrekarelik arsa, 2012’de Bulgar Ortodoks Eksarhlığı Vakfı’na iade edilince senaryo uygulamaya konulmuş. Özel proje alanı ilan edilen arsanın fonksiyonu eğitimden ticaret ve konuta çevrilmiş. Ortodoks Eksarhlığı Vakfı Başkanı Vasil Liaze yeni imar durumunu piyangoya benzetmiş. Okula sahip çıkan mezunlar, öğretmenler, veliler ve halk bir dizi eylemle imar değişikliğini protesto etti. Bölgenin en önemli özelliğinin deprem sonrası toplanma alanı olduğu vurgulandı. Şehir Plancıları Odası İstanbul Şubesi’nin plan değişikliğine karşı açtığı davada mahkeme planları durdurdu. Ancak Çevre ve Şehircilik Bakanlığı yeni plan hazırlama yöntemini burada da uyguladı. Yeni ‘baypas’ planına karşı da dava açıldı.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566926.jpg "/>
 </p>
 <p>
  Almanakta 17-25 Aralık fezlekesinde yer alan Etiler Polis Okulu’na da geniş yer ayrılmış. Şehrin en değerli yerlerinden biri olan arazinin kullanım durumu 2013’te yine bir plan değişikliğiyle eğitimden çıkarılarak ticaret ve hizmet alanına sokuldu. Şehir Plancıları Odası İstanbul Şubesi dava açtı. Mahkeme devam ederken Bakanlar Kurulu araziyi afet riskli alan ilan etti. TBMM’de verilen bir soru önergesinde ‘Etiler Polis Okulu arazisinin Bosphorus şirketine ihalesiz 460 milyon dolara verilip verilmediği, bu şirketin ortakları arasında Başbakanlık Yatırım Destek ve Tanıtım Ajansı yetkilileri, Suudi işadamları ve Yasin El Kadı ile oğlunun bulunup bulunmadığı’ soruldu. Bilal Erdoğan’ın ihaleye aracılık edip etmediği de dikkat çeken diğer bir sualdi. İktidar, yolsuzluk operasyonunu savuşturduktan sonra 9 Kasım 2014’te Etiler Polis Okulu’nu kapatma kararını Resmî Gazete’de yayımladı.
 </p>
 <p>
  <strong>
   MAYIS
  </strong>
 </p>
 <p>
  Mayısa gelindiğinde ise almanak iş kazalarını hatırlatıyor bize. 2014’te 1886 emekçiyi kurban verdiğimiz vakaları iş cinayeti olarak adlandırıyor.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566927.jpg "/>
 </p>
 <p>
  <strong>
   HAZİRAN
  </strong>
 </p>
 <p>
  Almanağın haziran için açtığı parantez 3. havalimanı. Söz konusu projenin 2009’da hükümet planına girdiği ve yerinin uzun süre kamuoyundan ısrarla gizlendiği anlatılıyor. 2013’te Cumhuriyet tarihinin en büyük ihalesi ile 22 milyar 152 milyon Euro’ya Limak-Kolin-Cengiz-Mapa-Kalyon Ortak Girişim Grubu ihaleyi alıyor. Aynı zamanda bu şirketlerden bazılarının patronları, hükümeti destekleyen ve havuz medyası olarak anılan gazete ve televizyonların da sahibi. Açılan davada 4. İdare Mahkemesi, Çevresel Etki Değerlendirme Raporu için yürütmeyi durdurdu. 2 ay sonra İstanbul Bölge İdare Mahkemesi bu kararı kaldırdı. Sulak Alanlar Yönetmeliği değiştirilerek bölgedeki göller önemsiz kabul edildi. Arazideki 40’a yakın göl Karadeniz’e boşatılmaya başladı. Oysa Çevre Mühendisleri Odası, arazinin Terkos Gölü’nü beslediğine dair bulgulara ulaşmıştı. Alanda yapılacak dolgu çok fazla olunca müteahhitlere büyük maliyet avantajı sağlayacak şekilde pistlerin yüksekliği düşürüldü.
 </p>
 <p>
  Hükümetin büyük desteği ile yürüyen proje hakkında konunun uzmanlarınca verilen bilgiler aslında 3. havalimanına ihtiyaç olmadığını ortaya çıkardı. Almanak bunları şöyle kaydediyor: “İşi bilim değil, gayrimenkul yönetmek olan fakat sektörün içinde yer aldığı için gerçekleri çok iyi bilen 3. havalimanı CEO’su Yusuf Akçayoğlu’nun ‘Atatürk Havalimanı’nda şu anda yüzde 50’ye yakın transfer yolcu var.” sözü, tek cümle ile yukarıda yazılanlara bedel. Demek Atatürk Havalimanı’nın kapasitesi heba ediliyormuş, demek memleketin başka köşelerine yatırım yapılsa şu anda Atatürk Havalimanı yarı yarıya boş kalacakmış, demek 3. havalimanına gerek yokmuş.”
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566928.jpg "/>
 </p>
 <p>
  Almanakta Atatürk Havalimanı’nın yapay yoğunlukla verimsiz kullanılmasına ek olarak Sabiha Gökçen Havalimanı’nın bugün tek pistle yılda 25 milyon yolcuya hizmet verdiği, buranın da 2016’da 70 milyon yolcu kapasitesine çıkacağı belirtiliyor. Çorlu Havalimanı’nın genişletilmesinin önerildiği, Bursa, Ankara ve İzmir havalimanlarının da kapasite altı hizmet verdiği dile getiriliyor.
 </p>
 <p>
  <strong>
   TEMMUZ
  </strong>
 </p>
 <p>
  Almanakta temmuz için Beşiktaş’ta dönüşüm konusu ele alınmış. Beşiktaş’a biçilen rolün turizm ve ticaret olduğunu belirterek korumanın geri plana itildiği anlatılıyor. Başbakanlık Ofisi Beşiktaş’a geldikten sonra 1929’da tütün deposu olarak inşa edilen yapının endüstri mirası olarak korunması gerekirken otele çevrilmesi eleştiriliyor.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566929.jpg "/>
 </p>
 <p>
  <strong>
   AĞUSTOS
  </strong>
 </p>
 <p>
  Ağustos için almanak şehrin akciğeri olan Fatih Ormanları’nı ele almış. Fatih Ormanı Tabiat Parkı için yapılan imar planından sonra 15 bin kişilik bir gösteri merkezi ve villalardan oluşan bir proje hazırlanmış. Bu projeye karşı yapılan eylemlere yer verilen almanakta Sarıyer Belediyesi’nin ruhsat vermediği vurgulanmış.
 </p>
 <p>
  <strong>
   EYLÜL
  </strong>
 </p>
 <p>
  Eylül için de Ataköy-Kazlıçeşme Turizm Merkezi gündeme gelmiş. Erdoğan’ın “Tıraşlayın dedim, hiçbir şey yapmadılar. O nedenle çok kırıldım, 5 yıldır konuşmadım.” dediği 16/9’un da içinde bulunduğu turizm merkezi projesinde Zeytinburnu ve Ataköy yat limanları ile çok sayıda otel ve konut bulunuyor. Son olarak bölgenin imar planlarına karşı açılan dava devam ediyor.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566930.jpg "/>
 </p>
 <p>
  <strong>
   EKİM
  </strong>
 </p>
 <p>
  Ekimin konusu ise Validebağ. Tarihçesi Sultan Abdülaziz’e dayanan 304 bin metrekarelik koruda 1997’de Üsküdar Belediyesi’nin yapılaşma isteği mahkemece durdurulmuş. Validebağ’da son anlaşmazlık koruya bitişik parselde Üsküdar Belediyesi’nce cami yapılmak istenmesiyle çıktı. Ancak koruya müdahale talepleri çok daha eski. Almanaktaki bilgilere göre Darüşşafaka 2006’da buraya bir hastane yapmak istemiş fakat ruhsat alamamış. 18 dönümlük arsayı Darüşşafaka’dan alan bir firmanın girişimi de yargıdan dönmüş. 2014’te Milli Emlak, koruyu, Sağlık Bakanlığı, İstanbul Büyükşehir Belediyesi ve Millî Eğitim Bakanlığı arasında üçe bölmüş. Koruda son olarak Üsküdar Belediyesi’nin rekreasyon alanına yönelik inşaat talebi bulunuyor.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566931.jpg "/>
 </p>
 <p>
  <strong>
   KASIM
  </strong>
 </p>
 <p>
  Almanağın kasım gündeminde Zekeriyaköy Füze Üssü var. Bir devlet ormanının binlerce konuta açılmasının hikâyesi oldukça ilginç. 1959’dan itibaren füze üssü için Millî Savunma Bakanlığı’na verilen ormanda 34 parsel kaydedilmiş. 2011’de askerî alan vasfı kaldırılan arazi TOKİ’ye devredilmiş. Parsel sayısı 12’ye indirilmiş. Önce sık ağaç bulunan iki parsel park alanı olarak ayrılmış. Kalan parsellerde ağaçlık alanlar, açıklıklarla ustaca birleştirilmiş. Her birinde 3 dekardan az ağaçlı alan kalması temin edilmiş. Parseller, 3 dekarın altında olduğu için orman vasfını kaybettiği gerekçesiyle Emlak GYO aracılığı ile bir firmaya 1600 konut yapılmak üzere ihale edilmiş. Şehir Plancıları Odası İstanbul Şubesi’nin açtığı dava sonucu planlar iptal olmadan yenisi hazırlanmış. Yenilenen planlara karşı açılan dava devam ederken inşaatı yapacak olan firma alandaki ağaçları başka bir araziye taşıdı bile. Almanak’ta 21 bin 410 hektar askerî alan bulunduğu ifade ediliyor. Zamanla buraların da yapılaşma riski ile karşı karşıya bulunduğu uyarısı yer alıyor.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566932.jpg "/>
 </p>
 <p>
  <strong>
   ARALIK
  </strong>
 </p>
 <p>
  Almanakta aralık ayı için yeni raylı sistemler olarak ortaya atılan teleferik ve monoray projelerine yer verilmiş. Projelerin kapasitesinin düşük, bakım maliyetlerinin yüksek olduğuna dikkat çekilerek fizibilitelerinin iyi yapılması gerektiği tavsiye edilmiş.
 </p>
 <p>
  <img alt="" src="http://web.archive.org/web/20150731210833im_/http://medya.aksiyon.com.tr//aksiyon/2015/03/31/566933.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/sehir/istanbul-rant-almanagi_550331), [web.archive.org (arşiv bağlantısı)](http://web.archive.org/web/20150731210833/http://www.aksiyon.com.tr/sehir/istanbul-rant-almanagi_550331)
