# BiRLEŞMEYE HAYIR DiYEN YOK!

*Gürhan Savgı 2001.03.03*

<div>
 <p class="spot">
  Akşener’in “Türkiye—Azerbaycan birleşsin” tezi destek görüyor. Türkiye ile Azerbaycan'ın birleşmesi teklifinde bulunan Akşener, referandumla iki halkın fikri alındıktan sonra, birleşmenin 3—5 yıl içinde gerçekleşebileceğini ifade ediyor
 </p>
 <p class="metin">
 </p>
 <img border="0" src="/web/20020222191757im_/http://www.aksiyon.com.tr/2001/326/resimler/Birles.jpg"/>
 <p class="metin">
  İçişleri eski bakanlarından, Kocaeli milletvekili Meral Akşener'in "Türkiye—Azerbaycan birleşsin" şeklinde ortaya attığı görüş Türk dünyasına ilgi duyan kesimlerde tartışma başlattı. Konu Azerbaycan'da da basın, akademik çevreler ve halk arasında dile getiriliyor. Birleşme teklifini duyan Azerbaycanlılar ilk tepki olarak ülkelerinin bağımsızlığından vazgeçilmesine sıcak bakmıyor ancak Avrupa Birliği gibi bir model çerçevesinde birleşmeye ise olumsuz bakan yok. "Birleşme" kelimesinin özellikle Azeri tarafında hissi bir reaksiyon uyandırdığını dikkate alarak Akşener'le teklifinin ayrıntılarını konuştuk. Meral Akşener, öncelikle teklifini 'Tûranî' hislerle ortaya atmadığını, AB sürecini de dikkate alarak Türkiye'nin dış politika stratejisini irdeleyerek akılcı bir teklifte bulunduğunu ifade ediyor.
 </p>
 <p class="metin">
  Azerilerin endişelerini giderecek şu ifadeler Akşener'e ait: "Benim söylediğim şey zoraki bir birleşme değil. Referandumla halkın fikrinin alınmasından sonra başlayacak uzun vadeli bir süreç. Bu sonuç olarak Azerbaycan'ın, Türkiye'ye katılması değil, eşit iki ortak olarak, ulusal menfaatlerin korunması ve zenginleşme için yapılacak bir birliktelik".
 </p>
 <p class="metin">
  Birleşme güçlü Türkiye'yi doğurur
 </p>
 <p class="metin">
  Akşener'e göre Türkiye Azerbaycan birleşmesi, güçlerin birleştirilmesini, farklılıkların enerjiye çevrilmesini ve her iki ülke için oynanan oyunların ortadan kalkmasını getirecek. Eğer samimi ise güçlü Türkiye'yi AB içine alacak ve Karabağ meselesi AB'nin meselesi olacak. Güçlü bir Türkiye ve Azerbaycan'ın hem dünyaya hem kendilerine faydası olacak. Akşener tezini güçlendirmek için şunları belirtiyor: "İki toplum olarak mutlaka farklılıklarımız mevcut. Bunları faydaya çevirmeliyiz. ABD farklı ırklardan insanların kurduğu bir ülke ama Amerikalılık önde. Yıllar önce Hint kökenli bir Amerikalı'ya, 'Siz Hintli misiniz?' diye sorunca müthiş bir azar işitmiştim. Başka milletler başarıyor. Biz niye başaramıyalım? Niçin olumsuzluktan yola çıkılsın? Eğer alınırsak 2013'te AB'ye alınmamız bekleniyor. Yapılacak bir referandumdan sonra 3—5 yıl içinde gerçekleşebileceğine inanıyorum. AB'den daha önce sonuç alınır".
 </p>
 <p class="metin">
  AB sorgulanıyor
 </p>
 <p class="metin">
  Akşener'i, Azerbaycan ile birleşme teklifine getiren düşünce dinamiği bugün Türkiye'de resmi ve sivil birçok kişinin zihnini meşgul eden bir konu olan AB'nin sorgulanmasından kaynaklanıyor. Akşener, düşünce dinamiğini şöyle ortaya koyuyor: "1959'dan beri AB bizim rüyamız. AB'ye ilişkin uzun ince bir yolda yürümüşüz, özellikle son 10 yıldır da Türkiye'nin AB'ye endekskli bir dış politikasının var olduğunu görüyoruz. Ben AB'ye karşı değilim. Türkiye'nin AB'ye katılmasını ve yer almasını samimi bir şekilde istiyorum. Ama görüyorum ki AB'ye girme irademiz bizde değil. AB'ye üye ülkeler bize ev ödevleri veriyor. Ve bunun neticesinde de bekleme odasında unutulma tehlikesi ciddi olarak mevcut. AB ile ilgili projenin yürümesi ama bunun yanı sıra farklı alternatifleri düşünmemiz gerektiğine inanıyorum. Türkiye ile Azerbaycan'ın siyasi entegrasyonunu gündeme getirdim".
 </p>
 <p class="metin">
  Avrupa'daki insan Türkiye'yi istemiyor
 </p>
 <p class="metin">
  Akşener, TÜSİAD'ın AB üyesi ülkelerde 11 bin denek üzerinde yaptığı bir anketin sonuçlarını mesnet göstererek şunları ifade ediyor: "Avrupa'da yaşayan insanların yüzde 19'u Türkiye'nin AB'ye katılmasını istiyor. Ancak yüzde 29'u da Türkiye'nin birliğe katılmasını kesinlikle istemediğini belirtiyor. En çok istemeyen insanların bulunduğu ülkeler sırasıyla Yunanistan, Avusturya, Fransa. Baktığınız zaman Ermeni Tasarısının bu ülkede kabulünün arkasında bir kamuoyu desteğinin de olduğunu görüyorsunuz. Türkiye'de AB'nin kriterlerini bir sihirli değnek sayarak ve sırf bu kriterlerin uygulanması için bu birliğe girmeyi isteyenler var. Bu kriterler Türkiye'ye layık. AB ülkelerinin ulaştığı, siyasi, ekonomik, hukuki değerler insanımıza gereklidir. Türkiye AB'den bağımsız süratle bunu yerine getirmelidir".
 </p>
 <p class="metin">
  Avrasya stratejisi şart
 </p>
 <p class="metin">
  Buna karşılık, hem AB üyesi ülkelerin, hem Çin'in, hem de ABD'nin 'Avrasya Stratejilerinin' olduğuna inandığını söyleyen Akşener, Türkiye'de bir büyük devlet geleneğine sahip, bir imparatorluk bakiyesi Türkiye'nin bir Avrasya projesi ve projeksiyonun özellikle olması gerektiğine vurgu yapıyor; "Avrasya dediğimiz coğrafya bir ucu Atlas Okyanusu, diğer ucu Büyük Okyanus denilen bir coğrafya. Bu coğrafyada Türkiye'nin önünde ciddi fırsatlar var. İleride bir Türk birliğine yol açılabilir. Avrasya dediğimiz bölge enerji bölgesi. Dünya enerji rezervinin yüzde 30'u bu bölgede. Dünyada ben varım iddiasında bulunan ülkelerin bu bölgede ciddi çalışmaları var. Türkiye'nin Türk cumhuriyetlerine ilişkin karşılıklı seramonik, duygusal ziyaretlerden öteye, rasyonel çalışmaları olmalıdır. Ciddi manada işbirliğine yönelik projleri hazırlamalıdır.
 </p>
 <p class="metin">
  Kimsenin diyeceği bir şey yok
 </p>
 <p class="metin">
  Türkiye ile Azerbaycan birleşmesi akla gelince hemen arkasından dünya ne der sorusu akıllara geliyor. Türkiye'de yaşanan her olumsuz olayda bir dış düşmanlar kurgusunun olması biz bu birlikteliği gerçekleştirmeye kalkarsak diğer güçler hangi kozlarını kullanırlar? Türkiye'yi nasıl karıştırırlar korkusunu gündeme getiriyor. Akşener, buna kısa ama anlamlı bir cevap veriyor: "İki Almanya birleştiği zaman dünya ne dedi? İki bağımsız devletin halkının iradesiyle böyle birleşme sözkonusu olduğu takdirde kimsenin diyecek birşeyi kalmaz. Ülkeler arasında mütekabiliyet esastır. Globalizmin değeri karşılıklı bağımlılıktır. Ülkeler arasında duygusal, dostluklar ve duygusal düşmanlıklar olamaz. Türkiye'nin parçalanmasını dışardan bir güç silahla yapmaya kalkıştığı zaman 3. dünya savaşını göze almalıdır. Vietnamı, Afganistan'ı göze alamayanlar böyle bir sonuca karar veremezler. Ülkenin içinde işbirlikçileri olabilir. Siz koyduğunuz projeksiyonla Türkiye'de yaşamanın, Türk pasaportuna sahip olmanın önemli olduğunu gösterirseniz, bu ülkede yaşamaktan mutlu olmasını sağlarsanız bu sayı son derece azalır. Ben bu birleşmeye öncelikle Amerika ve Almanya'nın sıcak bakacağını düşünüyorum.
 </p>
 <p class="metin">
  Zihniyet engeli var
 </p>
 <p class="metin">
  Proje olarak parlak ve akla yatkın duran Türkiye—Azerbaycan birleşmesinin önündeki ilk engel Akşener'in ifadesine göre zihniyet. Türk insanının toplumsal şuuraltında başarıya büyük bir özlem olduğunu ifade eden Akşener; "İmparatorluk bakiyesiyiz. Hem problemlerimiz var hem bizi başarıya itecek hislerimiz var. Bu proje onu karşılıyor. Beyinlerimizde pranga olduğunu düşünüyorum. Tartışmanın gündeme getirilmesini bile engelliyor bu önyargılar. İlk olarak bu konu enine boyuna tartışılsın istiyorum. Sonra gerisi gelecektir."
 </p>
 <p class="metin">
 </p>
 <p class="arabaslik">
  Birleşme çalışmalarına başlayalım
 </p>
 <p class="metin">
  Namık Kemal ZEYBEK (Kültür eski Bakanı, Hoca Ahmet Yesevi Üniversitesi Mütevelli Heyeti Başkanı): Türkiye ile Azerbaycan arasında olabilecek en üst düzeyde birlikteliği gerçekleştirmemiz lazımdır. Türkiye—Azerbaycan Federasyonu niye olmasın? Doğrusu bu. Rusya Başkanı, Belerusya'ya gidiyor ve iki ülke arasında bir federasyon çalışmaları başlatıyor. Hiç kimse de bir şey demiyor. Türkiye ile Azerbaycan arasında da böyle bir çalışma başlarsa kimsenin birşey demeye hakkı yoktur. Türkiye Kafkaslardaki diğer dost ülke Gürcistan'la da çok yakın işbirliği içinde olmalıdır. Dahası Türkiye Avrasya Birliğinin öncüsü ve gerçekleştiricisi olarak çalışmalıdır. Yoksa AB'nin peşine takılıp da yalvaran bir ülke olmak Türkiye'ye hiç yakışmıyor. Ülkelerin birleşmesinin getireceği problemler vardır. Ancak bu problemler çözülür. Bu tür birliktelikler birdenbire olmaz. Akılcı ve bilimsel bir programla olur. Ama başlamak lazım. Ama ben demiyorum ki Türkiye ile Azerbaycan bütün sınırları kaldırsın, tek devlet ve parlamento olsun. Zaten tek devlet gibi bir düşünce yok. Amaçlanan çok güçlü devletler birliğidir. Benelüks Konseyi gibi, dahası AB modelinde birleşmelere gecikmeden gitmemiz gerekiyor.
 </p>
 <p class="metin">
 </p>
 <p class="arabaslik">
  Öğrenciler AB modeline sıcak bakıyor
 </p>
 <p class="metin">
  İlham HABİBULLAYEV (Öğrenci): Azerbaycan'la Türkiye'nin bir devlet yapısı içinde birleşmesine karşıyım. Azerbaycan'la Türkiye'nin farklı devletçilik gelenekleri olmuştur. Tarihe bakarsak bir düşmanlık da olmuştur. Farklı yollar tutmuşuz tarih boyunca. İki devletin biraraya gelmesi mantıksız gibi görünüyor. Milletin siyasi bir anlamı vardır. Biz çok zaman etnik kimlik olarak anlıyoruz. Orta Asya'da yaşayan her millet Türktür. Türkiye'de bile Türk dendiğinde vatandaşlık anlamı önplana çıkıyor. Millet olabilmek için uzun bir zaman geçmesi gerekir. Ekonomik, kültürel birlik olmalıdır. Bütün dünya nasıl örgütleşmeye gidiyorsa, Türk dünyası da bunu yapmalı, büyük güçlere karşı kendi haklarını korumalıdır. Bir devlet şeklinde birleşmek ütopiktir. Türk cumhuriyetleri çıkarlarını ancak kendilerine yakın olan diğer Türk cumhuriyetleriyle sağlayabilirler. Her bir Türk devleti kendi çıkarlarını savunmak istiyor ve kendini büyük tehlike altında görüyor. Birlikte bu çıkarlar nasıl savunulabilir? diye Türk dünyasının herbir ferdi düşünmelidir. İki ülkenin birleşmesinin büyük tehlikeleri de olur.
 </p>
 <p class="metin">
 </p>
 <p class="arabaslik">
  Fikir güzel
 </p>
 <p class="metin">
  Cebrail VELİYEV (Öğrenci): Bir milletiz ama sürekli yeni devletlerimiz olmuş. Karakoyunlu, Akkoyunlu gibi. Bir de olayın sosyolojik boyutuna bakmak lazım. İki ülke insanının hayata bakış açıları çok farklı. Azerbaycan 70 yıl sosyalist bir rejimde yaşadı. Azerbaycan'da tarih içinde kendi devletini kurma isteği olmuştur. 1918'de Mehmet Emin Resulzade'nin kurduğu Azerbaycan devleti geleneğini devam ettiriyoruz. Konfederasyon veya bir birlik olabilir. Birleşme fikri atıldı ama bu fikrin ortaya atılmasında zaman ve çevre şartlarının uygun olup olmadığı düşünülmüyor. İki toplumu da bilen biri olarak tek bir bünyede birleşmeyi mümkün görmüyorum. Azadlık ve özgürlük ruhu her iki millette var. Türk milletine mensubuz ancak iki ayrı devletimiz var.
 </p>
 <p class="metin">
 </p>
 <p class="arabaslik">
  Baskı altındaydık
 </p>
 <p class="metin">
  Kamuran BAJİYEV (Öğrenci): Azerbaycan 70 senelik bir baskıdan yeni kurtulmuş bir devlet. Türkiye ile ne kadar yakın olursa olsun, Azerbaycan halkı öncelikle psikolojik olarak böyle bir birleşmeye sıcak bakmaz. Bir uluslararası kuruluş şeklinde olması gereken bir birliktir. Türk cumhuriyetleri şu an bir ekonomik çöküntü içinde. Halen kendi ayakları üzerinde duramıyorlar. Şu an tek çatı altında birleşilmesini düşünemiyorum. İki ayrı devlet olmalı fakat her sahada işbirliği yapılmalı.
 </p>
 <p class="metin">
 </p>
 <p class="arabaslik">
  Anahtar kelime 'birleşme'
 </p>
 <p class="metin">
  Sabir RÜSTEMHANLI (Azerbaycan Milletvekili): Türkiye—Azerbaycan birleşmesi daha önce Azerbaycan'da da dile getirilmişti. Gazeteciler, yazarlar, aydınlar bunu tartışmışlardı. Bu bir düşünce tarzı. Haklarımızı savunmak ve daha güçlü olmak, bir millet iki devlet diyoruz. Doğrudan bir millet olmak için böyle bir tartışmaya ihtiyaç var. Türkiye, Azerbaycan ve diğer Merkezi Asya devletleri AB'ye benzer bir model oluşturmak için harekete geçebilirler. Sınırlar kalır, pasaport kalır. Türkiye bir aydan önce vize vermiyor. Önce serbest dolaşım, para birliği hayata geçirilmeli. Azerbaycanlılarda, birleşme dile getirildiği zaman "Biz yeni bir bağımsız devlet olduk. Türkiye kardeş de olsa lüzum yok. Biz bir yerdeyiz, ruhen biriz, dinimiz, kökümüz, tarihimiz bir. Hayat tarzımız bir. 200 yıl ayrı olmuşuz şivemiz bir değil. Azerbaycan'ın içinde bile şive farklılıkları var. Bağımsız kalmak şartıyla, ekonomik, manevi, kültürel birlikler kurulmalı" düşüncesi var. AB birliğinden daha büyük bir birlik olabilir. AB tükenmek üzere. Çünkü hiçbir potansiyeli yok. Aynı cinsin evlenmesine izin veren bir kültür bitmiştir. Roma ve Bizans İmparatorlukları ahlaksızlıktan bitti. Yerin altında da üstünde de saklanmış potansiyelimiz var. Ruhumuzda sakladığımız güzellikler var. Azerbaycan'la Türkiye'nin siyasi entegrasyonunu kast ediyorum. Katılma değil. Anahtar kelime birleşme. İki halkın iradesiyle, referandumla bir siyasi entegrasyondan bahsediyorum. Bu hemen olacak birşey değil. Her iki ülkenin bilim, siyaset adamları ve sivil toplum örgütleri tartışmaya davet ediyorum.
 </p>
 <p class="metin">
 </p>
 <p class="arabaslik">
  Birleşme iki ülkenin lehine
 </p>
 <p class="metin">
  Prof. Dr. Turan YAZGAN (Türk Dünyası Araştırmaları Vakfı Başkanı): Kuzey Azerbaycan'la, Güney Azerbaycan'ın birleşmesi Doğu Almanya ile Batı Almanya'nın birleşmesi kadar tabiidir. Bunlar coğrafya ve kültürün bütün unsurları itibarıyla bütündürler. Bu bütünlük tarihin uzun bir dönemi boyunca sağlanmış, zaman zamanda bölünmeler olmuştur. Bu bölünme; Kuzey Azerbaycan'ın Rusya'ya, Güney Azerbaycan'ın İran'a bırakılması, sunidir. Sonradan mutlaka telafi edilmesi gereken bir durumdur. Türkiye ile Azerbaycan'ın birleşmesi iki ülkenin de lehinedir. Bu birleşme siyasi yoldan olmadığı takdirde, hiç olmazsa coğrafi olarak meydana getirilmelidir. Coğrafi olarak olabilmesi için kuzeyle güneyin birleşmesi yeterlidir. Böylece İstanbul'dan kalkan bir araba tümüyle Türk topraklarından geçerek Moğolistan'a kadar gidebilir. Bu olmadığı takdirde çok acil olarak Türkiye ile Azerbaycan'ın karadan birleşmesi için Ermenistan'a peşkeş çekilmiş olan Zengezur'un tekrar Azerbaycan'a verilmesi gerekir. Veya Zengezur üzerinde 30 kilometre uzunluğunda, 500 metre genişliğinde bir otoyol ister satın alınarak, ister anlaşmayla, ister zorla açılmalıdır. Üstten bu yol olmadığı takdirde alttan bir tünelle bu yol açılmalıdır. Bu yol Türk istikbalinin olmazsa olmaz şartıdır. Bütün siyasilerin kendi güçlerine bunu planlaması gerekir. Birleşmenin önündeki engel siyasi düşüncedir. Onun dışında engel görmüyorum. Birleşmenin tek bayrak altında olması gerekmez. Bir konfederasyon altında tek ses olarak yürütülür. Bir AB modeline de gidilebilir.
 </p>
 <br/>
 <center>
  <a class="anaorta" href="http://web.archive.org/web/20020222191757/mailto:g.savgi@zaman.com.tr">
   g.savgi@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/326/dishaberler/1.htm), [web.archive.org (arşiv bağlantısı)](http://web.archive.org/web/20020222191757/http://www.aksiyon.com.tr:80/2001/326/dishaberler/1.htm)
