# Bursa Google Arena!

*Gürhan Savgı 2011.01.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kayseri Kadir Has, Rize Şehir, Şanlıurfa GAP, Türk Telekom Arena derken Türkiye’deki modern statlara Bursa Timsah Arena da ekleniyor. 44 bin kişilik stadın projesi ve bu projenin hikâyesi ilginç.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Yüksek Mimar Hasan Sözüneri, Bursa Büyükşehir Belediyesi’nden ‘Şampiyona yakışır bir stat projesi yap’ teklifini alınca bir ekip kurar. Dünyada stat tasarlanırken ne gibi temalar öne çıkıyor diye bir literatür taraması yapılır. Bursaspor ile ilgili öne çıkan haberler taranır. Sonuç, Timsah’tır. Google açılır, görseller bölümüne ‘timsah’ yazılır. İlk karşılaşılan fotoğraf, çöreklenmiş bir timsahtır. Bu, 44 bin kişilik yeni stadın dizaynı için ilham kaynağı olur. Sözüneri ve ekibi, UEFA kriterlerini de dikkate alarak bir proje hazırlar. Proje, şehre yeşil alanlar ve spor sahaları, kafe ve lokantalar, alışveriş merkezi, bir de müze kazandıracak, trafiği de rahatlatacak.
    </p>
    <p class="MsoNormal">
     Yukarıdan bakıldığında çöreklenmiş bir timsahı andıran yeni stadyumla ilgili konuştuğumuz Sözüneri, “Stadyumlar, bir şehrin, hatta bir ülkenin itibar yapılarıdır. Bu işi paradan önce bir onur meselesi yaptık.” diyerek Timsah Arena’yı tamamen ‘Made in Bursa’ olarak niteliyor.
    </p>
    <p class="MsoNormal">
     Bursa’da yeni bir stat ihtiyacı epeydir dillendiriliyordu. Ancak şampiyonluktan sonra süreç hızlandı ve yeni stadyum yeri olarak İzmir Yolu üzerindeki, şu an Veledrom’un olduğu alan seçildi.
    </p>
    <p class="MsoNormal">
     Yeni projeyi Hasan Sözüneri’den dinliyoruz: “Resimlerden bakınca küçük gibi gözüken timsah kafası tam 15 metre ve içinde üç kat var. Gözün içinde 200 metrekarelik özel bir salon bulunacak. Timsahın ağzındaki kafeteryada ziyaretçiler fotoğraf çektirebilecek. Ayrıca 560 kişilik konferans salonu ile müze ve sinema bulunacak. Stat, bin dönümlük parkın içinde yer alacak. Parkın içinde spor sahaları, yüzme havuzu, çay bahçeleri, lokantalar ve oyun sahaları bulunacak. Taraftarlar 8 dakikada dolup boşalabilen stada girmeden önce burada vakit geçirebilecek.”
    </p>
    <p class="MsoNormal">
     Büyükşehirler denince akla hemen trafik geliyor. Bursa gibi nüfusu ve buna bağlı olarak trafikteki araç sayısı her gün artan bir şehirde stadyuma nasıl ulaşılacak? Sözüneri, UEFA’nın, bir stadyumun şehir hayatına katılmasını isteğini belirterek Timsah Arena’nın bu kriteri yerine getireceğini vurguluyor. Öncelikle kesintisiz bir trafik için uzman bir firmaya proje hazırlatılmış. Yollar genişletilecek. Yeni kavşak ve köprüler yapılacak. Ankara, İzmir ve şehrin içinden gelecek araçlar kesintisiz bir şekilde viyadüklerle stada ulaşabilecek. Stadyuma 300 metre mesafede metro istasyonu bulunması ayrı bir avantaj. Metronun uygun olan istasyonlarının yakınına otoparklar inşa edilecek.
    </p>
    <p class="MsoNormal">
     Timsah Arena’ya misafir takımlar tamamen izole bir şekilde girip çıkacak. Sözüneri, misafir takım araçları için 150 araçlık park yeri ayırdıklarını belirtiyor. Bu araçlar korunaklı bir köprüden geçerek direkt stadyuma girecek.
    </p>
    <p class="MsoNormal">
     F.Bahçe Şükrü Saracoğlu Stadı’nda bazı koltuklar için görüş açısının yetersiz olması sebebiyle uluslararası organizasyonların yapılmaması gündeme gelmişti. Timsah Arena’da hiçbir koltuğun UEFA’dan çizik yememesi için öncelikle bir bilgisayar yazılımı yapılmış. Yazılım, otomatik olarak, sahanın en küçük bir parçasını görmeyecek koltuğun yerleştirilmesine izin vermemiş. Ayrıca, bitmek üzere olan Galatasaray’ın Türk Telekom Arenası’ndan alınan dersle tribünlere yüzde 3 eğim verilmiş. Bu sayede seyircilerin bir baştan bir başa birbirini görebilmesi ve toplu tezahüratların daha etkili icra edilmesi sağlanmış.
    </p>
    <p class="MsoNormal">
     Statta basın mensupları için lig maçlarında 30 masalı sandalye gerekirken; UEFA karşılaşmalarında bu sayı 950’ye çıkıyor. Bunun için de portatif bir çözüm bulunmuş. Uluslararası karşılaşmalarda yan kısımlar da basın bölümüne katılacak.
    </p>
    <p class="MsoNormal">
     Projenin ilgili kurumlardan tüm onayları alınmış. Bursa’da UEFA yetkililerine sunum yaptıklarını ifade eden Sözüneri, heyetten övgü aldıklarını dile getiriyor. Son olarak birim fiyatları ve malzeme listesi Bursa Büyükşehir Belediyesi’ne gönderilmiş.
    </p>
    <p class="MsoNormal">
     SAYILARLA TİMSAH ARENA
    </p>
    <p class="MsoNormal">
     Koltuk sayısı: 43.794, Turnike sayısı: 96,
    </p>
    <p class="MsoNormal">
     Tribün kapısı sayısı: 79, Loca sayısı: 70 (10-50 kişilik),
    </p>
    <p class="MsoNormal">
     Otopark kapasitesi: 7186 araç+391 otobüs
    </p>
    <p class="MsoNormal">
    </p>
    <p class="MsoNormal">
     Bursa Büyükşehir Belediye Başkanı Recep Altepe: Şampiyonlar Ligi finaline talibiz
    </p>
    <p class="MsoNormal">
     Özellikle Bursa kamuoyunda yeni stada yönelik şüphe ve eleştiriler gündeme gelmiyor değil. Biz de Bursa Büyükşehir Belediye Başkanı Recep Altepe’ye tartışılan konuları sorduk. İlk soru, 25 bin kişilik mevcut stadyum bile bazı maçlarda dolmazken yenisinde durumun ne olacağı… Başkan Altepe, bu konuda şunları söylüyor: “Bursaspor 4 sezon önce 2. Lig’deydi. Şu anda Şampiyonlar Ligi’nde. Bursaspor’un kurulduğu 1963’te şehir merkezinin nüfusu 130 bindi, şimdi 2 milyon. Yarın ilin nüfusu 4 milyona çıkacak. Avrupa’da adından söz ettiren bir takım oluşturacağız. Futbol kültürü yaygınlaşıyor. Artık ailece maça gidilecek. Yeni stadın cazibesi olacak. Şu an Bursaspor Şampiyonlar Ligi’nde idareten oynadı.
     <span>
     </span>
     Atatürk Stadyumu’nu uydurmaya uğraştık. Ancak 3. kategoriye zorla soktuk. Bursaspor yoluna devam etse ilerleyen turlarda bu statta oynayamayacaktı. Ayrıca uluslararası organizasyonlar, finaller almalıyız. Millî maçlar var. Bursa; Ankara, İstanbul, İzmir’in ortasında. Niye millî maç almayalım? UEFA, Avrupa kupalarında tarafsız sahalarda oynanan maçları kıstaslara uyanlara veriyor. UEFA da bize destek olacaktır. Bir Şampiyonlar Ligi finali, bir UEFA Kupası finali neden Bursa’da olmasın?”
     <span>
     </span>
    </p>
    <p class="MsoNormal">
     <span>
     </span>
     Başkan Altepe’ye, Timsah Arena’nın kurulacağı Veledrom’un dere yatağı olduğuna ve vadi çıkışı olduğu için rüzgârın problem olacağına dair eleştirileri soruyoruz: “Bunun ölçütlerini dünya koymuş. Ahmet’e, Mehmet’e bırakmamış. Stat nasıl oturur, derecesi ne olur, zemini nasıl olur, tribünler nasıl tasarlanır, koltuk koltuk belli. Bizim arkadaşlarımız 2 senedir bu işle uğraşıyor. Şu anda dünyanın en ileri stadyumlarından birini yapıyoruz. Bizim stadımız içi ve dışı ile UEFA ve FIFA normlarına en uygun stat olacak. Bunun derelerle ne alakası var? Stadın altı kaya, dere yandan geçiyorsa bir zararı yok.”
    </p>
    <p class="MsoNormal">
     <span>
     </span>
     Altepe’ye taraftarların zihnini en fazla kurcalayan soruyu soruyoruz: Neden ilk önce planlandığı gibi Atatürk Stadı’nın yerine yeni stat yapılmadı? Altepe, şunları ifade ediyor: “Eski stat, Kültür Park’ın içine giriyor. Kültür ve tabiat varlığını ihlal ediyorsunuz. Alan yetmiyor. Maçlar oynanırken yenilenmesi de zor. Tadilatla olmuyor. UEFA kriterlerine uymuyor. Komple yeniden yapılması gerekiyor. Bunlar olumlu görülmedi. Şehrin içinden yoğunluğun atılması gerekiyordu. Bu şekilde ana yolun üzerine mevcut yer belirlendi.”
    </p>
    <p class="MsoNormal">
     <span>
     </span>
     Dillendirilen diğer bir iddia da biraz ‘duygusal’. Timsah Arena, mevcut Atatürk Stadı’nın olduğu yerde yapılacaktı. Yer değişikliği, Veledrom civarında otel yapan şirketlerin baskısı sonucu gerçekleşti? Altepe, “Kimsenin baskısı olmadı, ben kararımı kendim verdim.” diyor ve şöyle devam ediyor: “Oteller, stat projesi yeni yerine kaydırılmadan da vardı. Stat eski yerinde yapılsaydı da bu oteller yapılacaktı. Bursa yakın bir gelecekte tüm otellerinden termal su akan dünyadaki tek şehir olacak. Bundan güzel bir şey var mı? Kimin kafası ne ile kurcalanıyor bilmiyoruz ama bunlar çok absürt şeyler. Stadın etrafında oteller olması avantaj. Ama stadın arazisine değil. Orada sadece yeşil alan var. Otele gelenler maçı seyredip yürüyerek oteline dönecek.”
    </p>
    <p class="MsoNormal">
     <span>
     </span>
     Başkan Altepe, Timsah Arena’yı öve öve bitiremiyor: “Yapacağımız stadyum, Almanya’nın Münih şehrindeki Alliance Arena’dan daha estetik olacak. Stadı ücretle gezdireceğiz. Kısa süre içinde ticari mekânları da dâhil olmak üzere ihaleye çıkıyoruz. Bizler, ilgili kuruluşlar ve iş adamları herkes destek verecek. Maliyeti tahminen 100-120 milyon avro olacak. Ancak bedel ölçü değil. Eser ortaya çıkınca kim ne kadar para harcamış göreceğiz. Hesaplar şeffaf olacak.”
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Safa Kara, 11 January 2011, 12:08
> Stat konusunda Bursa'da hem bir istek hem de endişe vardı. Haber dengeyi çok iyi bularak her soruya cevap vermiş. Bir taraftar olarak arkadaşlarımıza bu haberi anlatacağız. Taraftarın kafasında bir fikir uyandırdınız. Aksiyon'da böyle her türlü görüşün ifade edildiğini görmek temennisiyle...

Kaynak: [www.aksiyon.com.tr](http://www.aksiyon.com.tr:80/aksiyon/haber-28391-bursa-google-arena.html), [web.archive.org (arşiv bağlantısı)](http://web.archive.org/web/20131107030441/http://www.aksiyon.com.tr:80/aksiyon/haber-28391-bursa-google-arena.html)
