# Yer üstü madeni zeytin

*Gürhan Savgı 2014.12.02*

<div class="pNewsDetailMainContent" itemprop="articleBody">
 <p>
  Ömrü asırları bulabilen zeytin, tabiattaki dengenin önemli bir unsuru. Ekonomik boyutu düşünüldüğünde de altın yumurtlayan tavuk diyebiliriz. Fakat Yırca katliamı ve ÇED yönetmeliğindeki değişiklikler, yer üstü madeni ile ilgili endişeleri arttırıyor.
 </p>
 <p>
  Yaşlı zeytin ağacını, İstanbul Ataşehir’de otoyol kavşağındaki Nezâhat Gökyiğit Botanik Bahçesi’nde bulduk. Beş-altı asrı çoktan devirmiş. Türdeşleriyle en beğenilen lezzeti sundukları Bursa Gemlik’te bir fabrika inşaatı sırasında kesilecekken kader onu buraya sevk etmiş. Âdeta ikinci baharını yaşıyor. Ağaçlandırma çalışmaları sebebiyle Yaprak Dede olarak tanınan işadamı Ali Nihat Gökyiğit’in kurduğu bahçede insanın ağaca zulmünün abidesi olarak bulunuyor.
  <br>
   Orta boylu. Kalın gövdesi ancak ona aşılanan genç bir türdeşinin omuz vermesiyle ayakta duruyor. İnsanların vefasızlığına rağmen işini yapmaya çalışıyor. Yaprakları genç bir fidanınki gibi körpe, meyvesini de veriyor. Bu ulu zeytin, sığınmacı durumuna nasıl düşürüldü? Oysa o Bizans’ı, Osmanlı’yı, Türkiye Cumhuriyeti’ni görmüş bir ağaç. Zeytin tarih boyunca Akdeniz havzasının zenginlik, bereket ve sağlık kaynağı olmuş. Dünyadaki zeytin ağaçlarının yüzde 94’ü Akdeniz çevresinde bulunuyor. Ulu zeytine dönüp “Memleket insanı da idarecisi de aslında seni bir parça anlamıştı.” diyorum. Daha I. Cihan Harbi’nin yaralarını sarmakla meşgulken, 23 Ocak 1939’da “Zeytinciliğin Islahı ve Yabani Zeytinliklerin Aşılanması Hakkında Kanun” çıkarıldı. Zira İspanya’da bir hektar zeytinlikten 208 kilo, İtalya’da 160 kilo yağ üretilirken; Anadolu zeytinlerinden 120 kilo yağ çıkıyordu. 50 milyon zeytinden sadece 20 milyon kadarı ürün veriyordu.
   <br>
    Zeytini hukuken ‘dokunulmaz’ kabul etti bu millet 75 sene. Bugün 170 milyon ağaçla Türk zeytin sektörünün dünya piyasalarında belirleyici olmasına az kaldı. Türkiye, dünya sofralık zeytin üretiminde ikinci, zeytinyağı üretiminde ise dördüncü sırada. Sektörde yüzde 17’lik bir paya sahibiz. 2007-08 sezonunda 200 bin ton olan üretim, son yedi sezonda yüzde 115’lik artışla 430 bin tona ulaştı. Bu durum maksimum verime 10 yılda ulaşan genç ağaçlardan kaynaklanıyor. Zeytinyağı da aynı dönemde 72 bin tondan 180 bin tona yükseldi. Dünyadaki zeytinyağının yüzde 5,8’ini üretir hâle gelindi.
    <br>
     Türkiye tam arz sorununu aşıp sektörde güçlü bir oyuncu hâline gelirken 2012’de hükümet zeytinlikleri imara açmanın yolunu aramaya başladı. Dönemini aşan bir öngörüyle 1939’da çıkarılan kanuna göre “Zeytinlik sahaları içinde ve bu sahalara en az 3 kilometre mesafede zeytinyağı fabrikası hariç, ağaçların gelişimine mâni olacak atık bırakan, toz ve duman çıkaran tesis yapılamaz” idi. Kanun 1995’te yenilenmiş ancak bu hüküm kalmıştı. Hükümet, önce, işi büyütmeden zeytinlere dokunmanın yolunu yönetmelik değişikliğiyle denedi. 2012’de, Zeytinciliğin Islahı ve Yabani Zeytinliklerin Aşılanması Kanunu Yönetmeliği’nde 25 dekardan küçük olanların zeytinlik sayılmamasının yolu açılmak istendi. TEMA Vakfı dava açtı. Danıştay İdari Dava Daireleri Kurulu ‘dur’ dedi. Ama durmadılar. Şimdi yönetmelikle yapılamayan kanunla aşılmak isteniyor. Meclis gündeminde yargıya takılan yönetmeliklerle hemen hemen aynı kanun tasarısı var. Zeytini koruyan Çevresel Etki Değerlendirme (ÇED) Yönetmeliği ise 2002’den beri 8’i tamamen, 7’si kısmen olmak üzere 15 defa değişti. Değişiklikler iptal edildikçe eskisini mumla aratacak yenisi çıkarıldı.
     <br>
      Zeytini koruyan kanun varken bile yazlık evler, altyapı yatırımları ve Soma Yırca’daki gibi enerji santralleri için zeytin ağaçları kesildi, kesiliyor. Yırca’daki zeytin talanının geniş kitlelerin vicdanını sızlatmasında 301 madencinin öldüğü Soma kazasından sonra gerçekleşmesinin büyük payı var. Çünkü yer üstünde kazanamayan insanlar çareyi yer altına inmekte buluyor. Tarım, itibarsızlaşıyor. Enerji Bakanı, ‘bakkal hesabı’yla kömür-zeytin kıyası yapıyor.
      <br>
       Sığınmacı konumuna düşürülen ulu zeytine soruyorum. Enerji santrali yapmak için sizleri kessinler mi? Şöyle fısıldıyor: “Biz ekmek kapısıyız. Meyvemizden, yağımızdan kazanılan helal para ile nice nesiller yetişti. Küçümsemesinler bizi. Çünkü bereketliyiz. Bugünkü dille, sürdürülebilir bir gelir sağlarız. Etrafımızda insanlar kanserden ölmez. İş kazaları olmaz. Biz gıdanın teminatıyız. Termik santrali tabağınıza koyup yiyemezsiniz. Sağlık kaynağıyız. Santralleri, tarımdan, ormandan, insandan uzak uygun arazilere yapsınlar. Yakıtını biraz taşıma zahmetine girsinler.”
       <br>
        Türkiye zeytini korumak için Birleşmiş Milletler’de söz vermişti. Zeytin, uluslararası sözleşmeyle korunan tek ürün. 1956’da Madrid’de Uluslararası Zeytin Konseyi kuruldu. BM, 2005’te Milletlerin Uluslararası Zeytinyağı ve Sofralık Zeytin Anlaşması hazırladı. Türkiye, 2009’da imzaladı.  Zeytinleri korumak için uzun senelerdir mücadele veren TEMA Vakfı Hukuk Danışmanı Avukat Ömer Aykul diyor ki “Uluslararası anlaşmalar, anayasanın üzerindedir. Türkiye’nin imzaladığı bir uluslararası sözleşme iç hukuk ile çelişirse, anayasa gereği uluslararası sözleşme esas alınır.”
        <br/>
        “Hem millî hem de uluslararası hukukla korunurken neden seni bu kadar endişeli görüyorum o zaman?” diye soruyorum yaşlı ağaca. Duruşunu bozmadan cevap veriyor: “Benim bulunduğum zeytinlik bir kişiye aitti. O vefat edince bölündü. Sonra bir daha, bir daha… İdareciler vaktinde durumu fark edip, miras yoluyla bölünmeyi önlemedi. Küçük tapulara sığıştık. Şimdi bu durumdan istifade ederek katlimize ferman çıkarmak istiyorlar.”
        <br/>
        Bu noktada zeytin meselesinin hem ticari hem de çevre boyutunu en iyi analiz edebilecek kişilerden biri TEMA Vakfı Yönetim Kurulu Başkanı Deniz Ataç. Türkiye İş Bankası iştiraklerinden Fora Zeytin’in 9 sene genel müdürlüğünü yaptı. 4 sene Ege Zeytin ve Zeytinyağı İhracatçı Birliği Yönetim Kurulu Başkanlığı’nı yürüttü. Birliğin ilk kadın yönetim kurulu başkanı olarak tanındı. Ataç, zeytinin tane ve yağının lezzetinin yetiştirildiği yere göre değiştiğini belirtiyor. Anadolu’nun toprak, iklim ve çeşitlilik olarak zeytinde çok önemli bir yeri olduğunu söylüyor.
        <br/>
        İlginç bir rakam da veriyor Ataç: “Türkiye’deki 113 zeytin türü kataloglara geçmiş durumda.” Bu temel veri üzerinden dikkat çekici bir bağlantı kuruyor. Türkiye’de sadece ticari olarak bakılarak zeytin çeşitleri azaltılıyor. Sadece Gemlik, Edremit, Akhisar çeşitlerine ağırlık vererek aslında bindiğimiz dalı kesiyoruz. Biyolojik çeşitliliğin ileriye dönük nasıl bir savunma sistemi olduğu fark edilemiyor. Ataç, hem çevresel hem de ticari kazancın çeşitlilikten geçtiğini dile getiriyor. Ataç’ın verdiği bilgiye göre ABD’de çok fazla zeytin çeşidinin satıldığı reyonlar bulunuyor. Türkiye bu çeşitleri fark edip değerlendirebilirse ticarette çok daha farklı yere gelebilir. Zeytin sektörü çok fazla insanın iş ve aş kapısı. Yarım milyondan fazlası doğrudan olmak üzere 10 milyon insanın dolaylı olarak gelir sağladığı bir sektör. Deniz Ataç, üretimi yeterli olmayan ülkelerin sektörde belirleyici olamadığını, spotçu olduğunu anlatıyor.
        <br/>
        Ataç’a göre bugünlerde gelecekle ilgili stratejilerin hazırlanması gerekirken Soma Yırca’daki kesimler ve zeytinle ilgili kanun tasarısı sektörde belirsizlik oluşturdu. Ataç, algı yönetimini çok iyi yapan iktidarın, kahvaltıda zeytin yiyen, orucunu zeytinle açan milletin değer yargısını öngöremediği kanaatinde.
        <br/>
        İstanbul Teknik Üniversitesi İşletme Fakültesi Öğretim Üyesi Ahmet Atıl Aşıcı da Yırca köyündeki zeytin talanının altında ekonomik ve politik ilişkilerin yattığı görüşünde. Aşıcı’ya göre günümüzün popüler iktisadi anlayışı fazla iddialı bir şekilde insan ihtiyaçlarını ‘sınırsız’ kabul ediyor. Oysa insan daha çok tükettikçe mutlu olmuyor. Tam aksine aşırı tüketim insanları mutsuz ediyor. İnsan, ihtiyaçları sınırsız kabul edip tüketimin oluşturduğu sorunları yok saydığında mevcut kaynakları en fazla para getirecek şekilde kullanma gerektiği zannına kapılıyor. Zeytinin gelirini termik santralin geliri ile karşılaştırıp ağaç kesimlerini kalkınmanın bedeli olarak olağanlaştırıyor. Yrd. Doç. Aşıcı, Türkiye’nin bu noktaya son yıllarda hızlanan bir süreç içinde adım adım geldiğini söylüyor. Bunun neticesinde ise tarım sektörü çökertildi. Tarımdan hayatını kazanamayanlar yedek işçi ordusu saflarına katıldı. Çiftçilikten geçinemeyenler topraklarını yok pahasına satıp, dün nasıl tersanelere itildiyse, bugün de inşaat yahut madenlere itiliyor.
        <br/>
        Bu duruma çarpıcı örnekler veriyor Aşıcı. Pek çok sanayici daha hızlı ve çok kazandırdığı için müteahhit oldu. Bundan ekonomiden sorumlu Başbakan Yardımcısı Ali Babacan da şikâyetçi. Ama herhâlde buna en son hakkı olan kişilerden biri Babacan. En çarpıcı örnek ise Harvard mezunu iki arkadaştan. Amerikalı olanı Silikon Vadisi’nde şirket kurarken Türk olanın İstanbul’da et restoranı açmasında şaşılacak bir şey yok.
       </br>
      </br>
     </br>
    </br>
   </br>
  </br>
 </p>
 <p>
  <strong>
   ZEYTİNCİLİKTE
   <br/>
   YAPILAN HATALAR
  </strong>
  <br/>
  Bu eko-politik analizden sonra dönelim zeytine… Yağlık zeytin üretiminde önde gelen merkezlerden Aydın’ın Ticaret Borsası, Ar-Ge Proje ve Kalite Sorumlusu Cansu Karabulut imzasıyla Zeytin ve Zeytinyağı Raporu yayımladı. 2013 verileriyle hazırlanan rapora göre, Türkiye dünya zeytin piyasasından hak ettiği kadar pay almıyor. Aslan payını Avrupa Birliği ülkeleri alıyor. Çünkü İspanya ve İtalya gibi ülkeler markalaşmış ürünlerle pazarı kontrol ediyor. İtalya, Türkiye’nin de aralarında olduğu ülkelerden dökme zeytinyağı temin ediyor, ambalajlıyor ve kendi markalarıyla dünya piyasasına sürüyor. Raporda yapılması gerekenler şöyle sıralanıyor: “İhracat yapılan ülkelerin damak tadına göre işleme teknolojilerine geçilmesi, zeytinliklerin ıslahı ve yeni alanlar oluşturulması, teknoloji kullanılarak üretimin takibi ve planlanması, stokçuluğun önlenmesi, hedef pazarlarda tanıtım yapılması, mirasla zeytin sahalarının daralmasının önlenmesi, kalifiye personel yetiştirilmesi, kayıt dışılığın önlenmesi.”
  <br/>
  Uzun seneler Türkiye’de sofralık zeytinin belirleyicilerinden Marmara Birlik’in başkanlığını yapan Refi Taviloğlu, hızla artan zeytin ağacı sayısının sektörün güçlü yanı olduğunu söylüyor. Ancak bu sayı artarken bazı hatalar yapılmış. Taviloğlu’na göre zeytinin zor yetişebileceği yerlere iklim, toprak, su yapısına bakılmadan dikim yapılmış. Yerel çeşitlere ağırlık verilmesi gerekirken İspanya’da en iyi verim yapan cinsler getirilerek zeytinlikler oluşturulmuş. Üretilecek zeytinin sofralık mı yağlık mı olacağı veya ihraç mı edileceği hesaba katılmamış.
  <br/>
  Taviloğlu, üreticiye indirimli akaryakıt ile gençleştirme desteği verilmesini öneriyor. Marmara ve Ege’de yaşlı zeytin ağaçlarının yaygın olduğunu, bu durumun da ağaç başına verimi düşürdüğünü söylüyor. Balıkesir Erdek’te kendi zeytinliğinin yanında belediye çöplüğü olduğunu kaydeden Taviloğlu, yargı kararına rağmen senelerdir bu tesisi kaldırtamamaktan yakınıyor. Zeytin hukuken muhafaza altında olmasına rağmen korumada büyük sorunlar yaşandığına dikkat çeken Taviloğlu, hukukun gevşetilmesiyle ‘ateş düştüğü yeri yakar’ misali büyük tarım, çevre problemleri ve insani problemlerle karşılaşılacağı uyarısında bulunuyor.
 </p>
 <p>
  <strong>
   FİYATLAR ÜRETİCİYİ
   <br/>
   TATMİN ETMİYOR
  </strong>
  <br/>
  Gelelim üreticiye... Alın teri döken asıl aktöre... Manisa Akhisar’da zeytin üretimi yapan Osman Topuz, 2007’ye kadar zeytin fiyatlarının tatmin edici olduğunu, 2007’den 2012’ye kadar artmadığını söylüyor. Bu dönemde mahsulün kilogramını ortalama 1 liradan satmışlar. Topuz’un tabiri ile bu sene fiyatta bir kıpırdanma olmuş. Zeytinde kilogram fiyatı 2, zeytinyağında da 10 liraya yükselmiş. Osman Topuz, 4,5 liraya mazot alıp 2 liraya ürün satmanın çok cazip olmamasından yakınıyor. 60 dönüm zeytinliği için devletten 400 lira doğrudan gelir desteği aldığını ifade eden Topuz, bu parayla arazisini ancak bir kere sürebildiğini söylüyor. Son olarak bir de zeytine korumacı bir açıdan bakalım. Merkezi Bursa’da olan Güney Marmara Doğal ve Kültürel Çevreyi Koruma Derneği’nin (GÜMÇED) Başkanı Adnan Önürmen, zeytin alanlarının imara açılmasına karşı birçok dava açmış, çoğunu da kazanmış bir isim. Önürmen, zeytinliklerin ikinci konutlar (yazlık evler), madenler ve sanayi tesislerinin baskısı altında olmasından yakınıyor. Önürmen, bu kanunun yenilenmesiyle dayanaktan yoksun kalacaklarına dikkat çekiyor.
  <br/>
  Önürmen’in diğer bir şikâyeti de gelişigüzel ilaçlama ve zeytin karasuyu. Önürmen, diğer tarım ürünleri için kullanılan ilaçların zeytinlere de sıkıldığına şahit olmuş. Tarım Bakanlığı’nın ilaçları etkili bir şekilde denetlemediğini söyleyen Önürmen, ilaç ve gübre atan bir üretici ile organik yetiştirenin gelirinde büyük fark olmadığını belirtiyor. Tarım il müdürlüklerinin de organik üretimi özendirmek yerine çiftçilere ilaçlama tavsiye etmesinden yakınıyor. Zeytin karasuyunun büyük bir çevresel yıkıma yol açtığı uyarısında da bulunan Önürmen, “1 litre karasuyun 1 milyon litre temiz suyun oksijenini tükettiğini ifade ediyor. Adnan Önürmen, bu atığın değerlendirilebileceğini, bu konuda organizasyon yapılması gerektiğini belirtiyor.
  <br/>
  Zeytinciliğin Islahı ve Yabani Zeytinliklerin Aşılanması Hakkında Kanun’da yapılması düşünülen değişikler çevrecileri tedirgin ediyor. Çevre ve Şehircilik Bakanlığı’nın 2013’te tamamen yenilediği Çevresel Etki Değerlendirme (ÇED) Yönetmeliği’ni geçen hafta bir kez daha değiştirdiği hatırlatılıyor. Alışveriş merkezleri, hidroelektrik santralleri (HES), termik santraller, şehir hastaneleri, toplu konut projeleri ve golf sahaları ÇED’den muaf tutulacak bu değişiklikle.
 </p>
 <p>
  <strong>
   ZEYTİN AĞACI DEYİP GEÇMEYİN
  </strong>
 </p>
 <p>
  Zeytin ağacı narin bir ağaç. Ağır ve zahmetli büyümesine karşın oldukça uzun ömürlü. Bir zeytin ağacının ortalama ömrü 300-400 sene. Ancak 3 bin yaşında zeytin ağaçlarına da rastlanıyor. Derinlere uzayan kökleri sayesinde kalkerli, çakıllı, taşlı ve kurak topraklarda yetiştirilmeye elverişli. Zeytin ağacı için en verimli ortam yazları sıcak, kışları ise ılıman geçen iklimler. Çünkü zeytin ağacı ışığı, güneşi ve 15 derecenin üstündeki sıcaklığı seviyor. Zeytinin besleyici değerinin yüksek oluşu; lif içermesi ve protein oranı yüksek bir besin olmasının yanı sıra vücuda alınması zorunlu olan aminoasitleri (özellikle lösin, aspartikasit, glutamik asit), doymamış yağ asitlerini, vitaminleri ve temel elementleri içermiş olmasına bağlanıyor. Zeytinin sağlığa katkıları çok fazla.
 </p>
 <p>
  <strong>
   ÖRNEK BİR GİRİŞİM:
   <br/>
   YAVAŞ ZEYTİNYAĞI
  </strong>
 </p>
 <p>
  Cittaslow (Sakin Şehir) ağına katılan İzmir’in Seferihisar ilçesinde Orhanlı Köyü Derneği, lezzetli ve sağlıklı zeytinyağı üretmek ve Seferihisar’daki kırsal hayatı korumak için örnek bir çalışma içine girdi. Köyde tek tek elle toplanan ürünler, zeytinin insan avcuna düştüğü ilk tarihten beri kullanılan fakat günümüzde yok olmaya yüz tutmuş taş baskı yöntemiyle eziliyor. Bu işlem yaklaşık 30 dakika sürüyor. İçindeki yakıcı tatların bu işlem sırasında uzaklaşması sağlanıyor. Bu nedenle taş baskı zeytinyağı son derece farklı bir aroma ve eşsiz bir lezzete sahip. Üretilen yağlar daha çok kadınların çalıştığı bir kooperatif ve internet sitesi aracılığı ile satılıyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/yer-ustu-madeni-zeytin_540095), [web.archive.org (arşiv bağlantısı)](http://web.archive.org/web/20141209061946/http://www.aksiyon.com.tr/dosyalar/yer-ustu-madeni-zeytin_540095)
