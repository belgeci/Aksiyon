# Kansere karşı Havana - Kayseri hattı

*Gürhan Savgı 2015.07.07*

<div class="pNewsDetailMainContent" itemprop="articleBody">
 <blockquote>
  <p>
   Bir Türk firması, Küba’nın bulduğu kanser ve hepatit C aşıLARInı Kayseri’de üreterek dünyaya pazarlayacak. Taraflar gelecek vaAT eden ortaklığın hikâyesini anlattı.
  </p>
 </blockquote>
 <p>
  Türkiye neresi, Küba neresi demeyin! Dünyada öylesine ekonomik fırsatlar var ki, memleketin seçimden sonraki geçiş dönemine takılıp karamsar olmaya hiç gerek yok. En güzel misallerden biri Küba ile Türkiye’nin akciğer kanseri ve hepatit C aşılarının üretiminde işbirliği yapıyor olmaları. Çünkü artık global bir köyde yaşıyoruz!
 </p>
 <p>
  Che Guevara, Fidel Castro, puro ve turizmle tanıdığımız Küba’yla bu işbirliğinin hikâyesi hayli ilginç. Yenilikçi ve kararlı bir müteşebbis firma rol almış. Demir çelik sektöründeki Kayserili bir grup, Has Biyotech firması ile ilaç sektörüne girdi. Has Biyotech, Türkiye’de ilaç sektöründeki çoğu aktörün yaptığı gibi yabancı ilaçların eş değerlerini yurtiçinde üretmeyi tercih etmedi. Orijinal ilaçlar geliştirmek için dünyaya açıldı.
 </p>
 <p>
  Firmanın genel müdürü farmakoloji ve toksikoloji uzmanı Dr. Seyfullah Dağıstanlı, İspanya ve Arjantin’de görüşmelerde bulunurken Küba’da ilaç sektörünün çok ilerlediğini birkaç kaynaktan duymuş. Dağıstanlı, fakir bir ülke olarak tanıdığı Küba’ya pek de umutlu gitmediğini itiraf ediyor. Ancak adada karşılaştıkları onu şaşırtmış. Biyoteknoloji, ilaç ve kimya sanayii alanlarında tam 53 enstitüyü dolaşıp incelemiş.
 </p>
 <p>
  Küba, Fidel Castro devriminden sonra yaklaşık yarım asır ABD’nin ekonomik ambargosu altında kalmış. Bu ağır şartlarda ilaç sektöründeki gelişmenin nasıl sağlandığını Küba’nın Türkiye Büyükelçisi Alberto Gonzales Casals’dan dinledik. Casals, yüklü servetiyle birlikte ABD’ye kaçan General Fulgencio Batista’dan sonra devrimin kendini her alanda ispatlamak zorunda kaldığını söylüyor. Hayati öneme sahip olduğu için ilaç sektörüne ağırlık verildiğini, kısıtlı bütçeye rağmen bu sektöre yaklaşık 1 milyar dolar harcandığını belirtiyor.
 </p>
 <p>
  İlk etapta özellikle Almanya ve İsveç başta olmak üzere ilaç sektörünün geliştiği ülkelere öğrenciler gönderilmiş. Ülkelerine geri dönen bu uzman kadro sektörde önemli bir gelişme sağlamış. Kendi ihtiyacını bu yolla gideren Küba, bu arada orijinal ilaçlar geliştirmeyi de başarmış. Bunlardan en dikkat çekici olanları dünyada kabul edilir başka örneği olmayan kanser ve hepatit C aşısı. Diğer bir ürün ise şeker hastalığı dolayısıyla kangren olan uzuvları iyileştiren bir ilaç. Kanser aşısı (Racotumomab), Havana Moleküler İmmünoloji Merkezi’nde ülkede sıkça görülen akciğer kanserine karşı 30 senedir süren çalışmalar sonucu piyasa ürünü hâline gelmiş. Arjantin’de 2013’ten bu yana kullanılan aşının son faz denemeleri 2015 sonunda tamamlanıyor.
 </p>
 <p>
  Kübalılar bu ürünleri ancak 2011’de Castro’nun görevi bırakmasıyla ABD ile ilişkilerin yumuşamasından sonra dışa açma imkânı bulmuş. Büyükelçi Alberto Gonzales Casals’ın verdiği bilgiye göre Küba’nın ilaç ihracatından elde ettiği gelir 37 milyon dolar. Ancak, Küba komşu ülkelerle dış ticaretini mal takası şeklinde gerçekleştiriyor. Aslında ilaçtan Küba’nın elde ettiği gelir bu rakamın çok üzerinde.
 </p>
 <p>
  İşte bu noktada ‘Türk akıncılar’ âdeta Küba’yı tekrar keşfetmiş. Has Biyotech Genel Müdürü Seyfullah Dağıstanlı, ziyaretlerinde Kübalıların ilaç sektöründeki güçlü yönleri ile kendilerinin güçlü yönlerinin birbirini tamamladığını tespit etmiş. Mesela Türk tarafı, ürünlerin AB standartlarına çıkarılması için destek sağlamış.
 </p>
 <p>
  İlk etapta kanser ve hepatit C aşıları ile diyabetik kangreni iyileştiren bir ilacı Türkiye’ye ithal etmeye başlamış. Bu işbirliği neticesi 10 milyon dolarlık ticaret hacmine ulaşılmış. Dağıstanlı, ilaçların üretimi için Kayseri’de, Erciyes Üniversitesi’ne bağlı Erciyes Teknopark’ta fabrika kurmak için inşaata başladığını ifade ediyor. İleri dönemde kanser aşısından kanserin teşhisi için faydalanılabilecek bir ürün geliştirilecek.
 </p>
 <p>
  Küba Devleti ile varılan anlaşmaya göre Kayseri’de ilaçlar önce şişelenecek daha sonra da molekül üretimleri yapılacak. Orta Asya ve Ortadoğu’ya pazarlanacak. Dağıstanlı’nın verdiği bilgiye göre aşı, kanser hücreleriyle savaşan insan hücrelerini harekete geçiren moleküllerden oluşuyor. Maliyetine gelince senelik 25 bin dolar civarında.
 </p>
 <p>
  Bugüne kadar tedavi edilemeyen hepatit C için aşı ise yaklaşık 100 dolardan satılacak. Bir hastanın tedavi maliyeti 100 bin lira civarında olacak. Dağıstanlı rakamların söz konusu tedaviler için makul olduğunu belirtiyor. Türkiye’de Sosyal Güvenlik Kurumu, kanser ve hepatit aşılarına henüz ödeme yapmıyor. 2015 sonunda denemelerin tamamlanması ve sonuçların yayımlanmasını bekliyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kansere-karsi-havana-kayseri-hatti_551492), [web.archive.org (arşiv bağlantısı)](http://web.archive.org/web/20150712040802/http://www.aksiyon.com.tr:80/dosyalar/kansere-karsi-havana-kayseri-hatti_551492)
