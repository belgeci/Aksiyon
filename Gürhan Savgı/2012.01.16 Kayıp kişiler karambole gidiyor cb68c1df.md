# Kayıp kişiler karambole gidiyor

*Gürhan Savgı 2012.01.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kayıp kişilerin bulunması ülkemizde hâlâ çözümlenememiş bir mesele. Bazı adımlar atılmasına rağmen kayıplarla ilgili hastane, emniyet, adli tıp ve sivil toplum kuruluşları arasında etkili bir koordinasyon yok.
  </font>
 </div>
 <div id="newsText">
  <font class="detail-text">
   <p>
    ‘Bir garip ölmüş diyeler./Üç günden sonra duyalar./Soğuk su ile yuyalar./Şöyle garip bencileyin…’ Yunus Emre’nin gönlünün mahsulü olan, zaman ötesine söylenmiş bu sözler geçmişten bir mesaj sanki. Aradan geçen asırlar aslında pek bir şey değiştirmemiş.  Teknolojinin onca imkânlarına rağmen hâlâ bir garip kaybolunca hele ölünce ne yazık ki aynı akıbete maruz kalıyor.
   </p>
   <p>
    Bugün özellikle büyük şehirlerde kaybolan ve üzerinde kimlik olmayan şahısların bulunması ve yakınlarına haber verilmesi konusunda karakollar, hastaneler ile Adli Tıp Kurumu’nun kendi içinde ve birbirleriyle iletişiminde ciddi eksikleri var. Yaşayanlar, kayıplık hâlinin ölümden daha ıstırap verici olduğunu söylüyor. Çünkü vefat hâlinde ‘belirlilik’ söz konusu. Rehabilitasyon vetiresi hemen başlıyor. Taziye, ahret inancı gibi manevi süreçler ateşli duyguları zaman içinde küllendiriyor. Biz de kaybolma vakalarını inceledik.
   </p>
   <p>
    Bu sosyal yaraya ait ilk örnek kaybolma hikâyesi 25 yaşındaki Tolga Zorba’ya ait. Dayısı Hüseyin Gülle’nin anlattığına göre, yeğeninin zekâsı, 4 yaşındaki bir çocuğunki kadardı. O, ailesi ve çevresinin gösterdiği özveriyle hayatını sürdürüyordu.
   </p>
   <p>
    Yıllar böylece geçmişti. Ta, babasıyla 15 Eylül 2011’de İstanbul-Pendik’te bir camiye gidinceye kadar. Baba abdest alırken Tolga Zorba bir anda koşarak uzaklaştı. Baba peşinden koşsa da nafile, yetişemedi. Bunun üzerine yakındaki Çamçeşme Şehit Yüksel Taşpınar Polis Merkezi’ne başvurdu. O sırada karakolda başka bir adli vaka tartışılıyordu. O kargaşada ne yapacağını şaşıran Ekrem Zorba ile fazla ilgilenilmedi ve sadece bir ifade tutanağı tutuldu.
   </p>
   <p>
    Bu arada ailenin fertleri çok sayıda araçla zihinsel engelli Tolga’yı kalabalık ve organize bir şekilde aramaya çıktı. Sonunda dağıtılan el ilanlarını gören bir vatandaştan bilgi geldi. Birkaç gün önce meydana gelen trafik kazasında bir gencin öldüğünü söylüyor ve Kartal Eğitim ve Araştırma Hastanesi’ne bakmalarını öneriyordu. Hastaneye giden dayı Hüseyin Gülle ve amca Celal Yahyaoğlu Yakacık Şehit Aydın Barış Polis Merkezi’ne yönlendirildi. Burada fotoğraflardan Tolga Zorba’yı teşhis ettiler. Burada anladılar ki engelli genç, daha arama yazısı emniyet sistemine girmeden Kartal Eğitim ve Araştırma Hastanesi civarında trafik kazası geçirerek ölmüştü. Üstelik ilgili savcı bu trafik kazasını takip etmiş ve rutin işlemleri yapmıştı. Ailenin araştırması sonucu, kaybolma vakasıyla ilgili Pendik Şehit Yüksel Taşpınar Polis Merkezi’ne saat 17.30’da yapılan ihbarın ertesi gün 01.40’da sisteme kaydedildiği ortaya çıktı.
   </p>
   <p>
    Fakat acılı hikâye burada bitmiyor. Uzun araştırmalar sonucu evlatlarının öldüğünü öğrenebilen aile bir şok daha yaşacaktı. Çünkü ceset Adli Tıp Kurumu’na gitmişti. Oradan da Kilyos’ta bulunan Kimsesizler Mezarlığı’na sevk edilmiş olabilirdi. Cesedin teşhisinden bir gün önce Adli Tıp Kurumu’nda otopsi tutanağı ile birlikte Bakırköy Cumhuriyet Savcısı başta olmak üzere 11 yetkilinin imzaladığı defin tutanağı düzenlenmişti. Tutanağın altına da otopsi protokol numarasının mezar levhasına yazılmasına dair bir uyarı bulunuyordu.
   </p>
   <p>
    Ölen gencin amca ve dayısı, İstanbul Adli Tıp Kurumu’na gelerek yeğenlerini teşhis etti.
   </p>
   <p>
    Dayı Hüseyin Gülle şunları söylüyor:  “Pendik polisi yeğenimi ararken Yakacık polisi ölen yeğenimin kaza raporu ve bilgi dosyasını hazırlamış. Aynı bölgedeki Kartal Eğitim ve Araştırma Hastanesi yine yeğenimin cesedini ‘sahipsiz’ gerekçesiyle Adli Tıp’a göndermiş. İletişim çağında olmamıza rağmen bu kurumların aynı kişi hakkında yaptığı birbirinden habersiz çalışmalar kurumlar arasındaki bilgi ve koordinasyon eksikliğini gösteriyor. Sistemdeki eksiklikten dolayı kurumlar birbirinden habersiz çalışıyor. Kayıp yakını aile aradığına -canlı veya ölü- ulaşamıyor.”
   </p>
   <p>
    Tolga Zorba’nın cesedine ulaşıldı. Ya ulaşılamayanlar? ‘Evladım, eşim, yakınım nerdedir, ne yapar?’ diye yanıp duranlar?
   </p>
   <p>
    Türkiye’de 2 bini çocuk, 8 bin civarında kayıp bulunuyor. On binlerce kişi de kayıpların ıstırabıyla yaşıyor. Peki, kayıpların bulunması konusundaki sistemin ideal olarak işletildiği söylenebilir mi? Biraz ilgi ve hassasiyetle alınacak tedbirler var mı? Bu sahadaki tek sivil toplum kuruluşu olan Yakınlarını Kaybetmiş Aileler Derneği’nin (YAKAD) başkanı Zafer Özbilici’ye sorduk. Derneği, Özbilici’nin babası İsmet Özbilici, 1994’te zihin engelli oğlunun kaybolması üzerine kurmuş. Zafer Özbilici, bu süre içinde annesinin doğru dürüst yemek yiyemediğini, her yağmur ve kar yağdığında, hava ayaza kestiğinde önce derin düşüncelere daldığını, ardından gözyaşlarına boğulduğunu anlatıyor. Dernek, bugüne kadar yürüttüğü faaliyetlerle yaklaşık 800 kişinin bulunmasına vesile olmuş. 1996’da derneğin kurucusu İsmet Özbilici’nin misafir olduğu bir TV programından sonra Almanya’dan bir iş adamı otobüs alarak derneğin hizmetine vermiş. Otobüs Türkiye’de dolaşarak çok sayıda kayıp kişinin bulunmasında rol oynamış.
   </p>
   <p>
    Derneğin müdahil olduğu kayıp vakaları bu konuda yapılacak çok şey olduğunu ortaya koyuyor.  Bir gün, Özbilici canlı yayımlanan radyo programına çıkıyor. Burada kayıplardan bahsederken İhsan Yılmaz ismini veriyor. Bu yayını dinleyen birisi, Tekirdağ Muratlı’dan aradığını ve İhsan Yılmaz adlı bir kişinin marangoz dükkânının yakınında yattığını söylüyor. Özbilici, daha önce bu kişi hakkında kendilerine kayıp ihbarını yapan aileyi arayarak durumu bildiriyor. Ancak hiç ummadığı bir cevap alıyor: “Babamızı Adli Tıp’ta bulduk, Tekirdağ Muratlı’da defnettik.” Özbilici’nin cesetlerin teşhisinde hata olduğu yönündeki tecrübelerini anlatması üzerine aile İstanbul’a gelmeye ikna oluyor. Marangozhanede tam bir şok hâli yaşanıyor. Muratlı’dan gelen aile, babalarını defnettiklerini zannederken karşılarında buluyor. Özbilici bu noktada haklı olarak şu soruları soruyor: “Gömülen kimdi?  Peki, onu hâlâ arayan yok mu?”
   </p>
   <p>
    Özbilici’nin teklifi, polisin bulduğu kimliksiz cesetlerin fotoğraflarını çekerek Adli Tıp Kurumu’na cesetle birlikte göndermesi. Çünkü ceset birkaç günde tanınmaz hâle gelebiliyor. Bu duruma bir örnek de 23 yaşındaki Mesut Yıldırım’ın kaybolma vakası. Her günkü gibi evinden işine gitmek için çıkan genç, akşam dönmeyince aile seferber oluyor. Vakit geçirmeden polise haber veriliyor. Ancak gencin cesedi yine İstanbul Adli Tıp Kurumu’nda bulunuyor. Amcaoğlu Yunus Yıldırım’ın çabalarıyla ortaya çıkmış ki; Mesut Yıldırım, evinden çıktıktan sonra Kocasinan’da kaza geçirmiş. Ardından Bakırköy Sadi Konuk Devlet Hastanesi’ne kaldırılmış. Üstelik ölen gencin ağabeyi de o tarihte bu hastanede memur olarak çalışıyormuş. Talihsiz genç belki hastane kayıtlarına girse ismi ağabeyinin önüne gelecek. Fakat Yıldım burada hastane kayıtlarına girmemiş. Bu sebeple tüm hastaneleri arayan aile fertleri sonuç alamamış.
   </p>
   <p>
    Çaresizlik giderek artarken Yunus Yıldırım, her gün işe giderken önünden geçtiği İstanbul Adli Tıp Kurumu’na girer. Anlattığına göre buradaki memurlar önce kendisini sakinleştirir. Sonra kaybolma tarihine uygun cesetleri gösterirler. Yıldırım, cesetlerden birini amcaoğluna benzetir; ancak emin olamaz. Çünkü ceset şişmiş ve rengi değişmiştir. Yunus Yıldırım, dosya numarasıyla kazadan sonra cesedi bulan polis karakoluna gider. Kazadan sonra polisin çektiği fotoğraf çok eski bir bilgisayarda bir memurun özel gayretiyle bulunabilmiştir. Yıldırım, Adli Tıp’taki cesetten sonra fotoğrafı da görünce ölen kişinin, amcaoğlu olduğuna emin olur. O da, Adli Tıp’ın mutlaka polisin kaza anında çektiği fotoğrafları alması gerektiğini söylüyor.
   </p>
   <p>
    Aranan kişilerin sürekli toplumun gözü önünde tutulması da çok önemli. Bu noktada kamu kurumlarının sivil toplum kuruluşlarıyla işbirliğine gitmesi gerekiyor. Yakını Kaybolan Aileler Derneği aracılığıyla kızını bulan Erdal Şimşek bu duruma en iyi örnek. Eşinden ayrılan Erdal Şimşek’in kızı, Fatih İskenderpaşa İlköğretim Okulu’ndan eşinin ailesince kaçırılır. Okula göndermeyerek 4 sene kızı gizlemeyi başaranların foyası derneğin kayıp yakınlarının resimlerini taşıyan otobüsünün katkısıyla ortaya çıkar. Otobüsün üzerinde kayıp kızın resmini gören bir vatandaşın ihbarı sonucu Erdal Şimşek kızına kavuşur. Kızını dernek vesilesiyle bulan Şimşek, çektiği acıyı başkalarının yaşamaması için kendini bu işe adar. Neticede onlarca kişiyi bularak ailelerine teslim eder.
   </p>
   <p>
    Yakını Kaybolan Aileler Derneği Başkanı Zafer Özbilici kayıpların daha etkili aranması ve kurumların işbirliği için şunları teklif ediyor: “Bugün geldiğimiz noktada her ilde emniyet bünyesinde kayıp büroları kuruldu. Kayıp cesetler albümü hazırlandı. Emniyet internette altı bine yakın kayıp kişiyi teşhir ediyor. Keşke bunu hastane ve Adli Tıp kullansa. Ortak bir veri havuzu oluşturulsa. Bu çalışmalar kamuoyuna daha iyi duyurulsa. İlgili bürolar personel ve altyapı olarak güçlendirilmeli. Bu bürolarda çalışan polisler yoğun evrak ve bürokrasi yükü altında kayıpların bulunması için sağlıklı bir düşünme imkânı bulamıyor. Mesela Kayseri’de kaybolan çocuklar olayını Ankara’dan gelen ekip aylarca süren bir çaba sonucu aydınlatabildi. İllerde de polis bu imkânı bulabilmeli. Sosyal paylaşım sitelerinde kayıpların resimleri paylaşılmalı. Adli Tıp’ın aldığı doku örnekleri,  kayıp ihbarında bulanan en yakın aile ferdi ile karşılaştırılmalı. Bu test yaklaşık 200 lira. 8 bin kayıp yakınına uygulanması için bütçe ayrılması gerekiyor. Kayıplarla ilgili görev, sorumluluk ve yapılacakları belirleyen bir yasa çıkarılmalı. TBMM’de komisyon kuruldu; ancak çalışmalar yasa seviyesine gelmedi. Aranan kişiler için seneler geçtikçe bilgisayar ortamında yüz güncellemeleri yapılmalı. Ayrıca, sokakta kalan kişiler için barınma sorunu çözülmeli. Tüm kurumları denetleyen ve organize eden bir kuruluş bulunmalı.”
   </p>
   <p>
    İstanbul Emniyeti’nde görevli üst düzey bir yetkili ise Adli Tıp ve hastaneler ile teşkilatları arasında kayıplara ilişkin bilgi koordinasyonuna gerek olduğunu söylüyor: “Adli Tıp ve hastanelerin, ölü veya yaralı olarak kendilerine intikal eden kimlikli- kimliksiz kimsesiz kişileri emniyetin ilgili bilgi havuzlarına vakit geçirmeden aktarmasını sağlayacak sisteme ihtiyaç var.”
   </p>
   <p>
    <strong>
     DNA mevzuatı bakanlıkta
    </strong>
   </p>
   <p>
    İstanbul Adli Tıp Kurumu Başkanı Doç. Dr. Haluk İnce, kayıp vakıalarının psikolojisini en iyi anlayacak yetkili. Çünkü kendi babası da Alzheimer hastası. Birkaç kere de kaybolmuş. İnce, “ Kayıp yakınlarını anlıyorum ve o psikolojiyi çok iyi biliyorum.” diyor. İnce’ye göre Adli Tıp Kurumu’na gelen kimliksiz şahısların teşhisi için en önemli husus, ilgili kurumların birlikte ve koordineli olarak çalışabilmesi. İnce’nin verdiği bilgilere göre bu konuda polisle birlikte AB destekli bir eşleştirme projesi sürüyor. Diğer yandan kimlik belirlemede antropolojik ve biyolojik inceleme öne çıkıyor. Özellikle antropolojik yöntem konusunda kurum uzmanları detaylı çalışmalar yapmış. Başkan İnce’ye morgdaki cesetlerin birkaç gün sonra tanınmayacak duruma geleceğini söyleyip olay yerinde çekilen film ve fotoğrafların önemini soruyoruz. İnce, eski fotoğraf ve filmlere baktığımızda bunların kalite açısından ne kadar yetersiz olduğunu gördüklerini söylüyor.  İnce’ye 8 bin kayıp yakınından DNA örneği alınması ve Adli Tıp’a gelen cesetlerle karşılaştırılmasını soruyoruz. Bu işlemin şahsi mahremiyete girdiğini belirten İnce, bunun gerçekleştirilmesi için öncelikle mevzuatının hazırlanması gerektiğini söylüyor. Bu konuda Adalet Bakanlığı’nda bir çalışma yürütüldüğünü hatırlatıyor. İnce, kayıp ailelerinden DNA alınabilmesi için ailelerin rızası olması gerektiğini vurguluyor. İnce, kuruma gelen tüm ölüm vakalarıyla ilgili kayıtları başvuru olması halinde karşılaştırdıklarını söylüyor. TBMM’de kurulan kayıp yakınları ile ilgili komisyona geniş bir çalışma sunduklarını belirten İnce şunları söylüyor: “Konuyla ilgili tespit ve tekliflerimiz komisyon raporuna girdi. Kurumumuzda gerekli bilgi ve tecrübe birikimi var. Ancak Adli Tıp, geçmiş dönemlerde yatırım anlamında geri bırakılmış. Kurumun, maddi ve teknolojik olarak desteklenmesi gerekiyor.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31601-kayip-kisiler-karambole-gidiyor.html), [web.archive.org (arşiv bağlantısı)](http://web.archive.org/web/20120228154004/http://www.aksiyon.com.tr:80/aksiyon/haber-31601-kayip-kisiler-karambole-gidiyor.html)
