# KENTSEL BÖLÜŞÜM

*Gürhan Savgı 2014.03.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mekân ve toplum üzerinde onulmaz yaralar açılıyor. Ekonomik sistemin harcı ve tuğlası inşaat sektörü sayılınca tabiat ve tarih umarsızca harcanıyor. Hayatı savunan ve geleceği önemseyen uzmanlarla ‘kent suçu’nu tüm yönleriyle ele aldık.
  </font>
 </div>
 <div id="newsText">
  <font class="detail-text">
   <p>
    Kent suçu, politikacılardan sade vatandaşa kadar herkesin bulaştığı, modern toplumların baş belası bir cürüm. Ölçü; mekânın, daha yaşanılır hâle gelip gelmediği ve sonraki kuşaklara nasıl aktarıldığı. Türkiye’ye bu açıdan bakıldığında göç, kentleşme ve modernleşme evrensel değerler esas alınarak yürütülemedi. Bir de menfaati önceleyen kötü yönetimler eklenince büyük fiziki ve sosyal problemler baş gösterdi. Yani kente karşı işlenen suçlarda bir süreklilik oluştu.
   </p>
   <p>
    Mahalli yönetimlerde yaygın olarak 1994, merkezde ise 2002’den sonra damgasını vuran AK Parti çizgisi süregelen bu sorunlara karşı bir umut olarak işbaşına geldi. Ancak Cumhuriyet dönemi boyunca işlenen ihlalleri sürdürdüğü gibi bunlara yenilerini ekledi.
   </p>
   <p>
    Son olarak gündeme gelen yolsuzluk soruşturmalarıyla mekânın dönüştürülmesi üzerinden sağlanan rantın hükümetin temel ekonomi politikası olduğu açıkça görüldü. Mekân üzerinden sermaye biriktiren, eşitsizlik üreten ve ekonomik krizi ertelemeye yarayan bu politika, köy-kent ayırt etmeden hayat alanlarını metalaştıran bir netice doğurdu. Evimiz, sokağımız, mahallemiz, köyümüz, kentimiz, derelerimiz, ormanlarımız inşaat sektörü için arsaya dönüştü. Mekânla kurulan ilişkiler artık piyasa terimleriyle açıklanıyor. Yuvam, komşum, sokağım, mahallem gibi kavramlar manasını yitiriyor.
   </p>
   <p>
    Mimar Sinan Üniversitesi (MSÜ) Mimarlık Fakültesi Şehir ve Bölge Planlama Anabilim Dalı Öğretim Üyesi Yrd. Doç. Dr. Erbatur Çavuşoğlu, kentsel dönüşüm bölgelerinde çalışan, uygulamanın içinde olan bir akademisyen. Çavuşoğlu kent suçlarını şöyle açıklıyor: “Öncelikle şehrin fiziki mekânlarına yönelik hatalı müdahaleler. Bunlardan en çok işlenen geniş ve yüksek bina yapılması ile yeşil alanların kaldırılması. Ayrıca içtimai boyutu olan kent suçları da var. Yerleşik mahalle sakinlerinin yerinden edilmesi ya da müdahaleler sonucu hayatlarının daha kötü olması.” Çavuşoğlu’na göre idareci, mimar ve plancıların yaptığı müdahale sonucu kentli mağdur duruma düşüyorsa bunu kent suçu olarak tanımlamak gerekiyor. Zira yöneticilerin görevi kent hayatını iyileştirmek: “Doktora giden hastanın rahatsızlığı artıyorsa yapılan tedavi yanlıştır!”
   </p>
   <p>
    <img alt="" height="386" src="http://web.archive.org/web/20140311010552im_/http://medya.aksiyon.com.tr/aksiyon/2014/03/03/kapak-gurhan-(2).jpg"/>
   </p>
   <p>
    Peki, kent suçunun kaynağı ne? Neden bu kadar iştah kabartıyor? Çünkü devlet de vatandaş da yoğun imarı kolay para kazanma yolu olarak görüyor. Buradan elde edilen kazanç gelişmiş ülkelerin aksine vergilendirilmiyor. Başka sektörden elde edilebilecek kazançlara göre çok fazla. Dolayısıyla kent suçu cazip hâle geliyor.
   </p>
   <p>
    Kent rantının yüksek oluşu diğer sektörlere yatırımları da engelliyor. Birçok sanayici 1980’den itibaren doğrudan üretime harcayacağı miktardan kesinti yaparak kent rantlarına yöneldi. Yatırım yapılacak bölgelerdeki arsaları önceden haber alarak yatırım yaptı. 3. köprü, havalimanı, Kanal İstanbul bölgelerindeki emlakçı esnafı bu durumu teyit ediyor. Erbatur Çavuşoğlu, Avrupa’nın en yüksek binası olarak lanse edilen Safir İş ve Alışveriş Merkezi ile ilgili iddiaları hatırlatıyor. Ardından yaptığı hesaplamanın çarpıcı sonucunu paylaşıyor: “Buradan elde edilen kazanç, İstanbul Büyükşehir Belediyesi bütçesinin üçte birine ulaşıyor. Bu tür binaları yapanlar da çoğunlukla iktidara yakın işadamları çıkıyor.”
   </p>
   <p>
    <strong>
     Şehir rantı siyasete akıyor!
    </strong>
   </p>
   <p>
    Bu noktada hayat kalitesini düşüren, doğal kaynakları yok eden kent suçlarının bir başka önemli yanı ortaya çıkıyor. Çünkü iktidarlar usulsüz ve yoğun imar vererek rant sağladığı işadamları ile kendi otoritesini güçlendirme yolunu seçiyor. 17 Aralık rüşvet ve yolsuzluk operasyonunda ortaya çıkan, İstanbul 3. havalimanı ihalesini kazanan şirketlere hükümete yakın bir medya grubunun aldırılması iddiaları bunun çarpıcı örneklerinden. Yrd. Doç. Dr. Çavuşoğlu’na göre her dönemde iktidara yakın müteahhitler olması, bunun doğal ve doğru bir süreç olduğu anlamına gelmiyor: “Hangi dünya görüşüyle bakarsanız sakat, makul görülecek bir şey değil. Biz şehir imar planlarının adaletini denetlerken komşu arazilerde aynı haklar var mı diye bakıyoruz. Onu görmüyoruz. Ayrıcalıklı imar hakkı alan bir sürü proje var. Sahipleri de iktidar ile hukuk sınırlarını aşan ilişkiler içinde olunca bunun dünyada tek adı var: yolsuzluk.”
   </p>
   <p>
    Türkiye’de doğallaşmış kent suçlarının aslında yurtdışında bir skandal olduğunu dile getiren Çavuşoğlu, Batılı ülkelerde bunların biri bile olsa birçok kamu görevlisinin istifa etmek zorunda kalacağına dikkat çekiyor. Kamu gayrimenkulleri üzerinden işlenen kent suçlarına karşı Şehir Plancıları Odası, imkânları ölçüsünde dava açıyor. Kamunun hakkını savunmaya çalışıyor. Odanın İstanbul Şubesi Genel Sekreteri Akif Burak Atlar son 4 sene içinde 78 proje hakkında dava açtıklarını söylüyor. Atlar, davalara karar verirken şehrin kültürel, doğal, tarihî kimliğine zarar verecek imar planı değişikliklerini öncelediklerini ve son çare olarak yargıya başvurduklarını anlatıyor. Gelin, bu çabanın detaylarını Atlar’dan dinleyelim: “İstanbul’da çok ciddi bir gayrimenkul pazarı var. İmar üzerinden müthiş bir rant ortaya çıkıyor. Kent içinde kalmış mülkiyeti devlete ait gayrimenkuller var. Şimdi Zorlu Center’a dönüşen Karayolları arazisi, 4. Levent İETT Garajı üzerinde rezidans kuleleri yükselen Ali Sami Yen Stadyumu arazisi gibi. Önce buraları TOKİ planını onaylayıp, imara açıyordu. 2011’de bir dizi kanun hükmünde kararname çıktı. Bu sayede planlama yetkisini Çevre Bakanlığı kullanmaya başladı. Son olarak kamuoyunda tartışılan kararların çoğu Bakanlık eliyle oldu. Eski TOKİ Başkanı, daha sonra Çevre Bakanı olan Erdoğan Bayraktar ise tüm emirleri Başbakan’ın verdiğini söylüyor. Tartışmalı projelere baktığınızda büyükşehir ve ilçe belediyelerince kararlaştırılmadığını görüyorsunuz.”
   </p>
   <p>
    Kent suçları, 2010 referandumunda iktidarın daha da güçlenmesinden sonra zirve yaptı. Arif Burak Atlar’ın bahsettiği imar konusundaki mevzuat değişiklikleri birbirini izledi. 2011’de bir kanun hükmünde kararname ile koruma kurullarının yapısı değiştirildi. Eskiden Kültür ve Tabiat Varlıklarını Koruma Kurulları, Kültür Bakanlığı’na bağlı idi. Bu kurullarda üniversiteden gelen üyeler çoğunluğu teşkil ettiği için genellikle korumacı kararlar çıkıyordu. Hem doğal SİT’ler hem kentsel ve arkeolojik SİT’ler ilgili kararları alıyordu. Değişiklikten sonra doğal SİT’ler Kültür Bakanlığı’ndan alınıp Çevre Bakanlığı uhdesindeki bir komisyona devredildi. Doğal SİT’lerin ayrılmasıyla buralarda yapılacak faaliyetlerin önü açıldı. Kurullarda, üniversiteden gelen üyelerin yeni düzenleme sonucu azınlığa düşürülmesi de bu gidişatı destekledi. Hakkında yıkım kararı olan İzmir Urla’daki villalar bu gibi koruma statüsü değişiklikleriyle kurtarılmaya çalışılıyor. Türkiye’nin dört bir yanında koruma statüleri kabul edilebilir ilmî bir dayanak gösterilmeden sırf yapılacak faaliyetler için değiştiriliyor.
   </p>
   <p>
    Son olarak Gezi Parkı olayında Taksim Topçu Kışlası görünüşlü AVM ve rezidans projesini İstanbul 2 Numaralı Kültür Varlıkları Koruma Kurulu reddetti. Ancak Kültür Varlıklarını Koruma Yüksek Kurulu bu kararı bozdu. Proje, İstanbul 6. İdare Mahkemesi’nin bu kararla ilgili yürütmeyi durdurma vermesiyle engellenebildi. Gezi Parkı’ndaki fonksiyon değişikliği gibi büyük şehirlerdeki diğer bir kent suçu okul, sağlık alanı, yeşil alan gibi fonksiyonlara sahip arsaların plan değişikliği ile konut ve AVM projelerine tahsisi. Şişli Endüstri Meslek Lisesi, Florya Koru Park bu durumun örneği projeler.
   </p>
   <p>
    <img alt="" height="386" src="http://web.archive.org/web/20140311010552im_/http://medya.aksiyon.com.tr/aksiyon/2014/03/03/kapak-gurhan.jpg"/>
   </p>
   <p>
    <strong>
     Niyet kentsel dönüşüm olmalı
    </strong>
   </p>
   <p>
    Başbakan Erdoğan’ın 17 Aralık yolsuzluk operasyonu olduğu gün oğlu Bilal Erdoğan’la yaptığı iddia edilen konuşma CHP Genel Başkanı Kılıçdaroğlu tarafından Meclis’te dinlettirildi. Kayıtlarda evdeki paranın kalan kısmı ile TOKİ, Emlak Konut, Çalık Holding iştiraki GAP İnşaat ortaklığı ile yapılan Şehrizar Konakları’ndan bir daire alınması üzerine konuşuluyordu. Şehir Plancıları Odası, Şehrizar Konakları’na aşırı imar tanınmasıyla ilgili dava açmıştı. Ayrıca Şehir ve Planlama Müdürlüğü ‘uygun değildir’ görüşü vermişti. Ancak İstanbul VI Numaralı Kültür ve Tabiat Varlıklarını Koruma Bölge Kurulu, SİT alanında konut yapılmasına izin verdi. Şehir Plancıları Odası İstanbul Şubesi’nin açtığı davada boğaz ön görümünde olduğu için binaların projede planlandığı gibi 9,5 değil 6,5 metre yapılması gerektiğine hükmedildi. Ancak, plan, üzerinde küçük bir değişiklik yapılarak tekrar onaylandı. Böylece koruma yönünden kazanılan davalarda dahi planı yapan idare çeşitli mevzuat hileleriyle fazla imarın yolunu açıyor.
   </p>
   <p>
    Türkiye’nin yüzde 90’ının risk altında olması sebebiyle şüphesiz en mühim konulardan biri afete hazırlık. 1999’da on binlerce kurban verdiğimiz depreme yine hazırlıksız yakalanmamak gerekiyor. Bu sebeple kamuoyu kentsel dönüşüm kanununu uzun süre bekledi. 2012’de 6306 sayılı Afet Riski Altındaki Alanların Dönüştürülmesi Hakkında Kanun, ilgili akademisyen, hukukçu ve meslek odalarının itirazları dikkate alınmadan çıkarıldı. Kanunda, rezerv yapı alanı ile riskli alan ve yapı kavramları getirildi. Kanunun uygulanmayacak mevzuatı düzenleyen 9. maddesi ile diğer tüm koruma kanunları devre dışı bırakıldı. Afet niyeti ile işlerin hızlı yürümesi için hareket edildiğinde idareye olağanüstü yetkiler tanıyan kanunun amacından saptığı iddia ediliyor.
   </p>
   <p>
    Şehir Plancıları Odası, kanuna 2010’da daha tasarı hâlinde iken dikkat çekmeye çalışmış. İstanbul Şubesi Genel Sekreteri Arif Burak Atlar, Oda ile Çevre Bakanlığı arasındaki bir yazışmaya dikkat çekiyor. Oda, afet riskli ilan edilen yerlerin hangi çalışma sonucunda ve hangi bilimsel kıstaslara dayanarak belirlendiğini sormuş. Ancak o yazıya cevap gelmemiş. Atlar’a göre bu yasa kötü niyetli kullanılıyor. Katılımcı süreçler önemsenmiyor. Yrd. Doç. Dr. Erbatur Çavuşoğlu, kentsel dönüşüm konusunda aslında cevap niteliğinde olan sorularla tepkisini yansıtıyor: “1999’daki depremden sonra tek somut adım atıldı mı? Bir mahalle söyleyebilir misiniz deprem riski en aza indirilen?” Çavuşoğlu, yürütülen hâliyle kentsel dönüşüm hakkında vicdanları sızlatan bir değerlendirme yapıyor: “Deprem riski sebebiyle fakir halk evlerinden çıkarılarak yerine daha zengin insanlar için lüks daireler yapılıyor. Afet söylemi, sermaye biriktirmeyi meşrulaştıran bir araç olarak kullanılıyor. Gecekondudan çıkarılanlar borçlandırılarak hayat tarzına uygun olmayan binalara yerleştiriliyor. Bu durum onlar için cezaevinden farksız. Kimsenin kimseyi modernleştirme hakkı yok.”
   </p>
   <p>
    İstanbul’da riskli ilan edilen yerlere bakıldığında gayrimenkul fiyatlarının yüksek olduğu bölgelerin yakınındaki gecekondu semtleri göze çarpıyor. Muhtemel İstanbul depreminde uzmanlarca riskin en fazla olduğu yerler olarak kabul edilen Marmara Denizi sahilindeki Zeytinburnu, Bakırköy, Avcılar, Büyükçekmece, Küçükçekmece gibi bölgelerde ise kayda değer bir kentsel dönüşüm çalışması yok.
   </p>
   <p>
    Anayasa Mahkemesi, 2 senelik uygulamanın ardından 6306 sayılı yasanın bazı maddelerini iptal etti. Yüksek Mahkeme’nin kararıyla, bu kanun uygulamaları hakkında  yürütmeyi durdurma kararı verilememesine son verildi. Ayrıca kanun çerçevesinde yapılacak planların, diğer kanunlarda yer alan kısıtlamalara tabi olmaması hükmü de iptal edildi.
   </p>
   <p>
    <img alt="" height="295" src="http://web.archive.org/web/20140311010552im_/http://medya.aksiyon.com.tr/aksiyon/2014/03/03/kapak-gurhan-(4).jpg"/>
   </p>
   <p>
   </p>
   <p>
    <strong>
     Şehir rantına vergi şart
    </strong>
   </p>
   <p>
    MSÜ Çevre ve Şehir Planlama Bölümü’nden Doç. Dr. Hürriyet Öğdül’e göre Küçükçekmece-Arnavutköy arasında ilan edilen 38 bin 500 hektar alan aslında riskli yapıların taşınacağı bir alan değil. Öğdül, kanalın çevrede yeni şehirler kurmak için kullanılacağı görüşünde. Bunun dışında TOKİ’nin proje yapacağı birçok alan da riskli ilan edilerek vatandaşların elindeki tapulara şerh konuldu.
   </p>
   <p>
    Peki, menfaatle beslenen kent suçlarına nasıl karşı konulacak, çözümü nerede aramak gerekiyor? Uzmanlar kamu arazileri üzerinden iktidara yakın kesimlere kaynak aktırılmaması için emlak değer artışı üzerinden vergi alınmasını tavsiye ediyor. Bu tür vergiler piyasa ekonomisine en üst seviyede sahip ülkelerde uygulanıyor. Hatta İngiltere’de devletin ana gelir kaynağı yapılması üzerine tartışmalar sürüyor. Bu ülkelerde şu mantık yürütülüyor: “Yatırımın değer kazanması senin akıllı yatırımının değil, kentin büyümesinin bir sonucu. Yani kentlinin başarısı. Öyle ise değer artışında toplumun hakkı var. Vergilendiriyoruz!”
   </p>
   <p>
    Kentsel dönüşüme objektif gözle bakan uzmanlar ‘yerinde dönüşüm’ü öneriyor. Bunun ana unsurları sakinlerin mümkün olduğunca yerinden edilmemesi. İmar yoğunluğunun artırılmaması ve hatta düşürülmesi. Özellikle Avrupa ve Güney Amerika ülkelerinde örnek alınabilecek kentsel dönüşüm çalışmaları var. Bu tür yerlerde insanları yerinde tutmak o semte değer katar diye düşünülüyor. Tabii ki değer sadece mali kıstasa göre ölçülmüyor. Politikalar insanların yerinde kalması üzerine yapılıyor. Konutlarda iyileştirmeler yapıldığı zaman geri ödemeyi mümkün kılacak birçok mali kolaylıklar sağlanıyor.
   </p>
   <p>
    Erbatur Çavuşoğlu, gecekondu bölgelerinin bir kısmını SİT alanı olarak korumak gerektiği görüşünde. Çünkü bu mahallerde yeni kurulan yerleşim yerlerine göre yeşil alan daha fazla. Ayrıca dayanışma ilişkileri daha güçlü.
   </p>
   <p>
    AK Parti iktidarı döneminde zirve yapan ‘metalaşma sürecinde’ insanlar değerlerini kaybetti. Oysa Refah Partisi yola çıkarken 1990’da Mahalli İdareler Başkanlığı’nın yazdığı raporda Genel Başkan Necmettin Erbakan, partisinin belediyecilik anlayışını, inançlı, adil, israfsız, rüşvet ve haksızlığın olmadığı, açları doyuran belediyecilik olarak tanımlıyordu. Ancak gelinen noktada yolsuzluk ve kayırmalar ön plana çıktı. İnsanlar yaşadıkları yere ‘mahallem, komşularımla hayatımı sürdürdüğüm yer’ diye bakarken artık emlak gözüyle bakmaya başladı. Gecekondu ve apartkondu mahallerindeki insanların imar yönetmeliklerini sıkı takip ettiği görülüyor. Evin yerine konut yapılırsa ne kadar para kazanacakları konusunda hemen herkesin fikri var.
   </p>
   <p>
    Türkiye’de ‘inşaat balonu’ olarak da anılan bu durum daha ne kadar devam edecek? Uzmanlar emlak sektörünün bir çöküşe gittiğini düşünüyor. Onlara göre, bugüne kadar süreç nüfus artışı sayesinde devam edebildi. Erbatur Çavuşoğlu’na göre, Amerika ve Avrupa’nın ekonomik kriz sebebiyle piyasaya para sürmeleri Türkiye’deki emlak rantını körükledi. İstanbul Büyükşehir Belediye (İBB) Başkanı Kadir Topbaş’ın, “Tekstil ve turizmden beklenen olmadı, iyi ki inşaat sektörü var” sözü de artık bu sektörde çöküşün önlenemeyeceğini gösteriyor. Çünkü hanelerin alım gücü ve tasarrufu düşük, borcu ise yüksek. Birçok gayrimenkul satılamadı. Bu sebeple yabancılara mülk satışına imkân verildi, vergi oranlarıyla oynandı.
   </p>
   <p>
    <strong>
     Yerinden edilenler şehri
    </strong>
   </p>
   <p>
    İstanbul için ‘İnsanların hayat hakları elinden alınarak rant sağlanan şehir’ demek yanlış olmaz. Çünkü 2013’te inşaat sektöründe 1235 işçi iş kazası sonucu hayatını kaybetti. Dünya Yerinden Edilenler Komisyonu Raporu’na göre İstanbul’da kentsel dönüşümle ilgili olarak 10 sene içinde 1 milyon kişi kandırılarak veya zorla yerinden edilecek.
   </p>
   <p>
    Yeni kurulan siteler, kentsel hizmetleri satmak üzerine kurulan işletmelere dönüşmüş durumda. Bu tür sitelerden konut alanlar veya kentsel dönüşüm sonucu buralarda yaşamaya mecbur edilenler hizmetlerin bedelini ödeyeceklerini başta bilmiyor. Zaman içinde evlerini kaybetmeye kadar giden sorunlarla karşılaşıyorlar. Belediye hizmetlerinin de kâr hedefi olan şirketlere devredilmesi olumsuz sonuçlara yol açıyor. Böyle olunca da hakkı kadar değil parası kadar yaşayan insanlar ortaya çıkıyor.
   </p>
   <p>
    İstanbul’da hava biraz ısındığında tüm parklar piknikçilerle dolarak duman altı oluyor. Bu yeşil alana olan ihtiyacı ortaya koyuyor. Megapolde kişi başına düşen yeşil alan 2 metrekare. Dünyada hayat kalitesi yüksek şehirlerde bu rakam 30-40 metrekare. Berlin’de kapatılan 3 milyon metrekare büyüklüğündeki bir havalimanının yeşil alana dönüştürülmesi örnek alınması gereken bir uygulama.
   </p>
   <p>
    İstanbul’da merkezî idare baskısı ile yoğunlaşan kent suçları İBB’nin 2006’da hazırlattığı Çevre Düzeni Planı’na uyulmamasıyla daha vahim hâle geldi. Yüzlerce uzmanın katılımıyla yapılan plan, şehrin kuzeydeki orman ve su havzalarına doğru büyütülmemesini hükme bağlıyor. Ancak ekonomiyi, inşaat üzerinden sürdürme iştahıyla bu plan âdeta yok sayıldı. Yavuz Sultan Selim adını alan 3. köprü 6 ayrı ana kriterine aykırı olduğu için plana işlenemedi. TEMA Vakfı’nın açtığı idari davada bilirkişiler projenin mutlaka Çevre Düzeni Planı’nda bulunması gerektiğine dair rapor verdi. Ancak mahkeme, inisiyatif kullandı ve aksi hüküm verdi. 3. havalimanı ve Kanal İstanbul projeleri ile her iki yakada kurulacak yerleşimler de şehrin Çevre Düzeni Planı’na aykırı.
   </p>
   <p>
    Şehir Plancıları Odası Genel Sekreteri Arif Burak Atlar’a göre tüm bu projeler nokta atışıyla merkezden geliyor. ‘Mega, çılgın’ olarak lanse edilen projelerdeki ortak amaç yeni gayrimenkul arzı ile muhtemel bir ekonomik krizin ertelenmesi. Hatta kamu bu döngüyü sürdürmek için Hazine garantileri ile gelecek seneleri bile ipotek altına sokuyor. Mesela ilk denemede 3. köprü ihalesine hiçbir şirket teklif vermemişti. Devletin geçiş garantisi ve muafiyetler vermesi üzerine yatırımcı bulundu. TOKİ’nin kamu arazilerini özel firmalara kullandırma gerekçesi buradan sağladığı kazançla dar gelirliler için toplu konut yapacak olması. Ancak, dar gelirlere yönelik çok yaygın bir mesken edindirme hamlesi de bugüne kadar görülmedi.
   </p>
   <p>
    Erbatur Çavuşoğlu, tarihî yarımadanın şeklini değiştirerek Yenikapı’da büyük bir dolgu yapılması, Kanal İstanbul ile şehri üç yakaya çıkarmanın hastalıklı bir zihin yapısından kaynaklandığını iddia ediyor. Çavuşoğlu, kısa sürede orman ve sulak alanlarla kaplı Kuzey İstanbul’un, Şişli’ye döneceğini öngörüyor. Çavuşoğlu, bugünkü mahalli yöneticilere hayallerindeki ideal şehri sormuş. Tabii ki Cumhurbaşkanı Abdullah Gül’ün manzarasına bakarak övgü twitleri attığı Roma ya da Berlin cevabını alamamış. Bugünkü yöneticilerin idealinde Dubai, Panama gibi yüksek binalarla dolu ‘beton ormanları’ varmış.
   </p>
   <p>
   </p>
   <hr/>
   <p>
    <strong>
     <img alt="" height="435" src="http://web.archive.org/web/20140311010552im_/http://medya.aksiyon.com.tr/aksiyon/2014/03/03/kapak-gurhan-(1).jpg"/>
    </strong>
   </p>
   <p>
    <strong>
     DERBENT, DÖNÜŞÜMDE ADALET ARIYOR!
    </strong>
   </p>
   <p>
    İstanbul’da yüksek rantla kentsel dönüşüm gerçekleştirilmek istenen bölgelerden biri Sarıyer’deki Derbent Mahallesi. Burası Türkiye’nin en eski gecekondu mahallelerinden. Afet odaklı dönüşümdeki aksaklıkları görebilmek için laboratuvar niteliğinde. Bir kısmı Boğaz manzaralı 284 dönüme yayılan mahallede 2 binin üzerinde hane var. 1930’lu senelerde Karadeniz’den göç alan mahalleye daha sonra Sivas ve Elazığ’dan gelenler yerleşmiş. Mahallelinin yüzde 85’i, arsasını 1960-80 arasında almış. Mahalle sakinleri o dönemde bedelini de mafyavari şahıslara ödemiş. İlerleyen süreçte 82 kişi tapusunu alma imkânına kavuşmuş. Hâlen mahallenin kurulu olduğu arazinin 131 dönümü 1995’te bir izale-i şuyu davasıyla Oto Sanatkârlar Yapı Kooperatifi’ne geçmiş. O tarihte oturanlara ödeme yapılmış. Ancak kimse parayı hesaplarından çekmemiş. Kalan bölümü ise İstanbul Büyükşehir Belediyesi’nin mülkiyetinde. 2000’li yılların başında Kooperatif mahallenin girişinde 330 konutluk lüks bir site inşa etmiş. Kentsel dönüşümün adaletli şekilde gerçekleşmesi için mücadele veren Derbent Mahallesi Yerleşimcileri Derneği Genel Sekreteri İsmail Karakartal, o tarihte ‘mahallenin geri kalanına dokunmayacağız’ sözü verilerek projenin yapıldığını söylüyor. Mahallede yapılması planlanan dönüşümün geçmişi 2006’ya kadar uzanıyor. Mahalle 2013’te Çevre Bakanlığı’nca afet riskli bölge ilan edilmesiyle çalışmalar yeni bir boyut kazandı. Bakanlık daha sonra yetkilerini İBB’ye devretti.
   </p>
   <p>
    İBB ile Cemre İnşaat’ın açıkladığı projeye göre, hak sahipleri mahallenin 4’te birine (76 dönüm) 53-74 metrekare arasında 1650 daireye sıkıştırılacak. Kalan 100 dönümde ise 140-291 metrekare arasında 926 daire yapılacak. Bu konutlar için metroya en yakın ve manzaralı konum tercih edilmiş. Mahalle halkına ise uzak konumdaki yüksek eğimli bölge ayrılmış. Üstelik müteahhide ayrılan bölümde 1 daireye 2 otopark yeri ayrılırken, iki daire sahibi mahalleli 1 otoparkı paylaşacak. Ayrıca, sakinlere ayrılan bölümde yer altında iki bodrum kat iskâna açık olacak.
   </p>
   <p>
    İsmail Karakartal’a göre mahallede 2 bin 251 birim var. Bunun 150’si depo ve dükkân. Dolayısıyla planlanan daire sayısı ile hak sahipleri arasında 350 civarında fark var. Karakartal, Cemre İnşaat’ın, son yolsuzluk operasyonunda adı geçen Yorum İnşaat ile kardeş şirketler olduğunu belirtiyor. İktidara yakın olduğu için seçilmiş olabileceğine vurgu yapıyor. Gelinen aşamada hak sahiplerinin inşaat süresince barınmaları için yakındaki Ferahevler Mahallesi’ndeki İBB’ye ait bir alanda prefabrik evler yapılarak 65 hane kadar mahalle sakini buraya taşınmış. Karakartal’a göre bu hamle ile bir- iki blok yaparak çalışmaların önünün açılması hedefleniyor.
   </p>
   <p>
    Aslında Kooperatif üyeleri dönüşüme karşı değil. Bugünkü hayatlarından daha kötü bir hayat yaşamaya yanaşmıyorlar. Karakartal, borçlanarak sahip olacakları konutların mahal listesinin daha mütevazı olabileceğini ancak küçük daireleri asla kabul etmeyeceklerini söylüyor: “Bize kümes gibi daire vermek istiyorlar, diğer daireler ise 1-1,5 milyon dolardan satılacak. Sanki biz burada uzun senelerdir yaşamamışız, gibi davranıyorlar.”
   </p>
   <hr/>
   <p>
    <strong>
     TARTIŞILAN PROJELER
    </strong>
   </p>
   <ul>
    <li>
     Sulukule, Fikirtepe, Balat, Süleymaniye, Okmeydanı, Fener–Balat kentsel dönüşümleri
    </li>
    <li>
     Bakırköy–Tarihî Yarımada Sahili Projeleri (16:9, Bakırköy 46…)
    </li>
    <li>
     Avrasya Tüp Geçidi
    </li>
    <li>
     3. köprü
    </li>
    <li>
     3. havalimanı
    </li>
    <li>
     Kanal İstanbul
    </li>
    <li>
     İstanbul’a iki yeni şehir
    </li>
    <li>
     Ali Sami Yen Stadyumu Projesi
    </li>
    <li>
     İETT arazisi
    </li>
    <li>
     Galataport
    </li>
    <li>
     Haliçport
    </li>
    <li>
     Haydarpaşaport
    </li>
    <li>
     Haliç Metro Köprüsü
    </li>
    <li>
     Beykoz Basvak Ormanı Projesi
    </li>
    <li>
     Acaristanbul
    </li>
    <li>
     Kemercountry
    </li>
    <li>
     Safir, Zorlu Center, Trump Tower, Maslak 1453, Ali Sami Yen Stadyumu projeleri
    </li>
    <li>
     Yenikapı, Maltepe deniz dolguları
    </li>
    <li>
     Yassıada ve Sivriada turizm projeleri
    </li>
    <li>
     Etiler Polis Okulu Projesi
    </li>
    <li>
     Ataşehir Finans Merkezi ve Ülker Arena Spor Salonu
    </li>
    <li>
     Bursa Doğanbey Kentsel Dönüşümü
    </li>
    <li>
     ODTÜ arazisine bulvar
    </li>
    <li>
     Orman Genel Müdürlüğü arazisine yeni Başbakanlık binası inşaatı
    </li>
   </ul>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37978-kentsel-bolusum.html), [web.archive.org (arşiv bağlantısı)](http://web.archive.org/web/20140311010552/http://www.aksiyon.com.tr:80/aksiyon/haber-37978-kentsel-bolusum.html)
