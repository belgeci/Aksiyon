# 14 bin yıl derine inmeden baraj yapılamaz

*Gürhan Savgı 2010.11.29*

<font class="agenda2NewsSpot">
 Ilısu Barajı’nın, Hasankeyf’i su altında bırakarak yapılamayacağı artık netleşiyor. Batman Üniversitesi Rektörü ve SİT Kurulu Başkanı Prof. Dr. Abdüsselam Uluçam, arkeolojik kazılar tamamlanmadan hiçbir kurulun projeye onay vermeyeceğini söylüyor.
</font>
<font class="newsDetail">
 <p>
  <p class="MsoNormal">
   Aksiyon, 11 Ekim 2010’da yayımladığı kapak dosyasında, Ilısu Barajı’nın Hasankeyf’i sular altında bırakmadan inşa edilmesine yönelik alternatif projeyi kamuoyunun dikkatine sunmuştu. Bu haberin ardından konuyla ilgili önemli gelişmeler oldu. Çevre ve Orman Bakanı Veysel Eroğlu, 21 Ekim’de, evleri su altında kalacak Ilısu köylüleri için yaptırılan konutları sürpriz bir şekilde ziyaret etti. Hâlbuki 31 Ekim’de Başbakan Recep Tayyip Erdoğan’ın anahtar teslimi yapması planlanmıştı. 10 gün sonra Eroğlu, aynı yerde bu sefer Erdoğan’a eşlik etti. Ardından Cumhurbaşkanı Abdullah Gül, Güneydoğu illerini kapsayan bir yurt gezisine çıktı. Gül, yörede sıkça Ilısu Barajı ve Hasankeyf ile ilgili soru ve taleplere muhatap oldu. Batman Belediyesi’nde kendisine bir Hasankeyf tablosu hediye edilen Cumhurbaşkanı Gül, Batman Üniversitesi’nde de Rektör Prof. Dr. Abdüsselam Uluçam’dan Ilısu Barajı ve Hasankeyf konulu bir brifing aldı. Brifingi bölge milletvekilleri de izledi. Bir milletvekili barajın yapılmasına karşı olmadıklarını ancak Hasankeyf’in sular altında kalmasını da istemediklerini açıkça ifade etti. Rektörün makamında oturan Gül, kendine has gülümseyişin ardından “Şimdi bu konuda arkeologlara kulak verelim. Bilim adamı olarak onların yaklaşımını dinlememiz gerekir.” şeklinde karşılık verdi. Ortamı yumuşatan hafif espri tonlu bu çıkışın ardından gözler Batman Üniversitesi Rektörü Prof. Dr. Abdüsselam Uluçam’a çevrildi. Çünkü Uluçam, hem Hasankeyf’teki arkeolojik kazıların hem de tarihî şehrin kültürel varlıklarının taşınıp taşınamayacağına önümüzdeki günlerde karar verecek olan Diyarbakır Kültür ve Tabiat Kurulu’nun başındaydı.
  </p>
  <p class="MsoNormal">
   Uluçam, Ilısu Barajı ile ilgili tartışan tarafların tam ortasında. Yerine göre devleti, vatandaşı ve sivil toplum kuruluşlarını eleştiriyor. Devlet Su İşleri’nin tarihî ve kültürel değerlerin ortaya çıkarılması için ayırdığı kaynağı görmezden gelmiyor. Ne de olsa Türkiye’de arkeolojik kazılara ayrılan paranın yarısı kadar bir miktar Hasankeyf için sarf ediliyor. Şimdi Uluçam’a kulak verelim.
  </p>
  <p class="MsoNormal">
   - Dışarıdan bakıldığında iki minare, iki cami, bir yıkık köprü ve taç kapıdan ibaret gibi gözüken Hasankeyf aslında nedir?
  </p>
  <p class="MsoNormal">
   Abdüsselam Uluçam, derin bir ‘ah’ çekerek başlıyor anlatmaya: “Hasankeyf, 130 yıl Artukoğulları’nın başkenti olmuş, Diyarbakır ve Mardin gibi önemli yerleşim alanlarının bağlı olduğu, 80 bine ulaşan nüfusuyla Ortaçağ’ın en zengin kentlerinden biri. Doğunun Efes’i olarak anılıyor. Dicle Nehri kenarında su üstü taşımacılığının yapıldığı, ticaretle beraber zenginliğin, kültürel varlıkların arttığı, sarayında ilk robot kitabının yazıldığı bir Hasankeyf’ten geriye ne kalmış? Düşündürücü nokta bu. 2 bin 500 nüfus kalmış. Eyyübiler devrinden kalmış iki minare (birinin petek üstü kısmı yıkılmış), bir taş kapı, dört de mihrabı ile nitelikli kültür varlığı sınıfına alacağımız yapılar var. Zeynelbey Külliyesi var bir taraftan. Türkiye’de kendi yapı grubu içinde tek örnek. Onun dışında tespit edebildiğimiz 160 kültürel eser var. Fakat bunların hiçbiri 10’da 1 oranından daha fazla ortada değil. Çoğu yıkılmış, temel seviyesinde kültürel varlık. Ama ne olursa olsun Hasankeyf’teki kültürel varlığın İmam Abdullah Külliyesi’nden başlayıp Osmanlı Camii’ne (Onun da duvarlarının yıkıldığını görüyoruz) kadar biriktirdiği İslami kültür olduğunu görüyoruz. Kilisesi ve onun altında garnizon binalarıyla bugün Büyük Saray dediğimiz iki Roma dönemi yapısını taşıyan eser de mevcut. Hemen 1,5 km güneydoğusundaki Hasankeyf Höyüğü ile Milattan 12 bin yıl öncesine ait eserler, tahmin dahi edilemez tarihî bir derinlik. Buna bir de flora ve faunasını (bitki ve hayvan varlığı) kattığımızda muhteşem bir yer. Yani enkaz yığınıyla bile hem kültür hem de doğal güzellikleri barındıran bir yerimiz.”
  </p>
  <p class="MsoNormal">
   Peki Uluçam, baraja karşı mı, değil mi? Bu sorunun sıkça kendisine sorulduğunu belirten Uluçam, şu cevabı veriyor: “Sebep sonuç ilişkileri bir araya getirilip çözüm yoluna kavuşturulmadan salt şu soru soruluyor: Baraja karşı mısın, değil misin? Diyorum ki bana barajla ilgili bir şey sormayın. Karşı da değilim, barajdan yana da değilim. Burada kim neyi istiyor bunun net olarak ortaya konulması lazım. Bilim adamı olarak bundan yanayım. Benim ne bir siyasi çıkarım ne bir ekonomik girdi beklentim var. Beklediğim bir şey var; kültür varlıklarına gerçekten sahip çıkılması. Bakanlık iki yıldır ilgileniyor. Ondan önce bakanlığın da çok umurunda değildi.”
  </p>
  <p class="MsoNormal">
   DİLE GETİRİLEMEYEN TRAJEDİ
  </p>
  <p class="MsoNormal">
   Yarım asırdır baraj yapılacak denilerek tek çivi dahi çaktırılmayan yörede bu durum çeşitli sorunları da beraberinde getirmiş. Abdüsselam Uluçam’ın söylemeye dili, bizim de yazmaya elimiz varmıyor ama acı bir gerçek var ortada. Uluçam şunları söylüyor: “Buradaki insanlar, yönlendirilmeden, kendi iradeleriyle ne yapacaklarına kendileri karar verse daha iyi olacak. Şartlandırılıyorlar, ‘istemeyiz’ diyorlar. Peki, neyi istiyorsunuz? Ne olacak kardeşim! İnsaf! 40 metrekarede, bir göz odada 16 kişi yaşıyor. Bunlar genç. Evin reisi kendisi bilmiyor veya bana söylemiyor. Çocuğu gelip bana şunu söylüyor: ‘Ben dağa çıkacağım hocam.’ Ben o aile içindeki yaşantılardan insan olarak utanıyorum. Ne demek bu? Bunun açılımını bilmiyoruz daha. Önce o insanı kazanmak gerekiyor. Sosyal ahlak çökmüş burada.”
  </p>
  <p class="MsoNormal">
   Yörenin tarihî, kültürel, doğal zenginliklerini ve sorunlarını ortaya koyan bu sözlerden sonra akla hemen “Hasankeyf sular altında kalacak mı?” sorusu geliyor. Çünkü bakanlık ve inşaatı yapacak firmalar, Hasankeyf’in yüzde 80’inin su altında kalmayacağını ilan ediyor. Uluçam, bu konuda açık konuşuyor: “Söylenen proje gerçekleşir ve su maksimum kod olan 526 metreye gelirse, eski yerleşim alanının, SİT alanı olarak belirlenen dokunun yüzde 80’i su altında kalacak.” Bu noktada, barajla ilgili tanıtımlarda kamuoyunun yanıltıldığı ortaya çıkıyor. Çünkü Bakanlık ve firmaların su basmayacak dediği yüzde 80’lik oran, ilçe merkezinin sınırları dikkate alındığında geçerli olmalı. Bunu, İstanbul’da tarihî yarım adayı sular altında bırakacak bir baraj yapılmasına ve insanların “İstanbul’un yüzde 99’unu etkilemeyecek.” denilerek ikna edilmesine benzetebiliriz.
  </p>
  <p class="MsoNormal">
   Tartışılan diğer bir konuyu soruyoruz Uluçam’a: Hasankeyf’teki tarihî eserler taşınabilir mi? Abdüsselam Uluçam, bu konuda dertli ve Başbakan’ın yanıltıldığını söylüyor: “O eserler yıkılırken kimse sesini çıkarmamış. İki minare, üç taş kapının dışında taşınacak ne var? Hiçbir şey yok. Neyi taşıyacaksınız? Başbakanımıza da yanlış bilgi veriyorlar. Nesini taşıyacaksınız? Yumruk büyüklüğünde harçla karışık yapılmış taşlardan yapılan eseri taşıyamazsın ki. Ancak yıkıp bir örneğini yaparsın. Mısır’daki Ebu Simbel Tapınağı, taşımaya örnek veriliyor. Bu tapınağın her bir taşı 1,5 ton. Numara veriyorsun, vinçle taşıyorsun. Götürüp yerine oturtuyorsun. Hasankeyf’teki eserlerin taşınması bence yapı tekniği açısından mümkün değil. Hasankeyf’in hiçbir mimari dokusu taşınabilecek nitelikte değil. İki minareyi de Sultanahmet Meydanı’ndaki Dikilitaş gibi taşımanın hiçbir manası yok. Onlar yerinde korunabilir. Baraj olduğu zaman oradaki kaya kitleleri ne kadar dayanabilecek? Bunlar jeolojik ömrünü tamamlamış, tebeşir gibi olmuş. Şu anda çökme sonucu tarihî kapıyı ziyarete kapadık. Turistler demir parmaklıklardan dönüyor. Onların izole edilmesi gerekiyor. Barajın yapılması hâlinde bu projenin müellifleri ya da bu projeyi ortaya koyanların söylediği gibi Hasankeyf’in kültürel varlığı yeni yerleşim alanına taşınabilecek mi, bu bilimsel olarak belli değil henüz. Ya tamamen barajdan vazgeçeceksiniz ya da varsa devletin Millî Güvenlik Kurulu (MGK) aracılığı ile bir karar olabilir. Bunu açıklayacaksınız. Belki aksaklık burada. MGK diyecek ki ‘Burada ülkenin menfaatlerinden dolayı baraj yapmak zorundayız.’ Ben zararlı baraj istemiyorum. Eğer böyle bir şey varsa siz açıklayın değil mi? Çevre ve Orman Bakanı Veysel Eroğlu, ‘Alternatif sunun, hazırım.’ diyor. Neye hazır bilmiyorum.”
  </p>
  <p class="MsoNormal">
   Uluçam, Diyarbakır Kültür ve Tabiat Kurulu Başkanı şapkasıyla şunları belirtiyor: “Açıkça söylüyorum. Bu konuda karar verebilecek bir kurulun başkanı olarak, Hasankeyf’teki kültürel varlıkların hangilerinin bilimsel olarak taşınabileceği tespit edilmiş değil. Henüz çalışmalar devam ediyor. Gerçekten buna bilimsel yaklaşmak ve bilimsel raporlar doğrultusunda karar vermek lazım.”
  </p>
  <p class="MsoNormal">
   Herkesin hakkını teslim edince mesele muğlak bir hâle geliyor. Peki, ne yapmak gerekiyor. İşte, Uluçam’ın çözüm teklifleri: “Tarihî eserler taşınamadığına göre yerinde korunabilir rahatlıkla. Yerinde korunması için yeni tedbirler alınabilir. Kültür Bakanlığı’nın oluşturduğu Bilimsel Danışma Kurulu’nun üyesi İstanbul Teknik Üniversitesi Öğretim Üyesi Mimar ve Mühendis Prof. Dr. Oğuz Müftüoğlu, bunların gayet rahat yerinde korunabileceğini ileri süren bir hocamız. Bunun yanında Orta Doğu Teknik Üniversitesi’ndeki bazı araştırmacılar kademeler hâlinde birkaç baraj yapılmak suretiyle Hasankeyf’teki kültürel varlığın kurtarılacağını söylüyor.”
  </p>
  <p class="MsoNormal">
   1966’da zamanın cumhurbaşkanı, Hasankeyf’i teşrif etmiş. İnsanların mağarada yaşadığını görünce hemen ferman eylemiş: “Bu insanları aşağı indirin de insan gibi yaşasınlar!” 6 tane dozer Ortaçağ şehrini dümdüz etmiş. Sonra da şimdi Hasankeyflilerin yaşadığı evler yapılmış.
  </p>
  <p class="MsoNormal">
   Rektör Uluçam’ın itirazı, ‘gecekondu’ olarak tabir ettiği bu evlere: “Hasankeyflilerin yaşadığı yer asıl Ortaçağ şehrinin bulunduğu yer. Şimdi ben bazen ‘Hasankeyf mutlaka taşınmalıdır’ diyorum. Az önce dedim ki ‘Hasankeyf taşınamaz.’ İkisi farklı şey. Benim ‘Hasankeyf taşınsın’ dediğim, gecekonduların altındaki tarihî dokuya ulaşmak anlamındadır. Net söyleyeyim. Buranın arkeolojik kazısı yapılmadan baraj olamaz. Hiçbir kurul da buna, orada arkeolojik kazı yapmadan ve Hasankeyfliler başka yere taşınmadan onay vermez.”
  </p>
  <p class="MsoNormal">
   Bir gerçeğe şöyle parmak basıyor Uluçam: “Eğer Ilısu Barajı projesi olmasaydı 168 eseri ortaya çıkaramazdık. 21 ayrı bölgede arkeolojik kazı yaptık. Şu anda kazılacak arazi kalmadı. Bütün bunların hepsi GAP Eylem Planı çerçevesinde GAP İdaresi ve DSİ’nin ayırdığı ödeneklerle oldu. Kültür Bakanlığı’nın şu andaki ödenekleriyle bunların yapılması imkânsız. Hasankeyf arkeolojik kazılarının yıllık bütçesi Türkiye’deki diğer kazıların bütçesinin yarısından fazla.”
  </p>
  <p class="MsoNormal">
   Son olarak, nasıl bir süreç işleyecek ve Ilısu Barajı ile ilgili bir karar alınacak mı? Uluçam, yol haritasını şöyle anlatıyor: “Baraj ister olsun ister olmasın, kurul olarak Hasankeyf’in kültürel yapısının ne olacağına karar vermemiz gerekiyor. Kültür ve Tabiat Varlıkları Bölge Kurulu olarak Hasankeyf’te toplandık. Son noktayı koyduk. Bu konuda Bilimsel Danışma Kurulu’na verilen sürenin hızlandırılması istendi. Başkanı olduğum Diyarbakır Kültür ve Tabiat Varlıkları Bölge Kurulu’nun barajlarla ilgili kararından önce ben arkeolojik kazı başkanı olarak bakanlığa başvurdum. Jeolog, kimyacı, arkeolog, mimar ve restoratör mimar gibi değişik disiplinlerden olaşacak bir bilim kurulu oluşturulmasını istedim. Bu kurul bize, Hasankeyf’teki kültür varlıklarının taşınıp taşınamayacağı konusunda verilere dayalı bir rapor sunacak. Kültür varlıklarının korunması ve gelecek nesillere ulaştırılmasıyla ilgili sorumluluk Kültür ve Turizm Bakanlığı’na verilmiştir. 2547 sayılı yasa bunu gerektiriyor.”
  </p>
  <p class="MsoNormal">
   Çevrecileri de eleştiren Uluçam, fıkralara konu olabilecek olaylar anlatıyor: “Çevreciler geldi. Ne beklenir çevrecilerden? Bırakın kirletmeyi, çevreyi temizlemeleri değil mi? İki gece kaldılar. Ne oldu? 4 römork çöp temizledim. Hasankeyf böyle mi kurtarılacak? Başka bir zaman Diyarbakır’dan 3 otobüs dolusu genç geldi. Ulucami’nin üzerine çıkıp halay çektiler. Kubbe çöktü, birinin ayağı kırıldı. Her kazı döneminde 15 kişiyi temizlik için ayırıyorum.”
  </p>
  <p class="MsoNormal">
   Uluçam devam ediyor: “Hasankeyf’te bu işlerden çıkarı olan 7-8 kişi halkı yönlendirmeye çalışıyor. Bir kişi var ki gelen Avrupalı misafirlere ‘Mağaralarda yaşamaya razıyız.’ diyor. Ama bu adam mağarada değil, Batman’da yaşıyor. Samimi değil. ‘Kimse beni mağaradan çıkaramaz’ diyor, 230 metrekare evde yaşıyor.”
  </p>
  <p class="MsoNormal">
   Hasankeyf için ‘çok sahiplilik içinde sahipsiz bir yer’ diyen Uluçam, sözün nihayetinde şunları dile getiriyor:
   <span>
   </span>
   “Ne kadar çelişki içindeyiz? Hangisi doğru? Herkes doğru, herkes haklı ama bir de Hasankeyf’in gerçeği var. İnsanı ile taşı ile toprağı ile Hasankeyf mutsuz. Belki de Hasankeyf diyordur ki siz elinizi ayağınızı çekin, ben kendime geleyim.”
  </p>
  <p class="MsoNormal">
   Ilısu köylüsü, bu evleri beğenmiyor
  </p>
  <p class="MsoNormal">
   Yapımı yarım asırdır gündemde olan Ilısu Barajı en büyük sosyal yarayı Hasankeyf’te açarken, barajın gövdesinin yapılacağı Ilısu köyünün halkı yeni evlerine, Bakan Veysel Eroğlu’nun deyimiyle ‘villalarına’ kavuştu bile. Köyün taşınması amacıyla ilkokul, köy odası, cami ve 48 ev yaptırıldı. Anahtarları Başbakan Recep Tayyip Erdoğan tarafından teslim edildi. Köylülere kulak verdiğimizde, bu evlerin kendilerine 75 bin liraya satıldığını, köydeki en yeni ve değerli evin ise 55 bin liraya sayıldığını anlatıyorlar. Köylüler 5 senesi ödemesiz 120 ay 300’er lira ödeyecek. Mehmet Beşir Çelik, “Devlet madem kendi kararı ile bize danışmadan baraj yapıyor, küçük hesap yapmayıp bir ev karşılığında bir ev vermeliydi.” diyor. Köyden kimi çevirseniz aynı şeyi söylüyor. Ilısu’da her aileye bir ev verilmiş. Ancak köyde imam nikâhlı olarak yaşayanlara bu hak tanınmamış. Bu durumda olan Mahmut Aykurt, “Hiç olmazsa uyarı yapılarak imam nikâhımızı resmiye çevirmemiz sağlanmalıydı.” diyor. Bu durumda 12 çift bulunuyor. Ellerinde dosyalarla gelen memurlar, ani baskınla yaptıkları kayıtlara göre ev sahiplerini belirlemiş.
  </p>
  <p class="MsoNormal">
   Yeni evler âdeta lüks bir siteyi andırıyor. Ancak köylüler aldatıldığını düşünüyor. Çünkü köylülere üç tip proje gösterilmiş ve seçim yapmaları istenmiş. Ancak yapılan konutlar, köylülerin seçtiklerinden çok farklı çıkmış. Bakan Eroğlu’nun ‘göl manzaralı olacak’ dediği konutlarda bu durum köylülerin isteği üzerine gerçekleşmemiş. Çünkü yaşlılar ‘yamaca çıkamayız’ deyince konutların yeri aşağı kaydırılmış. Belki de köylülerin tarla olarak değerlendireceği alana inşaat yapılmış. Bu sebeple köylülere verilen üçer dönüm tarla taahhüdü de yerine getirilememiş. Evler, eğer yapılabilirse, Ilısu Barajı’na nazır olmayacak.
  </p>
  <p class="MsoNormal">
   Evlerin projeleri tek katlı. Üst kat teras olarak bırakılmış. Ancak bir hata yapılmış. Ahır bölümü bahçenin arka kısmında. Hayvanların ahıra girmesi için, çimlendirilen bahçeden geçmesi gerekiyor. Köylüler, ahırların küçük olduğunu ifade ediyor. Bunun üzerine köy dışında büyük bir ahır yapılması ve ortak faydalanılması planlanıyor. 600 liralık banka muamelesi masrafları ve 300 liraya ulaşması beklenen su ve elektrik abonelikleri düşündürüyor. Köylülerin diğer bir itirazı da Başbakan Erdoğan’ın köye gelir getirecek sera ve badem ağaçları olduğu yönünde yanlış bilgilendirilmesi. Aldığımız bilgilere göre bir sera var ancak inşaatı yapan firma çalıştırıyor ve köye herhangi bir katkısı yok. Badem fidanları ise dikildikten sonra bakım yapılmadığı için kurumuş. Son olarak Ilısu Barajı’nı MESA-Nurol Konsorsiyumu yapıyor. Yabancıların çekilmesinden sonra finansı Garanti Bankası, Halkbank ve Akbank sağlıyor. DSİ’nin müşaviri ise Dolsar ve İstanbul merkezli Rast Mühendislik limited şirketleri.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28053-14-bin-yil-derine-inmeden-baraj-yapilamaz.html), [web.archive.org (arşiv bağlantısı)](http://web.archive.org/web/20101203065200/http://www.aksiyon.com.tr:80/aksiyon/haber-28053-14-bin-yil-derine-inmeden-baraj-yapilamaz.html)
