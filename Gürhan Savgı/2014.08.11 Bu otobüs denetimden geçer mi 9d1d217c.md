# Bu otobüs denetimden geçer mi?

*Gürhan Savgı 2014.08.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Özel halk otobüsü kazalarının artmasında birçok faktör rol oynuyor. Otobüslerin güvenlik sistemleri sökülüyor, 10 numara yağ kullanmak için orijinal hâlleri bozuluyor. Bakım merdiven altı tamirhanelerde yapılıyor.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Ramazan Bayramı arifesinde Tuzla-Topkapı seferini yapan özel halk otobüsünün yanmasıyla 4 vatandaş feci şekilde can verdi. Bayramın ikinci günü Ümraniye-Şile Yolu’nda özel bir halk otobüsü bariyerlere ve duvara çarparak 20 kişinin yaralanmasına sebep oldu. İki gün sonra Beşiktaş’ta freni patlayan bir özel halk otobüsü kaldırıma çıktı. Kaza hafif yaralanmalarla atlatıldı. 1 Ağustos’ta Denizli’de kontrolden çıkan bir belediye otobüsü markete girdi. Olayda ilk belirlemelere göre bir kişi hayatını kaybederken 17 kişi yaralandı. Yine aynı gün İstanbul Kabataş’ta kontrolünü kaybeden bir belediye otobüsü büfe ve otobüs durağına girerek çok sayıda kişinin yaralanmasına sebep oldu. Bir kişinin bacağı koptu. Acaba bu kazalar neden meydana geldi? Sıcaklar otobüslerin ve şoförlerinin dengesini mi bozdu? 10 numara yağ kullanımı gibi sebepler mi var?
   </p>
   <p dir="LTR">
    Bu soruların muhataplarından biri, İstanbul Özel Halk Otobüsü Sahipleri ve İşletmecileri Esnaf Odası Başkanı İsmail Yüksel. Yüksel, kazalarla ilgili araştırma yaptıklarını ancak henüz bir sonuca ulaşamadıklarını dile getiriyor. Şu anda kazaya karışan şoförler işe devam edemiyor. Eğer yüzde 100 suçlu oldukları ortaya çıkarsa özel halk otobüsü maceraları sona erecek. Daha az bir kusurları varsa psiko-teknik testten geçerek İETT’den aldıkları sertifikayı yenilecekler.
   </p>
   <p dir="LTR">
    Yanan otobüs, Boğaz geçişli Tuzla-Topkapı hattında çalışıyordu. İstanbul’da belediye otobüsü müdavimleri bu hatta çalışan mavi renkli özel halk otobüslerinin şehrin diğer bölgelerinde çalışanlara göre daha eski olduğunu bilir. Hatta klimasız olanları bile hâlen seferlerine devam ediyor. Uzun bir hat olmasına rağmen bu hatlarda neden eski otobüslerin çalışmasına izin verildiğini sorduğumuz İsmail Yüksel, bu durumu gelirin düşük olmasıyla açıklıyor: "Boğaz geçişli hatlarda yol uzun. Otobüsler bazen günde iki servis yapabiliyor. Gelir düşük kalıyor. Bu sebeple diğer hatlara göre araçların değişimi uzun sürüyor.
   </p>
   <p dir="LTR">
    Gaziosmanpaşa-Eminönü hattında çalışan bir otobüs sahibine "Boğaz geçişli hatlardaki meslektaşlarınız günde 2 sefer yapabiliyormuş. Dolayısıyla fazla kazanamıyormuş." deyince güçlü bir itiraz yükseliyor. Önündeki elektronik tahsilat cihazını gösteren otobüsçü, şunları söylüyor: "Saat 18.00 olmuş, 690 liralık kart basılmış. Sabahtan beri 7 sefer yaptım. Günde 500-600 liralık mazot alıyorum. Karşıya geçen arkadaşlar tam dolu gitse tek seferde 800-900 lira ciro yapar. Bazı hatlarda çift bilet tarifesi uygulanıyor. Gerisini hesaplayın." Otobüsçülerin ifadelerine bakarsanız, yanan otobüsün çalıştığı güzergâhtaki eski otobüslerin hasılat düşüklüğü ile izah edilmesini şüpheyle karşılamak gerekiyor.
   </p>
   <p dir="LTR">
    <strong>
     " Tayyip bizde kafa mı bıraktı? ’’
    </strong>
   </p>
   <p dir="LTR">
    Son mahalli seçimler öncesi 65 yaş üstü vatandaşların ücretsiz yararlanmaya başlaması hasılatı düşürmüş. Otobüsçülere ‘Son günlerde meslektaşlarınız niye çok kaza yapıyor?’ diye sorunca gelirlerinin düşmesiyle oluşan moral bozukluğunun kazalarda payı olduğuna vurgu yapıyorlar. Bir otobüs sahibi ve sürücüsü, "Tayyip ve Kadir Amca bizde kafa mı bıraktı?" diyor. Elindeki 550 liralık akaryakıt fişini gösteren şoför, "Akşama kadar ancak mazot giderim kadar hasılat yapabildim." diye yakınıyor. Ücretsiz seyahat kapsamının genişletilmesine karşı olmadıklarını belirten aynı şoför, "65 yaş üzerini ücretsiz yapan delikanlı olsun. Elini taşın altına koysun. Sırtımızdan siyasi rant devşirilmesin." diyor.
   </p>
   <p dir="LTR">
    Otobüslerle ilgili eleştirilerden biri de bakımlarıyla ilgili. Oda Başkanı İsmail Yüksel, her otobüsün kendi servis ağında belirli süre ve kilometrede bakıma alındığını, İETT’nin de ayrıca denetim yaptığını söylüyor. Özel halk otobüsü şoförleriyle konuştuğumuzda ise ortaya faklı bir tablo çıkıyor. Otobüs üretimi yapan firmalar, araçlarına bakımlarının yetkili servislerde yapılması hâlinde 2 sene garanti veriyor. Ancak çoğu otobüs sahibi 2 seneden sonra bakımlarını daha ucuz ve yan sanayi malzeme ile hizmet veren tamirhanelerde yaptırıyor. Şoförlerin çoğu, 2 yıldan sonra ucuz bakımı tercih ettiklerini itiraf ediyor. Mesela, Eminönü’ndeki merkez otobüs durağında bir özel halk otobüsü şoförüne aracın bakımını nerede yaptırdığını soruyoruz. Elindeki tornavidayla otobüsün kapısında tamirat yapan iri cüsseli adamı gösteren otobüsçü, "İşte benim ustam. Tüm tamirat ve bakımları o yapar." diyor. Ne olduğunu anlamaya çalışan tornavidalı adama "Servisçi misiniz?" diye sorunca "25 senelik tamirciyim. Küçük bir dükkânım var." cevabını alıyoruz.
   </p>
   <p dir="LTR">
    Peki, şehirlerarası otobüslerin yanmasına sebep olan 10 numara yağ, halk otobüslerinde de kullanılıyor mu? Yüksel’in verdiği bilgiye göre otobüsler Euro 5 veya Euro 6 motora sahip. Bu tür motorlarda katkı maddesi kullanılamıyor. Yine şoförlerle sohbeti derinleştirirseniz, bazı meslektaşlarının amonyak ile incelterek bu tür motorlarda da 10 numara yağ kullandıklarını öğreniyorsunuz.
   </p>
   <p dir="LTR">
    Sorunlardan biri de denetimle ilgili. 20 senedir kalkış amirliği yapan bir İETT amiri, otobüslerle ilgili şikâyetler üzerine egzoz emisyon kontrolü yaptıklarını ancak 6 bin araçlık bir filo için denetim araç ve ekipmanlarının yeterli olmadığını dile getiriyor.
   </p>
   <p>
    Yine de haksızlık etmeyelim, özel halk otobüsçüleri kendilerine çekidüzen verme gayreti içinde. Mesela yolcu kapmak için yapılan yarışları önlemek için belli bölgelerde çalışan otobüsler için havuz sistemi oluşturulmuş. Gelir paylaşıldığı için can güvenliğini tehlikeye düşüren yarış son bulmuş. Yine İsmail Yüksel’in verdiği bilgiye göre, şoför trafik kurallarını çiğnediğinde ve müşteriye kötü davrandığında İETT tarafından verilen sertifikası elinden alınıyor.
   </p>
   <p>
    <strong>
     Otobüslerin orjinali bozuluyor!
    </strong>
   </p>
   <p>
    <strong>
     Eski İETT Genel Müdürü Dr. Muammer Kantarcı
    </strong>
   </p>
   <p dir="LTR">
    <span>
     Son günlerde yaşanan kazaların en önemli sebebi, otobüs sahiplerinin firmanın bilgisi dışında araçlarda yaptıkları değişiklikler. Yanan otobüs ile freni patlayan otobüs aynı marka. Bu araç aslında güvenli ve iyi dizayn edilmiş. Ancak aracın motor, fren ve güvenlik sistemlerinden rahatsız olan kullanıcılar değişiklikler yapıyor. Mesela, kapılar kapanmadan otobüsün hareket etmemesi lazım. Bakın bakalım bu sistem aktif mi? Ayrıca, 10 numara yağ kullanımını engelleyen sistemi söküyorlar. Otobüsler standartlara uygun denetlenmiyor. Genel müdürlüğüm dönemimde özel halk otobüsleri için özel servisler kurmuştuk. Yeni kurulan erguvan renkli otobüsleri işleten İstanbul Otobüs AŞ bağımsız hareket ediyor. Bu şirkete bazı hatları fizibilite yapmadan yüksek bedellerle ihale ettiler. İETT, özelinkileri ve kendi otobüslerini yeterli olmasa da denetliyor. Ancak erguvan renkli otobüsler sistemi bozdu. Özel halk otobüslerine kötü örnek oluyorlar. Kâğıthane’deki komuta merkezi tek başına yeterli olmuyor. Güzergâhı ve otobüsleri bilen denetimcilerle daha koordineli çalışması gerekiyor. Denetim elemanları özellikle özel halk otobüslerini yerinde denetlerdi. Bir kaza veya sıkışmada başka hatlarda boş yatan otobüsleri aksayan hatta yönlendirirlerdi. Bu işi merkezden verimli yapmak mümkün değil. 65 yaş üstü ücretsiz seyahat uygulaması sosyal bir adımdır. Bana dert yanan özel halk otobüsü şoförleri uygulamaya karşı değil. "Genel müdürüm sen görevde olsan bu işe bir ara çözüm bulurdun." diyorlar. Avrupa’da hükümet ve yerel yönetimler bu tip uygulamaları esnafın sırtına yüklemiyor. Yoğun saatlerde ücretsiz tarifeyi kaldırıp indirimli tarife uyguluyor. Bugünkü uygulamayla siyasi popülizm yapılırken, adaletten taviz veriliyor.
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39205), [web.archive.org (arşiv bağlantısı)](http://web.archive.org/web/20140911092809/http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=39205)
