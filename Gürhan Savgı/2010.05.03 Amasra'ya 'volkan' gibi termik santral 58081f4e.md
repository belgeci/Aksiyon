# Amasra’ya ‘volkan’ gibi termik santral

*Gürhan Savgı 2010.05.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tabii güzelliği ve tarihiyle dillere destan Amasra’ya İzlanda’da patlayan volkan kadar kül çıkaracak bir termik santral yapılmalı mı? İşte bu soru kamuoyu tarafından tartışılıyor.
  </font>
 </div>
 <div id="newsText">
  <font class="detail-text">
   <p class="MsoNormal">
    İki koyu ve 7 tepesiyle Karadeniz’e uzanan bir yarımada olan Bartın’ın Amasra ilçesi, tabii güzellikleri ve tarihiyle dillere destan. Amasra aynı zamanda bölgenin turizmdeki umudu. Bilim adamları, küresel ısınma yüzünden yakın bir gelecekte Akdeniz sahillerinin yerini Karadeniz’in alacağını öngörüyorlar. Amasra’yı fethe gelen Fatih Sultan Mehmet’in, yarımadadaki manzarayı görünce, “Lala Lala, çeşm-i cihan (dünyanın gözü) bura mı olur?” dediği tarihî kaynaklarda yer alıyor. Türkiye’yi tanıtan turizm kitaplarında da resimlerini sıkça gördüğümüz Amasra’da bugünlerde büyük bir yatırım tartışılıyor. Ne yazık ki bu yatırım, turizm sektöründe değil. Belki biraz şaşırtıcı ama Amasra’ya kelimenin tam manasıyla devasa bir kömürlü termik santral kurulması gündemde. Üstelik Çevre ve Orman Bakanlığı’nca daha birkaç yıl önce yapılan ve bölgenin imar anayasası olan Çevre Düzeni Planı’nda yer almamasına rağmen... Söz konusu planda bölge turizm ve tarıma ayrılırken, santral yeri olarak da Zonguldak Filyos gösteriliyor. Santrali kuracak şirket bugünlerde Çevre Düzeni Planı’nı değiştirmek için girişimlerde bulunuyor.
   </p>
   <p class="MsoNormal">
    Amasra’daki santralin kapasitesi yüksek; ancak yurt sathında 45 termik santralin yapımı daha gündemde.
   </p>
   <p class="MsoNormal">
    Amasra’daki santralin kurulu gücü 2640 megavat olacak. Tesisin büyüklüğünün kavranması için bazı karşılaştırmalar yapalım. Mesela; Keban Barajı’nın Kurulu gücü 1330 megavat. İzlanda’da patlayan ve günlerce Avrupa’da hava trafiğini felç eden Eyyafyallayöküll volkanından günde yaklaşık 7 bin 500 ton kül çıkarken, Amasra’da bir günde yakılacak kömür miktarı 23 bin ton. Oluşacak kül ise volkanınkine yakın.
   </p>
   <p class="MsoNormal">
    Bartın’dan 9 kilometre uzaklıktaki Amasra’ya giderken, kömür çıkarılması için açılan ve üzerinde çelik kule bulunan üç kuyu ile karşılaşılıyor. Karadeniz’e doğru dik bir yamaçtan inen yol, Likyalılar döneminden beri aynı güzergâhı takip ediyor. Amasra dillere destan coğrafyası ile arz-ı endam etmeden önce yol kenarında Roma Dönemi’nde yapılan ‘yol anıtı’ bulunuyor. Yolcuların dinlenmesi için MS 41’de yaptırılan anıt dünyada türünün tek örneği.
   </p>
   <p class="MsoNormal">
    Anıtın yer aldığı yamaçtan aşağı bakınca termik santralin kurulacağı arazi ile Gömü ve Tarlaağzı köyleri göze çarpıyor. Bölgede sondaj kulelerinden biri yükseliyor. Santralden çıkacak gazların başta bu anıt olmak üzere, yamacın ardındaki Bartın ve Dünya Doğayı Koruma Vakfı’nca (WWF) küresel çapta korunması gereken 100 alandan biri olarak seçilen Küre Dağları Millî Parkı’na zarar vereceği ifade ediliyor.
   </p>
   <p class="MsoNormal">
    Hattat Holding’e bağlı HEMA, santrali bir İngiliz ortakla (International Power Plc) yapacağını belirtiyor. Ancak çevreciler, bu şirketle HEMA’nın henüz resmî bir ortaklığı olmadığını savunuyor. HEMA, 2005’te bölgeye gelmiş. 2006’da ilk sondajları yapmaya başlamış. Türkiye Taşkömürü İşletmeleri (TKİ) ile 400 metreden daha derindeki kömürleri çıkarmak için bir işletme kiralaması (rödovans) sözleşmesi imzalamış.
   </p>
   <p class="MsoNormal">
    HEMA, olmakla meşgul henüz, santral inşaatı için gerekli izinleri almak için uğraşıyor. Ancak burada işi çok da kolay değil. Çünkü bölgede çevre mücadelesinin altyapısı var. 2001’de elektrikler maksatlı bir şekilde kesilerek bazı enerji yatırımları için kamuoyu oluşturulurken Bartın’a küçük bir mobil santral kurulmak istenmiş. Bartın halkı belki de Türkiye’deki en büyük çevre eylemini düzenlemiş. 20 bin kişinin katılımıyla bir yürüyüş yaparak bu tesise geçit vermemiş.
   </p>
   <p class="MsoNormal">
    Bartın’da bölgede faaliyet gösteren sivil toplum örgütlerini bir araya getiren Çevre Meclisi’nin başkanı Ayşe Sevtap Uzun, HEMA şirketinin ‘kömür çıkarmaya geldik, santral yapmayacağız’ dediğini hatırlatıyor. Uzun, “Şirket sahibi Mehmet Hattat’ın kendi ağzından gazete beyanları arşivimizde var.” diyor. Uzun, HEMA’nın, TKİ ile yaptığı sözleşmeye göre 2008’de 500 bin ton kömür çıkarmış olması gerekirken bugüne kadar bunu gerçekleştirmediğine dikkat çekiyor. Çevre Meclisi, meslek odalarının desteği ile TKİ yöneticileri hakkında suç duyurusunda bulunmuş. Ancak, 2 sene önce Enerji Bakanlığı müfettişleri yargılanmalarına izin vermemiş. HEMA şirketine sürekli uzatma verilmesinden yakınan Uzun, suç işlenmeye devam edildiğini söylüyor.
   </p>
   <p class="MsoNormal">
    Çevre Meclisi, konuyu Başbakanlık Denetleme Kurulu’na da yazmış. Kuruldan şaşırtıcı bir cevap gelmiş. Uzun’un ifadesine göre kurul, “Biz, yazdığınız şekilde rapor hazırladık, KİT Komisyonu’na gönderdik, orada bir şey yapmıyorlar.” şeklinde cevap vermiş.
   </p>
   <p class="MsoNormal">
    Diğer bir şaşırtıcı gelişme de santralin kurulacağı kıyı şeridini de kapsayan Su Ürünleri İstihsal Sahası Tebliği’nin kaldırılması. Çaycuma-Bartın-Amasra-Cide arasındaki saha, 1997’de Türkiye’nin su ürünleri üretiminde önemli bir yeri olan Karadeniz’de istihsalin artırılması ve stokların korunması için ilan edilmişti. Çevreciler, santral inşaatı için bu tebliğin kaldırıldığını düşünüyor.
   </p>
   <p class="MsoNormal">
    Amasra’da görünürde bir şey yok ama yerin altı âdeta ‘köstebek yuvası gibi’ oyulmuş. Birbirine kilometrelerce mesafedeki arama kuleleri, yer altından çapı 10 metreye ulaşan tünellerle birbirine bağlanmış.
   </p>
   <p class="MsoNormal">
    Üzerinde fırtınaların koptuğu izinlerle ilgili olarak şu anda gözler Ankara’da. Çevre ve Orman Bakanlığı, santralle ilgili olarak hazırlanan Çevresel Etki Değerlendirme (ÇED) Raporu’nu, ilgili işlemler lisans sahibi şirket tarafından yapılmadığı için geçersiz saydı.
   </p>
   <p class="MsoNormal">
    Bakanlıktan alınan bilgilere göre, ÇED başvurusu için idari süre alınmış. Öncelikle yer seçimi ile ilgili bir rapor hazırlatılmış. Yetkililer, santrale yeni bir yer arayışına girmiş.
   </p>
   <p class="MsoNormal">
    Son olarak HEMA şirketi termik santrali ikiye ayırmış. Buna göre, birbirine yakın olan Çatak ve Kızçıkan mevkilerinde 2 tane 660 megavat gücünde kazanı olacak 2 ayrı termik santral kurulacak.
   </p>
   <p class="MsoNormal">
    AMASRA’YA SANTRAL, DÜNYANIN
   </p>
   <p class="MsoNormal">
    GÖZÜNÜ ÇIKARMAKTIR
   </p>
   <p class="MsoNormal">
    Amasra Belediye Başkanı Emin Timur, ÇED başvurusunda bir oyun oynandığını düşünüyor. Timur şunları söylüyor: “Hem HEMA hem de Batı Karadeniz Enerji diye bir şirket var. HEMA rodövans anlaşmasıyla bağlı. Ama diğer şirketin böyle bir anlaşması yok. O istediği şekilde santral kurar, istediği gibi kömürü getirir.”
   </p>
   <p class="MsoNormal">
    Timur, santrale karşı olmalarının yanlış anlaşılmaması gerektiğini belirterek şunları söylüyor: “Bu ülkenin enerjiye ihtiyacı vardır; fakat termik santral için Amasra uygun yer midir? Amasra, Türkiye’nin en güzel coğrafyalarından birine sahiptir. Dünyanın gözbebeğidir. Buraya termik santral yapmak demek dünyanın gözünü çıkarmak demektir.”
   </p>
   <p class="MsoNormal">
    Santralin Amasra’ya 2, Bartın’a 9, Küre Dağları Millî Parkı’na 15 kilometre uzakta olduğunu ifade eden Timur, Millî Park’ın, Dünya Doğayı Koruma Vakfı’nın dünya üzerinde seçtiği 100 korunması gereken yer içinde ilk 10’a girdiğine dikkat çekiyor.
   </p>
   <p class="MsoNormal">
    Başkan Emin Timur; Karabük, Bartın, Zonguldak için yapılan Çevre Düzeni Planı’nda, bölgede kurulacak termik santral için Zonguldak Filyos’un gösterildiğini belirterek bu planda değişiklik yapılmaması için ellerinden geleni esirgemeyeceklerini söylüyor. Çıkarılacak kömürün demir yolu ile Filyos’a taşınabileceğini ifade eden Timur, planlanan demir yolunun bir an önce yapılmasını istiyor. Alternatif bir teklif daha getiren Timur, Çatalağzı Termik Santrali’nin satışa çıkarıldığını, HEMA’nın bu hazır tesisi alarak kapasitesini artırabileceğini ifade ediyor.
   </p>
   <p class="MsoNormal">
    Belediye Başkanı Emin Timur, seçim kampanyası sırasında termik santrale karşı propaganda yaptığını ve yüzde 55 oy aldığını da hatırlatıyor. AK Parti ve MHP adaylarının da bu yönde propaganda yaptıklarına dikkat çeken Timur, bunun Amasra’nın yüzde 95’inin termik santrale karşı olduğunu gösterdiğini belirtiyor.
   </p>
   <p class="MsoNormal">
    Gerçekten de Amasra’da örneği çok zor görülecek bir birliktelik ortaya çıkmış. AK Parti, CHP ve MHP ilçe başkanları santrale karşı uzun bir bildiriye imza atmış.
   </p>
   <p class="MsoNormal">
    BAKANLIK İŞSİZ GÜÇSÜZLERE
   </p>
   <p class="MsoNormal">
    PLAN YAPTIRIYOR
   </p>
   <p class="MsoNormal">
    Eleştirileri HEMA Yönetim Kurulu Başkan Vekili Şerafettin Yılmaz cevapladı. Bölgenin Çevre Düzeni Planı konusunda rahatsız olan Yılmaz, Çevre ve Orman Bakanlığı’nca özel şirketlere hazırlattırılan plana ateş püskürüyor. Bu tür planlara ‘işsiz güçsüz plancıların’ teklif verdiğini belirterek tepkisini şöyle ifade ediyor: “Çevre ve Orman Bakanlığı, çevre düzeni planını yaptırırken kaça yapacaksınız diye teklifler alıyor. İşsiz güçsüz şey yapanlar ona göre teklif veriyor. Onlar da yaptırıyor.”
   </p>
   <p class="MsoNormal">
    Yılmaz, santralin çevreye zarar vereceğini savunan plancılara, ilgili genel müdürün toplantıya katılma yasağı koyduğunu da şöyle anlatıyor: “Orada diyor ki buraya santral yaparsanız bilmem neredeki dağlardaki ağaçlar kurur. Ve onlarla bir iki toplantı yaptık, onlar bunu müdafaa ettiler. Buna karşı verilen cevaplardan sonra mahcup oldular. Ve onları genel müdür ikinci toplantıya almadı. Ama çevre düzeni planı yapılmış oldu. Adamların çevre düzeni planının kalitesini kontrol eden başka bir kurum yok ki! Kim ne söylediyse oraya yazdılar. Hiçbir ilmî, teknik tarafı yok. Çevre düzeni planları yapılırken iyi bilirkişiler çalıştırılmadı. Zarar verecekse her yere zarar verir.”
   </p>
   <p class="MsoNormal">
    Santralin Filyos’ta yapılması teklifleriyle ilgili olarak da Yılmaz, bu konuda bakanlığa teklif götürdüklerini ancak olumlu cevap alamadıklarını ifade ediyor.
   </p>
   <p class="MsoNormal">
    Yılmaz, politikacılara da tepkili. Kabinede yer alan ilgili bir bakanın Amasra’yı görünce ‘Buraya termik santral mi olur?’ dediğini hatırlattığımız Yılmaz, şunları söylüyor: “Bazı bakanlar sivil toplum kuruluşlarından çok korkuyor. Onları gördüler mi kaçıyorlar. Gel de bir gör. Vatandaşa da söyle. Sivil toplum kuruluşları levhayı asıyor. Korkuyorlar. Siyasete de etki ediyor.”
   </p>
   <p class="MsoNormal">
    Son yerel seçimlerde AK Parti; Bartın ve Amasra’da belediye başkanlığını seçimlerini kaybetmiş. Yılmaz’ın bu konuda ilginç bir düşüncesi var. Yılmaz; Başbakan Erdoğan, CHP Genel Başkanı Deniz Baykal ve MHP Genel Başkanı Devlet Bahçeli’yi de ilgilendiren sözler sarf ediyor: “Bizim arkamızda olsaydı bu siyasetçiler, AKP, Bartın ve Amasra’daki belediye seçimlerini kazanacaktı. Şimdi ikisini de kazanamadı. Kim bu işleri takviye ediyorsa... Öteki adam, bugün aleyhimizde ama hep lehimizde konuşuyordu. Biz takviye ediyoruz da öyle kazandı oradaki milletvekilini. Oradaki halkın yüzde 90’ı bizi istiyor. Bizi çevirip ‘devam edin, arkanızdayız’ diyorlar. Ama üç-beş tane sivil toplum kuruluşu ve ön fikirliler, herkesin yolunu şaşırtabiliyor. Âdet olmuş herkes korkuyor.”
   </p>
   <p class="MsoNormal">
    Santralin yapılmasını istemeyenlerin en önemli argümanlarından biri de turizm. Çünkü Devlet Planlama Teşkilatı’nca hazırlanan 2023 Turizm Stratejisi’nde bölge öncelikle eko-turizmin geliştirileceği yerlerden biri olarak belirlenmiş. Balıkçı barınaklarının dahi marinaya çevrilmesi hedeflenmiş.
   </p>
   <p class="MsoNormal">
    Santralin turizmi olumsuz etkilemeyeceğini, aksine ivme kazandıracağını belirten Yılmaz, bölgedeki turizmin hizmet kalitesi hakkında Bartınlıları kızdıracak değerlendirmelerde bulunuyor: “Amasra’da doğru dürüst bir lokanta yok. Bir iki balık lokantası var. Ziyaretçiler tava tava balıkları yiyip gidiyorlar. Tava balığı mı, ızgara mı yersiniz? Bölgedeki konaklama tesislerinin doluluk oranı yüzde 10. Ortalama kalma süresi 2,5 gün. Santral iç turizmi geliştirecek. Bizim misafirlerimiz çok fazla.”
   </p>
   <p class="MsoNormal">
    Türkiye Mühendis ve Mimar Odaları da santralle ilgili bir ‘Teknik Değerlendirme Raporu’ hazırlamış. Raporda özetle şu iddialar yer alıyor: “Bölgeyle ilgili olarak hazırlanan plan ve raporlarda termik santrale yer yok. Kömür rezervi abartılıyor. Kalorisi yüksek gösteriliyor. 5 bin 800 değil, 4 bin. Dolayısıyla çıkarılması gereken kömür miktarı ÇED raporunda gösterilenden fazla. Yılda 6,5 milyon ton değil, 13 milyon ton. Yılda 13 milyon ton kömürü çıkarmak mümkün değildir. Termik santral bölgedeki bitki ve hayvan türleri ile deniz, akarsu ve yer altı suları üzerinde yıkıcı etki yapacaktır. Yörede bulunan 7 endemik bitki türü tehlike altında kalacaktır. Dünyaca önemli Küre Dağları Millî Parkı termik santralden yoğun miktarda zarar görecektir. Kömürün nasıl depolanacağı belli değil. İstihdam abartılıyor. ÇED raporuna göre 1200 kişi. Santralin arıtma sistemleri azot oksit, karbon monoksit, karbondioksit ve radyoaktif maddeleri tutmaz. Kül ve cüruf atıkları iddia edildiği gibi kömürün çıkarıldığı galerilere doldurulamaz. Kömürün yanmasından sonra oluşacak külün içeriğinde silisyum, alüminyum, demir oksitlerin yanı sıra toprağa, suya ve çevreye yayılabilecek kadmiyum, cıva, kurşun, arsenik gibi ağır metaller, uranyum ve havaya dağılan radon gazı bulunur. Üzeri toprakla örtülse bile toprağın gözeneklerinden geçen radon gazı 4 günden kısa bir süre içinde polonyuma ve aktif kurşuna dönüşür.
   </p>
   <p class="MsoNormal">
    HEMA Çevre Projeleri Sorumlusu Çiydem Özdemir ve Kurumsal İletişim Yetkilisi Onur Çağlar Yüksel de yaptıkları bir sunumla eleştirilere cevap verdi. Sunumda yer alan hususlar şöyle: “Kömürün kalorisi laboratuvarda belirlendi. İstihdam, 2020’den sonra 11 bin kişi olacak. Kademeli olarak artacak. Batı Karadeniz’i kapsayan kömür, santral, metan gazı projeleri için 2023’ten önce değişen rakamlar var. Santral projesini ikiye ayırdık. Şantiye aşamasında 2 bin 500 kişi çalışacak. İkinci etapta 2 yıl sonra devreye girdiğinde sayı 5 bine çıkacak. İşletme aşamasında sabit olacak. Kömür depolama alanıyla ilgili olarak kuyumuz Gömü köyüne 700 metre. Santral, kaynağın yakınında bulunduğu için fazla stoka ihtiyaç yok. İlk yıllarda 5 milyon ton kömür çıkarılacak, sonra artacak. 130 sondaj var. Bunlar arttıkça kömür rezervi de artıyor. Devlet yazışmalarında TKİ rezervin 490 milyon ton olduğunu ifade ediyor. Kömürü üç yöntemle çıkaracağız. Tam mekanize, yarı mekanize, gerekirse kazma kürek. Bunlar dünyada olan ve çalışan sistemler. Hedefimiz yüksek. Yıllık 15 milyon ton. Ülkemizde olmayan bir rakam.
    <span>
    </span>
    Elektrik üretmek için ayrı bir şirket şart. Bu sebeple diğer şirket kuruldu. Şikâyetlere sebep olan bugüne kadar kömür çıkarılamaması, HEMA’dan kaynaklanan bir durum değil. İzin süreçleriyle alakalı. TTK, kuyu açılacak yerleri kamulaştırmamış. Biz de bekledik. Ancak bu yapılmayınca fahiş fiyatla satın almak zorunda kaldık. Elektrik yoktu. Hatları çektik. Yazışmalar. Takdir edersiniz bunlar Türkiye’de uzun sürer. Su Ürünleri İstihsal Alanı Tebliği’nin değişmesiyle ilgimiz yok. Zaten olsa gerekli yerlerden izinleri alıyorsunuz. İthal kömür getirmeyeceğiz. ABD’de 871 termik santral var. Bunların çıkardığı toplam cıva 44 tondur. Ağır metallerin toplamı 1500 ton. Tehlike arz edecek değil. Yüzde 2 civarında.”
   </p>
   <p class="MsoNormal">
    Bu tartışmalar arasında yöre halkı neler düşünüyor? Santralin yanı başında kurulacağı Tarlaağzı Köyü Muhtarı Yaşar Uçar, santralin köylerinde doğa ve insanı yok edeceğini düşünüyor. Köy kahvesinde kalabalık vatandaş grubuyla sohbet ettiğimiz Uçar, mahalli şiveyle fakat bir politikacı kadar maharetli konuştu. Uçar, HEMA’nın kuyularla uğraşırken tutup ‘santral demeye’ başladığını söylüyor. Uçar’ın anlattığına göre köylerde yemeli içmeli toplantılar düzenlenerek termik santralin iyi yönleri anlatılmış.
   </p>
   <p class="MsoNormal">
    Muhtar Uçar, bu toplantılarda coğrafi bir hakikate şöyle dikkat çekmiş: “Köyümüzün deniz seviyesinde olduğunu, iki tane kumsalın ve su ürünleri kooperatifinin olduğunu söyledim. Arıcılık, balıkçılık yapıyoruz, fındık, incir, kiraz ağaçlarımız var. Biz 400 yıllık köyüz. Biz zaten kendi sobalarımızın dumanından bıkıyoruz burada. Bartın aynı çanak gibidir.”
   </p>
   <p class="MsoNormal">
    Uçar’ın başına gelmeyen kalmamış. ‘Santrale hayır’ pankartı tutturduğu azası, sözleşmesinin bitimine iki ay kala şoför olarak çalıştığı HEMA’dan atılmış. HEMA şirketinin köylerinden arazi satın almaya çalıştığını belirten Uçar, ancak köylüleri bilinçlendirerek satışa engel olduğunu anlatıyor.
   </p>
   <p class="MsoNormal">
    Amasra Ziraat Odası Başkanı Rıdvan Özmen de bölgede 8 bin dekar fındıklık olduğunu ve seracılığın geliştiğini söylüyor. Çaycuma ilçesine yapılan bir kâğıt fabrikasından dolayı ağaçların kuruduğunu söyleyen Özmen, Çatalağzı Termik Santrali’nin, köylerindeki kumsalları bile kirlettiğine herkesin şahit olduğunu hatırlatıyor.
   </p>
   <p class="MsoNormal">
    Santrale en yakın olan Toprakağzı köyü santrale karşıyken, daha uzaktaki 14 köyün muhtarı mühürlerini basıp imzalarını atarak Başbakanlığa bir destek yazısı göndermiş. Bartın’daki bazı yerel basın ise aldığı reklamlar sebebiyle bu destekçi muhtarlarla aynı çizgide yayın yapıyor.
   </p>
   <p class="MsoNormal">
   </p>
   <p class="MsoNormal">
    Elbistan ‘Kanseristan’ oldu
   </p>
   <p class="MsoNormal">
   </p>
   <p class="MsoNormal">
    Afşin Elbistan'da hâlâ arıtması yapılmayan A ünitesinin yaydığı kirlilik sürüyor. Bölgede gözle görülür şekilde kanser vakalarında artışa yol açan santralden zarar gören bir çiftçi geçtiğimiz günlerde açtığı davayı kazandı. 1984'te yapılan Yatağan Termik Santrali ise arıtma tesisleri yapılmadan tam 17 yıl boyunca açıla-kapana çalıştı. Ancak filtre ve arıtma tesisleri de sorunu çözmüyor. Filtre sistemleri sülfür dioksit (SO2) gazını yüzde 93 civarında tutuyor. İklim değişikliğine yol açan karbondioksit (CO2) gazını ise tutamıyor. Termik santrallerin çevresine çok fazla miktarda radyasyon yaydığı da bir gerçek. Santraller sadece hava kirliliğine yol açmıyor. Yer altını da kirletiyor. Toprak ve yer altı su kaynakları aşırı derecede kirleniyor. Afşin-Elbistan ve Yatağın başta olmak üzere Soma, Çatalağzı, Orhaneli ve Gökova gibi termik santrallerin çevreye verdiği zararla ilgili olarak çok sayıda bilimsel çalışma bulunuyor.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ÖMER GÜN, 30 August 2010, 00:00
> Önce yazınız için teşekkür ederim, biz insanoğlu birçok değerimizi başına bir şey geldikten sonra anlıyoruz maalesef. İnşallah bu doğa kıyımından ve insan sağlığını bozan termik santralden kurtuluruz...

### ibrahim Güre, 03 May 2010, 00:00
> Sevgili Gürhan Savgı.. Öncelikle böylesine detaylı bir termik santral haberi yaptığınız için candan teşekkür ederim. Ben doğma büyüme Amasralıyım. Dışarıdan gelen bir firma bizim inisiyatifimiz olmadan bize sormadan Amasra'yı yaşanılmaz kılacak bir yatırım planlıyor. Biz gereken yerlerde örgütlü güc...

### Erhan KOCABIYIK, 03 May 2010, 00:00
>    YAZI ÇOK GÜZEL OLMUŞ, TEŞEKKÜRLER.ZATEN HEMANIN BÖLGEDE KÖMÜR ÇIKARTACAĞI FELAN YOK. KURMAYI PLANLADIKLARI SANTRALİN GÜNLÜK YAKACAĞI KÖMÜRÜ YERİN ALTINDA HAZIR OLSA YİNE ÇIKARTAMAZ. KİMSE KİMSEYİ KANDIRMASIN. 3000 YILLIK BİR TARİHİ OLAN YEŞİLLE MAVİNİN DANS ETTİĞİ FATİHİN DE (ÇEŞM-İ CİHAN) DÜNYAN...

### kerim boz, 03 May 2010, 00:00
> Gürhan Savgı'yı gerçekten tebrik etmek lazım.Termik Santral mücadelemize büyük bir katkı sağladı.Gerçekten doğru ve yanlışı çok güzel tahlil etmiş. Harika bir yazı hazırlamış. Tebrikler..

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=26671), [web.archive.org (arşiv bağlantısı)](http://web.archive.org/web/20130321074521/http://www.aksiyon.com.tr:80/aksiyon/newsDetail_getNewsById.action?newsId=26671)
