# Bodrum'da 'Res'e rest

*Gürhan Savgı 2015.07.07*

<div class="pNewsDetailMainContent" itemprop="articleBody">
 <p>
  Bodrum’da kurulmak istenen rüzgâr santraline karşı dava açan köylüler büyük bir doğa ve tarih talanını ortaya çıkardı. Akademisyenler santralin kurulacağı arazide çok sayıda tarihî eser, endemik bitki türü ve nesli tükenmek üzere olan tavşancıl kartal bulunduğunu belirledi.
 </p>
 <p>
  Bodrum üzerine söylenecek o kadar çok şey var ki…  1925’te bir yazısı nedeniyle Bodrum’a sürgün edilen Cevat Şakir Kabağaçlı’yı Halikarnas Balıkçısı yapan beldedir Bodrum. Bilinen tarihi 3 bin yılı aşan bu yer Kabaağaçlı’nın dediği gibi, “Avucunu göğe açacak ve elini yanaştırıp bakınca, avucunun mavileşmediğine şaşacak” kadar güzeldir...
 </p>
 <p>
  Bugünlerde şairlere ilham veren bu güzel beldeye rüzgârın gölgesi düşüyor. Bodrum’un tepelerine yasal izin sürecinde doğal ve kültürel varlıklara menfi tesirleri gizlendiği ortaya çıkan rüzgâr enerjisi santralleri (RES) kurulmak isteniyor.  Ne yazık ki hükümet ve bürokrasi dereler üzerine kurulan hidroelektrik santrallerde (HES) yaptığı hataların benzerini bu sefer RES’lerde tekrar ediyor. HES’lerde havza planlaması yapılmadan, doğal, kültürel ve sosyal etkileri iyi hesaplanmadan bol keseden dağıtılan lisanslar yüzünden çevre ve vatandaşlar ciddi zarar gördü. Mahkemelerin bazı inşaatları durdurması sebebiyle yatırımcılar da olumsuz etkilendi.
 </p>
 <p>
  Bodrum’un Yalıkavak - Geriş ve Turgutreis- Akyarlar tepelerinde Rüzgâr Elektrik AŞ tarafından planlanan RES’te izlenen yol, bürokrasinin geçmiş tecrübelerden ders çıkarmadığını gösteriyor. Bu tür çevre varlıkları ve kültürel varlıklar ile yöre halkı üzerinde büyük etkisi olacak bilhassa enerji yatırımlarında halkın bilgilendirilmesi ve tavrının dikkate alınması demokrasinin icabı. Bu gerekliliği somutlaştıran uluslararası mevzuat ise Danimarka’nın Aarhus kentinde Birleşmiş Milletler Avrupa Ekonomik Komisyonu (ECE) tarafından imzaya açılmış olan ve 2001’de yürürlüğe giren Çevresel Konularda Bilgiye Erişim, Çevresel Karar Verme Sürecine Halkın Katılımı ve Yargıya Başvuru Sözleşmesi. Türkiye bu sözleşmeyi imzalamaktan ısrarla kaçınıyor. Hem de bizzat kendi anayasası ve imzaladığı diğer ilgili uluslararası anlaşmalar benzer hükümler ihtiva etmesine rağmen.
 </p>
 <p>
  <strong>
   Şimdi ‘Aarhus Sözleşmesi’ olarak anılan bu metnin neden imzalanmadığına tercüman olacak olaylara bakalım:
  </strong>
 </p>
 <p>
  <strong>
   Yatırım köylüden gizlendi
  </strong>
 </p>
 <p>
  Her şey 2007‘de bir şirketin Bodrum’a RES kurmak için lisans almasıyla başlar. İlk alınan lisansa göre 11,2 megavat (mw) gücünde 12 türbinden oluşan bir santral kurulacaktır. Burada sektörde çok görülen bir şey olur. Lisans sahibi şirket, yatırımı gerçekleştirmez, haklarını satışa çıkarır. Sektörde birçok aktör yatırım niyeti olmamasına rağmen lisans ticaretinden para kazanmaktadır çünkü. Satılık lisanslara Hollandalı bir firma talip olur. Ancak Hollandalı firma basiretli davranır. Ankara merkezli uzman bir şirkete fizibilite yaptırır. Sonuç olumsuzdur. Yabancı şirketin ekonomik bulmadığı bir yatırımı başka bir Türk firması üstlenir. Lisansları satın alır. Çok kısa sürede işin kokusu çıkar. Yerleşim yerlerine yakınlığı sebebiyle 0,9 mw olan türbinler yaklaşık 1,5 mw’a çıkarılmış,  türbin sayısına 1 adet ilave edilmiştir. 39 milyon kilovat/saat olan kapasite böylece 50 milyona çıkarılmış olur.
 </p>
 <p>
  RES’ini kurmak için harekete geçen firma ‘Çevresel Etki Değerlendirmesi Gerekli Değildir’ kararını 2014’ün Nisan’ında Muğla İl Özel İdaresi’nde askıya çıkarır. Kimsenin haberi olmaz. Ardından RES’in kurulacağı köylülere ait 17 parselin tapularına şerh konulur. Yine kimsenin ruhu duymamıştır. Uluslararası sözleşmeler, Anayasa ve ilgili kanunlar ayaklar altındadır. Bir gün arazide RES için haritacılar çalışırken oradan geçen köylülerden biri ne yaptıklarını sorar. Köy halkı rüzgâr santrali kurulacağını işte o gün öğrenmiş olur.
 </p>
 <p>
  Köylüler, uzun seneler Ankara’da ticaret yaptıktan sonra büyük şehirden kaçarak Geriş’e yerleşen Mustafa Tanışık’a durumu anlatırlar. Çünkü Tanışık, doğal ile uyumlu hayat konusunda çevresine örnek olan bir şahsiyettir. Hikâyenin devamını Tanışık’tan dinleyelim:
 </p>
 <p>
  <strong>
   Savaş hukuku uygulandı
  </strong>
 </p>
 <p>
  “Bunu öğrenince ilgili kamu kurumlarının web sayfalarına girerek ihale ve ÇED ilanlarını indirdim. Köylü ile paylaştım. Yatırımcı şirket panikledi. 2 gün sonra köyde alelacele bir bilgilendirme toplantısı yapmaya kalktılar. Toplantıya katılan her kişiden imza almak istediler. Bu imzanın ne için alındığını sorunca ‘katılıma dair olduğunu’ söylediler. Ancak, metni okuduğumuzda altında ‘paydaş’ yazdığını gördük. Bu imzanın sebebinin uluslararası karbon ticareti yapan kurumlara başvurarak para almak olduğunu anladık. Toplantının yapıldığı kahvede arbede çıktı. Vatandaş imzalarını geri almak istedi. Bir kısmı sildi. Bir kısmı gitmişti. Noterden bir ihtarname göndererek ‘aldatıldık’, ‘kandırıldık’ diye toplantıyı reddettik.”
 </p>
 <p>
  Olaydan sonra  ‘uykudan uyanan’ Geriş sakinleri, yapılan imar planı değişikliklerini itiraz süresi geçmeden yakalamış. Çevre davalarının tanınan avukatı Remzi Kazmaz’a yüzlerce kişi vekâlet vermiş. Planlar incelenince görülmüş ki türbinlerin yerleşim ve sosyal donatılara yakınlığı 5 bin ve bin ölçekli planlarda gizlenmeye çalışılmış. 25 binlik planlarda görünmesine rağmen alt ölçekli planlarda türbine 146 metre mesafede bulunan cami ve okul sahasına yer verilmemiş.
 </p>
 <p>
  Demokratik bir ülkede yatırım hakkında bilgi verilip, orada ikamet edenlerin onayı alınması gerekirken Gerişlilerin arazilerine savaş hukuku işletilerek el konulmuş. Arazileri 1939’da İkinci Dünya Savaşı için çıkarılan ‘Acele Kamulaştırma Kanunu’na göre ellerinden alınmış.
 </p>
 <p>
  75 yaşındaki Bayram Ali Kayacan’ın 5 çocuğunu ve 10 torununu büyütmek için ekmek teknesi olarak kullandığı 4 tapulu arazisi bir anda elinden gidivermiş. Yörede ‘Efe’ olarak anılan Kayacan başına gelenleri Ege şivesiyle şöyle anlattı: “Bir gün telefon gelivirdi. Ali Efe, senin tarlaya dozer gelmiş yarıp duru! Apar topar gittik; ‘Kimden izin aldınız da benim arazime girdiniz bu kadar saçma bir şey olur mu?’ diyivirdim. Dediler ki;  ‘Oraya değirmen kuruyoruz.’ Ben dedim ki; ‘Ceryansız yaşarım ama topraksız yaşayamam. Vazgeçin burası benim arsam. Kimden izin aldınız? Dediniz mi arkadiş bu tarlayı kamulaştırıyoruz. Siz her şeyi yalanla yapıyorsunuz. Çıkarın belgelerinizi, kimden izin aldığınızı bileyim.’ Gıvırmaya başladılar. Ben bu değirmenlere garşıyım, arazilerimi öldürmek istemiyorum. 20 kişinin hakkı var. Hepsini bu topraktan besledim.”
 </p>
 <p>
  Ali Efe, tepeler arasına yol açıldığı zaman heyelanın önlenemeyeceğini, RES’in kurulması hâlinde burayı terk etmeleri gerekeceğini söylüyor. Vali ve Kaymakam’ın yanına gittiğini de anlatan Ali Efe, kendisine hak verdiklerini belirtiyor.
 </p>
 <p>
  Ali Efe’nin feryadını Danıştay 6. Dairesi duymuş olacak ki geçen günlerde acil kamulaştırma hakkında yürütmeyi durdurma kararı verdi. ÇED’e karşı açılan dava ile imar planlarına karşı açılan 3 ayrı dava ise sürüyor.
 </p>
 <p>
  Bu arada ÇED davalarında skandallar ortaya çıkmış. RES hakkında “ÇED Gerekli Değildir” kararına esas olan raporların gerçeği yansıtmadığı belirlenmiş. Mesela Doğu Akdeniz Üniversitesi antetiyle ÇED raporu ekinde verilen bir raporda proje sahasında 146 tür bitki bulunduğu ve hiçbir endemik (sadece o bölgede yetişen) tür olmadığı belirtiliyor. Oysa davacıların Muğla Sıtkı Koçman Üniversitesi’ne hazırlattığı raporda ilk raporda yer alan 146 tür bitkinin sadece temmuz ve ağustosta görülen türler olduğu, aslında yörede 436 bitki ile çok sayıda endemik tür olduğu belirtilmiş. İşin daha da ilginç tarafı, hatalı raporu hazırlayan, üniversitede çalışan bir akademisyenin İzmir’de kurduğu firma çıkmış. Yapılan şikâyet üzerine bu kişi hakkında Doğu Akdeniz Üniversitesi’nce soruşturma başlatılmış.
 </p>
 <p>
  <strong>
   Akdemisyenler: Tarihi yok olur
  </strong>
 </p>
 <p>
  Dünyadaki örneklerine bakıldığında sadece bu projenin yapılmaması için özel ve korunması gereken bir coğrafi oluşum olan Sivrikaya (Partipanas) Tepesi’ndeki kartal yuvaları yeterli. Çünkü Türkiye’de 10 çift kalmış olan tavşancıl kartalları burada barınıyor.
 </p>
 <p>
  Köylüler araştırmalarını uzmanların desteğiyle derinleştirdikçe başka ilginç şeyler de ortaya çıktı. Kayda değer bir kültürel varlık olmadığı söylenen proje sahasında âdeta tarih fışkırdı. Muğla Sıtkı Koçman Üniversitesi Karya Araştırma ve Uygulama Merkezi’nden Prof. Dr. Adnan Diler ve Dr. Şahin Gümüş’ün hazırladığı rapor projenin uygulanması hâlinde ne büyük bir tarih kıyımı yapılacağını ortaya çıkardı.
 </p>
 <p>
  Sahadaki geniş çaplı araştırma sonrasında türbinlerin konulacağı arazilerde surlar, antik yerleşimler, platform mezarlar, antik kuleler, çiftlik evleri belirlendi. Uzmanlar raporlarında dünya mirasının kaybedilmemesi için şu uyarılarda bulundu:
 </p>
 <p>
  “Bu alanlarda yerleşik geçmişin ayak izleri olan ulusal ve uluslararası sözleşmelerle koruma altına alınmış arkeolojik kalıntılar, kültür varlıkları ve geleneksel kültürü temsil eden kalıntılarda dönüşü olmayan ciddi bir tahribat ve bozulma gerçekleşecektir. Yarımadanın en iyi korunmuş tepelerinin arkeolojik ve doğal SİT’lerin zarar görmesine neden olunacak Osmanlı Dönemi değirmenlerin tarihî ve anı değerlerinin kaybolması kaçınılmaz olacaktır. Öngörülen RES’ler için bölgenin dağlık alanlara ulaşım ve tepe yollarının malzeme taşınması için yetersiz olduğu bir gerçektir. Yani açılacak yolların yanında genişletilecek mevcut yollar doğal ve kırsal peyzajı olumsuz yönde etkiyecek güzergâh üzerindeki SİT alanlarının tahribine neden olacaktır.”
 </p>
 <p>
  Mustafa Tanışık, RES’lerin yerleşim yerlerine 160 metreye kadar yaklaştığını, Türkiye’deki mevzuatta mesafe kriteri olmadığını söylüyor. Tanışık’ın verdiği bilgiye göre bir santralin çevresine yayacağı gürültü hesap edilirken formülde 1’den 8’e kadar bir katsayı bulunuyor. Bu katsayı sesin yayıldığı coğrafi yapıya göre değişiyor. Düzlük, ova gibi yerlerde küçük, engebeli ve yankılı yerlerde katsayı artıyor. Geriş ve Akyarlar’da yamaç, türbülans ve yankı olmasına rağmen bu katsayı 2 olarak hesaba dâhil edilmiş. Bu sebeple burada kurulacak türbinlerin gürültüsü düşük hesaplanmış.
 </p>
 <p>
  Tanışık, şirketin ÇED raporunda verdiği rakamlara göre yılda 800 bin dolar kazandıracağına, ancak 1,7 milyar liralık Bodrum turizminde yüzde 2’lik eksilmenin 34 milyon dolar kayıp anlamına geleceğine dikkat çekiyor.
 </p>
 <p>
  Maliyetle ilgili bir değerlendirmeyi de RES mücadelesinde köylülerin vekâletini alan Avukat Remzi Kazmaz yapıyor. Kazmaz’a göre burada elde edilen enerji ulusal ortak sisteme gidecek ama Bodrum’da kullanılsaydı sadece 2 tatil köyünü işletebilecek kadar. Bu kadar az üretim için çevreyi, kültürel varlıkları bozup insanları yerlerinden etmeye hiç gerek yok.
 </p>
 <p>
  Av. Kazmaz, HES’lere karşı mücadele eden Derelerin Kardeşliği Platformu’nun da kurucu başkanı. Söze HES’lerden giren Kazmaz, devletin vadileri planlayarak bu yatırımları ekolojiye zarar vermeden yapılmasını sağlayamadığı görüşünde. Bodrum’daki ÇED raporunun daha öncekilerden farkı olmadığını belirten Avukat Kazmaz, bu tür kasti hatalarla dolu raporlara imza atanların yargılanması, diplomalarının elinden alınması gerektiğini belirtiyor. Av. Kazmaz, karşı oldukları RES’lerin, büyük bir yağma planının parçası olduğunu ifade ediyor. 2009 yılından beri ÇED Yönetmeliği’nin 7, Maden Kanunu’nun 11 defa değiştiğine dikkat çeken Av. Kazmaz süreci şöyle anlatıyor:
 </p>
 <p>
  “HES’lerle ilgili duvara toslayan hükümet RES’lerin önünü açarak taahhütlerini yerine getirmek için farklı bir oyunun peşine düştü. Birçok tekstil, boya, petrol şirketleri veya farklı sektörden firma, rüzgârdan elektrik üretmek için harekete geçti. İşe ranta en yüksek yerden başladılar. Foça, Çeşme, Karaburun ve Bodrum’a geldiler. Oysa aynı rüzgâr İç Batı Anadolu ve İç Anadolu gibi arazi fiyatlarının çok daha ucuz olduğu yerlerde vardı.”
 </p>
 <p>
  <strong>
   RES’ler paravan
  </strong>
 </p>
 <p>
  Av. Kazmaz, Geriş ve Akyarlar’da projenin çevresiyle birlikte yaklaşık 1 milyon m2 arazide yer almasına rağmen 14 milyon 380 bin m2 arazinin savaş hukukunda geçerli ‘acele kamulaştırma’ adı altında talana açıldığını iddia ediyor. Kazmaz’ın verdiği bilgiye göre ÇED raporunun 2’nci sayfasının 5’inci fıkrasında RES’lerin ömrünün 9-11 sene olduğu belirtiliyor. Arazi için 49+49 yıllığına devletle sözleşme yapan firmanın RES’lerin ömrünü tamamladıktan sonra araziyi isteği gibi tasarruf edebileceği açık bir anlaşma yapmış. Av. Kazmaz, şirketin 15 sene sonra RES’leri söküp otel, rezidans, villa yapabileceğini iddia ediyor.
 </p>
 <p>
  <strong>
   Kamulaştırma iptal
  </strong>
 </p>
 <p>
  <strong>
   Avukat Kazmaz, Bodrum’da RES’e karşı açılan davalar hakkında şu bilgiyi verdi:
  </strong>
 </p>
 <p>
  “1939’da 2. Dünya Savaşı şartlarında çıkarılan acele kamulaştırma yöntemiyle yapılan kamulaştırmaya karşı açtığımız davada yürütmenin durdurulması kararı verildi. ÇED raporuna karşı açtığımız davada 9 bilirkişi ile hâkim keşif yaptı. Köylünün tepkisini gördüler, raporun ne kadar yanıltıcı olduğuna dair delil ve raporlarımızı verdik. Keşifte firma yetkilileri kuşların göç zamanı türbinleri durduracaklarını söylediler. Alay konusu oldu. Bir uzman akademisyen göçün 18 ay içinde 9 kez farklı günler ve aylarda farklı yollardan gerçekleştiğini, kuşlara zarar vermemek için 9 ay türbinlerin durdurulması gerektiğini söyledi.  Gülüşmeler oldu. Bayrama kadar bu davada müjde bekliyoruz. Ayrıca imar planlarına karşı açtığımız 3 dava devam ediyor.”
 </p>
 <p>
  Av. Kazmaz bu bilgileri verirken yine Bodrum Güvercinlik’te kurulacak bir başka RES’in ÇED raporu eline yeni ulaşmıştı.
 </p>
 <p>
  Geriş köylüleri, topluca İzmir Karaburun’a giderek burada kurulan RES’lerin olumsuz etkilerini yerinde gözlemişler. Hüseyin Cömert, Karaburun ve Çeşme’de görüştüğü köylülerin kendilerine RES firmalarınca kandırıldıklarını anlattığını söyledi. Mağdur köylüler Cömert’e hayvan ölümlerinin artmasından, ağaçlarının kurumasından, kuş, yarasa ve martıların yok olmasından yakınmış. Zararlı böcekler artmış.
 </p>
</div>


Kaynak: [www.aksiyon.com.tr](http://www.aksiyon.com.tr/cevre/bodrumda-rese-rest_551471), [web.archive.org (arşiv bağlantısı)](http://web.archive.org/web/20150728230713/http://www.aksiyon.com.tr/cevre/bodrumda-rese-rest_551471)
