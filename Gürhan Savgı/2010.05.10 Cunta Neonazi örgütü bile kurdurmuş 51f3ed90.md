# Cunta, Neonazi örgütü bile kurdurmuş

*Gürhan Savgı 2010.05.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’nin Neonazileriydi onlar. Gençtiler, darbe yapıp otoriter bir rejim kurmak istiyorlardı. Ama nereden bilebilirlerdi ki bir cuntaya alet olduklarını…
  </font>
 </div>
 <div id="newsText">
  <font class="detail-text">
   <p class="MsoNormal">
    Das Capital’e karşı Das Nasyonel’i yazan, Nazilerin gamalı haçına benzeyen üç hilali amblem edinen bir Türk ‘Neonazi’ örgütünü hiç duydunuz mu? Tarihin tozlu sayfaları arasında kalan örgütü araştırdığımızda, bugünkü cunta yapılanmalarına ışık tutacak ilişkiler ortaya çıkıyor.
   </p>
   <p class="MsoNormal">
    Türkiye’nin ilk Neonazi örgütü, aslında o dönem etkin olmaya çalışan Türk Silahlı Kuvvetleri’ndeki bir cunta yapılanmasının sivil ayağı olarak teşekkül ettirilmek istenmiş. Ancak devrin Genelkurmay Başkanı Cemal Tural’ın hükûmet tarafından görevden alınmasıyla planlar suya düşmüş.
   </p>
   <p class="MsoNormal">
    1967’de ülkenin bir sağ-sol çatışmasına doğru hızla sürüklendiği bir zaman diliminde geçiyor hikâyemiz. Tıpkı bugün olduğu gibi demokrasiyi yıkma sevdalısı cuntalar hortlamış ve iktidara gelme mücadelesi vermiş.
   </p>
   <p class="MsoNormal">
    Cemal Tural’ın başında olduğu söylenen cunta o günlerde aktif. Genelkurmay Başkanı Tural, sıkça çıktığı askerî denetlemeler sırasında TRT, PTT ve Ziraat Bankası gibi resmî kurumlarla birlikte bazı fabrikaları ve holdingleri de teftiş ediyor.
   </p>
   <p class="MsoNormal">
    O günlerde İstanbul ve İzmir’deki üniversitelerde okuyan bir grup milliyetçi genç, arayış içindeydi. O dönem Alparslan Türkeş’in lideri olduğu Cumhuriyetçi Köylü Millet Partisi (CKMP)’ne yakın olan bu grup, Türkiye’nin NATO’ya şartlı olarak desteğini açıklaması üzerine yeni arayışlar içine girmişti. Kendi benimsedikleri koyu milliyetçi fikirlerin artık CKMP tarafından uygulanacağı konusunda tereddüt yaşıyorlardı. Gençler, komünizme karşı felsefi temeli olan bir yapılanma hayal ediyordu. İstanbul’da Turan Özbay, İzmir’de Gündüz Kapancıoğlu ve Selçuk Demiralp bu amaçla çalışıyordu.
   </p>
   <p class="MsoNormal">
    Turan Özbay’ın ‘Eve Dönmeyecegiz’ adlı kitabında aktardığına göre, ziyaret için İzmir’den gelen Gündüz Kapancıoğlu, heyecanla “Ben İzmir führeri (Nazi lideri) Gündüz Kapancıoğlu.” diyerek söze girmişti. CMKP’den ayrıldıklarını ve Selçuk Kartalları örgütünü kurduklarını anlatmıştı. Kapancıoğlu, örgütün hücum kıtalarının olduğunu vurgulamıştı. Bu arada Özbay’ın yanında bulunan arkadaşlarından birisi “İzmir führeri’ ne demek?” diye sorunca; Kapancıoğlu, “Almanların nasıl führeri varsa, ben de o şekilde İzmir’in führeriyim.” demişti. Bunun üzerine bir genç duramamış, “Sizin Yahudi dönmesi bir aileden geldiğiniz söyleniyor.” demişti. Kapancıoğlu, bunu kesin bir dille reddetmişti.
   </p>
   <p class="MsoNormal">
    Kitapta, daha sonra Neonazi örgütünün askerle ilişkisini kuracak olan Mehmet Özsoy’un geçmişi de anlatılıyor. Buna göre Özsoy, yeni çok partili rejime geçildiği günlerde Millet Partisi’nde görevliyken İsmet İnönü’nün aleyhinde yaptığı bir konuşma sebebiyle gözaltına alınıyor. Doğu Anadolu’da bir dağın tepesindeki hücreye atılan Özsoy’un yargılanması bile gıyaben yapılmış. Özsoy, bir subay tarafından hapisten kaçırılmış. Yurt dışına çıkıp Suriye, Ürdün, Mısır, Libya ve Sudan’da yıllarca yaşamış. Kenya’da İngilizlere karşı başlatılan Mau Mau isyanına katılmış. Çıkan af sonucu yurda dönerek okulunu bitirmiş. Son olarak İstanbul Büyükşehir Belediyesi’nde müfettiş olarak çalışmış.
   </p>
   <p class="MsoNormal">
    O günlere ilişkin bir tanık ararken İzmir’de Selçuk Demiralp’e ulaştık. Neonazi örgütünün Ege yapılanmasında rol alan Demiralp, o günleri şöyle anlatıyor: “Üniversiteye başlayınca sağ-sol kavgası içinde bulduk kendimizi. Bir taraftan da ideolojimizi felsefi bir temele oturtmak istediğimizde, bu konuda İstanbul’daki arkadaşlarımızla birtakım çalışmalar yapma durumu hâsıl oldu. Das Capital ve komünizm karşımızda dururken, biz de buna karşı bir savaş verme, karşı cephe oluşturma lüzumu hissettik. Ama tabii ki bizim arayışımızın devrimci bir misyonu vardı. Bu önemlidir. Biz bu misyon içinde bir çalışma yaptık.”
   </p>
   <p class="MsoNormal">
    “Mehmet Özsoy büyüğümüzdü.” diyen Demiralp, onun iktisat ve ekonomi konusundaki bilgilerinin fevkalade olduğunu vurguluyor. Demiralp, “Özsoy, memuriyet yapıyordu. İyi bir tahsil yapmış, Türkiye’den kaçan komünist liderlerle aynı kuşaktandı. Onun ışığı altında çalışmalar yaptık, Das Capital’e Das Nasyonel ile cevap vermek gibi bir duruma geldik. Burada ‘milliyetçi- toplumcu’ doktrini şekillendirmeye çalıştık. Dinamik, toplumcu ana stratejileri sembolize eden DAS ismi ile bunları bir kitapta topladık. O günün gençleri bir eser meydana getirdi.”
   </p>
   <p class="MsoNormal">
    Demiralp ve arkadaşları, CKMP’nin meşhur 1967
    <span>
    </span>
    Adana kongresinde DAS’ı Alparslan Türkeş’e takdim etmiş. Demiralp, Türkeş’in, fikirlerini Türkiye tabanına uygun bulmadığını ve kendilerine cephe aldığını söylüyor. Durum böyle olunca da “Biz de zıtlaşmak durumunda kaldık.” diyor. Demiralp, metot olarak o günün şartları içinde demokrasiyi benimsemediklerini itiraf ediyor. Daha çok elit sınıfı yanlarına çekmeyi amaçladıklarını vurgulayan Demiralp şunları söylüyor: “Yazılan eser de bu elit sınıfı bilinçlendirmek üzerine programlanmıştı. Çünkü onlarla olur bu işler. Halk tabi olur sonuçta belki ama böyle bir kesimin elde edilmesi çok önemlidir. Bu sınıfta taraftar olan da oldu olmayan da...”
   </p>
   <p class="MsoNormal">
    ‘İzmir führeri’ deyince gülümsüyor Demiralp ve kendi cephesinden olayı şöyle anlatıyor: “İzmir’de Gündüz Kapancıoğlu isminde bir arkadaşımız vardı. Milliyetçi kadroların içinde bulunuyordu. O nasyonel sosyalizmi çok aşırı benimsemiş, dolayısıyla kendisini ‘führer’ gibi gören biriydi. Kendine ‘lider’ yerine ‘führer’ diyordu. Biz de öyle bakakaldık arkasından. Ben o zaman teşkilatın hepsini toplayıp güvenlik altına almak zorunda kaldım. Hakkında çok şaibe vardı. Bunlarla insanları suçlamak edebimize uymazdı. Bizimle oturup kahve içenin 40 yıl hatırını sayarız. Kapancıoğlu’nun soyu ile ilgili birtakım iddialar vardı. Sebataycı dediler. Biz de kendimizi korumaya aldık. Hâlâ görüşürüz, merhaba deriz.”
   </p>
   <p class="MsoNormal">
    Demiralp, örgütün TSK ile ilişkileri konusuna gelince, “Turan Özbay asker ilişkileri konusunda bilgiliydi.” diyerek topu dava arkadaşına atıyor. Özbay’ın “Eve Dönmeyeceğiz’’ adlı kitabına baktığımızda ise Cemal Tural cuntasına uzanan ilişkiler ağı göze çarpıyor. Özbay, örgütün abisi konumunda olan Mehmet Özsoy’un kendisini Abdülvahit Erdoğan adlı emekli bir albayla tanıştırdığını anlatıyor. Özbay, emekli albayın, 27 Mayıs ihtilalinde İstanbul kanadında önemli bir rolü olduğunu ve ihtilalci ruhunun devam ettiğini söylüyor. Özbay, kitabında şunları aktarıyor: “Gördüğüm kadarıyla Abdülvahit Beyin tüm hesapları, orduda mevcut olduğunu söylediği Cemal Tural cuntasına dayanıyor. Dediğine göre kendisi cunta için sivil kadro hazırlıyor ve bu cuntanın çok kısa bir zamanda ihtilal yaparak idareye el koyacağına inanıyor.”
   </p>
   <p class="MsoNormal">
    Abdülvahit Erdoğan’ın, Cemal Tural ile nasıl irtibat kurduğu da kitapta şöyle yer alıyor: “Abdülvahit Bey, Nişantaşı’ndaki Işık Lisesi’nde öğretmen olarak görev yaptığını söylediği Suna Tural hanım vasıtasıyla Cemal Tural ile irtibatını devam ettiriyormuş. Kendisi, Mehmet Özsoy ile birlikte kitabın son rötuşlarını yapıyor. Dediklerine göre her şey (darbe) kitabın çıkmasına bağlı.”
   </p>
   <p class="MsoNormal">
    Gençlere ders olacak bir olay da anlatılıyor kitapta.
    <span>
    </span>
    Abdülvahit Bey, peş peşe soygunlar yapılmasını ve örgüte para temin edilmesini istiyor. Hatta Özbay ve arkadaşlarına örnekler veriyor: “Lenin, fikir hareketinin lideriydi ve fikri için tren soydurmuştu. Hitler bir fikir hareketinin lideriydi ve Almanya’nın yeraltı dünyasını haraca bağlamıştı.” Özbay ise haram üzerine helal kurulmaz diyen bir inancın mensubu olduğunu hatırlatıyor.
   </p>
   <p class="MsoNormal">
    Süreç içinde Abdülvahit Erdoğan’dan etkilenen İzmir grubundan gençler, Yamanlar’da soygun yapıyor. Gençlerden üçü yakalanırken üçü de Turan Özbay’a sığınıyor. Özbay, Abdülvahit Bey’in samimiyetini ölçmek için bir oyun oynuyor. Emekli Albay’a “Diyelim ki emir verdim, arkadaşlar soygun yaptı; fakat başaramadılar. Ne yaparız?” diye soruyor. Abdülvahit Bey, kendinden çok emin bir üslupla sahip çıkacaklarını söylüyor. Bu söz üzerine Özbay, soygunun becerilemediğini ve üç gencin arka odada olduğunu ifade ediyor. Bir anda sesi titreyen emekli albay, önce sarf ettiği sözleri unutuyor. Gençleri kendi halleriyle baş başa bırakıyor.
   </p>
   <p class="MsoNormal">
    Selçuk Demiralp, bugün bile kendi görüşündeki insanların Türkiye’de çok etkili olduğunu söylüyor. “Biz hâlâ aynı adamlarız.” diyen Demiralp, demokratik çerçevede Türkiye’nin sorunlarına çare bulunup bulunmayacağını izlediklerini söylüyor.
   </p>
   <p class="MsoNormal">
    Bir de sitemi var Demiralp’in: “Bizim mücadele ettiğimiz insanlar sanki birer kahraman gibi televizyonlarda boy göstermeye başladılar. Bu bize mantıklı gelmiyor. Ve yaralanıyoruz da. O günün kılıç artıkları bugün her yere sızmışlar. Deniz Gezmiş’in asılması ile ilgili her türlü diziyi de çeviriyorlar. Omzu kalabalık generaller de seyrediyor ama kimsenin çıtı çıkmıyor. Onlar kahraman, biz ise hain olduk. Bu nasıl bir şey?”
    <span>
    </span>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-26745-cunta-neonazi-orgutu-bile-kurdurmus.html), [web.archive.org (arşiv bağlantısı)](http://web.archive.org/web/20140108154951/http://www.aksiyon.com.tr:80/aksiyon/haber-26745-cunta-neonazi-orgutu-bile-kurdurmus.html)
