# Köyüme boğaz geliyor!

*Gürhan Savgı 2011.05.02*

<font class="agenda2NewsSpot">
 Çatalca ve Silivri’nin köylerinde Kanal İstanbul üzerine ateşli tartışmalar yapılıyor. Köylüler ‘boğazlı’ olacağız diye heyecanlı. Sır gibi saklanan güzergâhın ipuçlarını 2009’da yaşanan sel ele veriyor. Bu arada arazi fiyatları rekor kırıyor.
</font>
<font class="newsDetail">
 <p>
  <p class="MsoNormal">
   Başbakan Tayyip Erdoğan uzun süredir beklenen ‘çılgın proje’yi nihayet açıkladı. Ancak projenin en önemli ayağını oluşturan Kanal İstanbul’un güzergâhı konusunda net bilgi vermedi. Güzergâh meselesi de tıpkı projenin kendisi gibi çok tartışılacağa benziyor. Aldığımız bilgilere göre kanal, 2009’da 31 kişinin hayatını kaybettiği selin yatağını takip edecek.
  </p>
  <p class="MsoNormal">
   Geçen sayımızda Başbakan Erdoğan daha açıklamadan ‘çılgın proje’nin ‘ikinci boğaz’ olacağını duyurmuştuk. Haberde kurulacak muhtemel yeni şehrin detayları yer alıyordu. Şimdi aynı incelemeyi Kanal İstanbul’un güzergâhını tahmin etmek için tekrarladık. Karadeniz ile Marmara arasında hangi köylerin ‘boğazlı’ olacağına dair ipuçları bulmak için yöredeydik. Hangi köye giderseniz gidin değişmeyen bir manzarayla karşılaşıyoruz. Kahveler ve muhtarlığın bulunduğu meydan ile ona uzanan ana yolda çok sayıda emlakçı görüyorsunuz.
  </p>
  <p class="MsoNormal">
   Tahmin için öncelikle internetin sunduğu nimetlerden faydalanarak yöre haritası üzerinde bir yükseklik taraması yaptık. Tarama sonucu batıya doğru gidildikçe yüksekliğin 350 metrelere kadar çıktığını gördük. Oysa Karacaköy’den başlayarak Belgrat, Ormanlı, Örencik, Dağyenice, Çanakça, Gökçeli, İnceğiz, Ortaköy ve Selimpaşa’ya uzanan güzergâhta rakım genellikle deniz seviyesinden 15 ila 50 metre arasında değişiyor. Yörede yapılan bir coğrafi araştırmaya göre 100 metrenin üzerinde yüksekliğe sahip olan tepeler yatay olarak ölçüldüğünde 3500 metrelik mesafeyi kapsıyor. Yani burada sadece kanalın 3,5 km’lik bölümü 100 metre yüksekliğin üzerinde açılacak. Hafriyatın, Kanal İstanbul’daki en büyük maliyet kalemlerinden biri olacağı göz önüne alındığında bu güzergâhın tercih edilmesi gerekiyor.
  </p>
  <p class="MsoNormal">
   Yukarıdaki güzergâh tercihini destekleyen ipucu ise Today’s Zaman’ın Başbakan’a yakın bir kaynağa dayanarak 8 Ekim 2010’da yayımladığı haberde saklı. Habere göre Erdoğan daha önce fikir düzeyinde olan Kanal İstanbul’la ilgili kararı 2009’da İstanbul ve Trakya’da meydana gelen sel felaketlerinin tekrarını önlemek için aldı. 2009’da sele maruz kalan köyler incelendiğinde Karacaköy-Selimpaşa hattı ön plana çıkıyor. Arazinin en alçak noktasını oluşturan yukarıda saydığımız köylerden pek çoğu 2 sene önceki sel felaketinden olumsuz etkilenmişti. Selimpaşa’daki sahil evlerinde can ve mal kaybı ile sürüklenen yüzlerce araç
   <span>
   </span>
   hafızalarda canlılığını hâlâ koruyor. Yani kanalın maliyeti, kolay inşası ve muhtemel sel riskinin önlenmesi açısından bu hat dikkat çekiyor.
  </p>
  <p class="MsoNormal">
   Kanalın Marmara çıkışı, 2009’da selin vurduğu kıyı sitelerinin civarı olabilir. Bu sitelerde yaralar neredeyse sarılmış. Yüzlerce ev arasında hasarlı kalanların sayısı çok az. Aykent Sitesi’nin bekçisi Mustafa Demir, 2 sene önce afeti yaşamış. Kanal İstanbul’un selleri önleyeceğini duyan Demir seviniyor: “Afetten beri yağmur damlası görünce huzursuz oluyorum. Yağış biraz artınca kaçış planları yapıyorum. Bazı sakinlerimiz hemen siteyi terk ediyor.” diye konuşuyor. Sitede yaşayan Mediha Sesler, önce Kanal İstanbul’un ormanı, su kaynaklarını yok edeceğini, rant oluşturacağını belirterek eleştiriyor. Proje ile seli önlemenin de amaçlandığını söyleyince ‘yelkenleri suya indiriyor’. Afetten sonra yaşadıkları korkuyu anlattıktan sonra selin engellenmesinin kendilerini mutlu edeceğini söylüyor.
  </p>
  <p class="MsoNormal">
   Çanakça Köyü Muhtarı Ayhan Tutkun, Başbakan’ın çılgın projeyi açıkladığı gün İstanbul Kongre Merkezi’ndeymiş. Muhtar Tutkun, Terkos Gölü’nden başlayarak köylerinden geçen vadiyi eskiden beri ikinci boğaz olarak düşündüklerini belirtiyor. Bu güzergâhtaki köylerin 2009’da sele maruz kaldığını dile getiren Tutkun, 2004’den beri de Çanakça’nın yanındaki vadide imar verilmemesini anlayamadığını ifade ediyor. “Demek altında bu varmış!” diye kafasını sallıyor. Muhtar Tutkun’un kafasında, Başbakan kanalın daha çok kamu arazilerden geçeceğini söyleyince alternatif bir hat daha şekillenmiş. Belgrat köyü kahvesinde sohbet ettiğimiz Nurettin Düzgün de Çanakça Muhtarı’ndan habersiz benzer gerekçeyle aynı görüşü paylaşıyor. Tutkun ve Düzgün ‘arifane’ bir değerlendirme ile kanal güzergâhının Yalıköy, Karaman Dere, Gümüşpınar, Kurfalı, Fenerköy ve Alipaşa’dan geçebileceği tahmininde bulunuyor. Düzgün ayrıca bu hattın Karadeniz ile Marmara arasında en yakın istikamet olduğunu da vurguluyor. Bu güzergâhta Balkanlar’dan mübadele ile gelenlerin yerleştirildiği 4 köyün tapusu yok.
  </p>
  <p class="MsoNormal">
   Yeni boğazın Karadeniz’de muhtemel çıkış noktası Karacaköy Evcik Plajı. Çatalca’ya 37 km uzaklıkta olan Karacaköy’de nereye baksanız yeşil alan. Karacaköy’den sahile doğru yönelince Anastasios Suru dikkat çekiyor. Roma’yı Bulgar akınlarından korumak için yapılan sur Karadeniz’den Marmara’ya kadar uzanıyor. Aslında tarihi izlediğinizde günümüz yatırımlarının yeri konusunda fikir veriyor. Diklemesine inen bir vadinin sonunda plaj ve Evcik Deresi gözüküyor. Boğazın bu noktadan başlaması muhtemel. Kanal İstanbul’un batı tarafından kısa bir mesafe Terkos Gölü’nün içine girmesi sayesinde buraya akan derelerin engellenmemesi planlanıyor. Derelerden gelen su kanalın altından göle sifon etkisiyle katılmaya devam edecek.
  </p>
  <p class="MsoNormal">
   Kanal İstanbul’un, İstanbul Boğazı’ndan tehlikeli madde taşıyan tankerleri kendine çekip çekmeyeceği tartışma konusu. Çünkü 1938 tarihli Montrö Sözleşmesi’ne göre Türkiye bu doğal suyolundan transit geçişe izin vermek zorunda. Tankerlerin, yasak konulamayan suyolu varken yeni kanala nasıl yönlendirileceği merak ediliyor. Türk Kılavuz Kaptanlar Derneği Başkanı Cahit İstikbal, Montrö Anlaşması’nın gemilerin boğazlardan güvenli geçişini öngördüğünü; ancak kapasitelerin artmasıyla güvenli geçişin imkânsız hâle geldiğini söylüyor. İstanbul Boğazı’nda herhangi bir tanker kazasının kabul edilemeyeceğinin altını çizen İstikbal, bu noktadan hareketle Dünya Denizcilik Örgütü ve boğazları yoğun olarak kullanan ülkelerle görüşülmesi önerisinde bulunuyor. Kaptanların Boğaz gibi keskin 14 dönüşü olan suyolu yerine güvenli kanaldan geçmeyi tercih edeceğini vurgulayan İstikbal yeni kanala kadar harcanacak yakıtın da ihmal edilebilir bir seviyede olduğunu ifade ediyor.
  </p>
  <p class="MsoNormal">
   İstanbul Üniversitesi Çevre ve Yer Bilimleri Uygulama ve Araştırma Merkezi Müdürü Prof. Dr. Murat Özler, Kanal İstanbul Projesi’nin çevreye ve su kaynaklarına etkisinin çok iyi etüt edilip gerekli önlemlerin alınması gerektiğini ifade ediyor. Özler, Terkos’u besleyen dereler ve yer altı sularının kanalla kesilmesi hâlinde gölün tamamen kuruyacağını vurguluyor. Özler’in önerisi yeni bir göl oluşturarak sifonla su aktarımında bulunulması. Silivri kesiminde ise kanalın iyi izole edilmemesi hâlinde tuzlanmaya yol açabileceğini söylüyor.
  </p>
  <p class="MsoNormal">
  </p>
  <p class="MsoNormal">
   ‘BOĞAZ’DA KOYUN OTLATMAYA DEVAM EDERİM’
  </p>
  <p class="MsoNormal">
  </p>
  <p class="MsoNormal">
   Yeni boğazın izinde seyahat ederken Çakıl köyü civarında soğuktan kabanına gömülmüş, kapüşonunu takmış, 8-10 koyunu gütmekte olan Aydın Yılmaz’la karşılaşıyoruz. Koğuk Dere Vadisi’nde karşılaştığımız Yılmaz’a derenin ikinci boğaza dönüşebileceğini söylüyoruz. Hiç beklemediği bu uyarı karşısında önce gülümsüyor. Ardından 70 yaşında olduğunu belirterek şöyle devam ediyor: “Ömrümde hiç para peşinde olmadım. Tarımla uğraştım. Emekli bile olmadım, üç aydan üç aya yaşlı maaşı bağladılar. ‘Şurası boğaz olacak’ deseniz inanırım.
   <span>
   </span>
   Çünkü Edirnekapı’dan Rami’ye kadar bağlık bostanlık olduğunu biliyorum. Ben kanaat ettim.
   <span>
   </span>
   5 dönüm toprağım var. Koyun yetiştiriyorum. Bana yetiyor. Biraz da ek işler yaparak üç çocuk okuttum. Boğaz gelsin gelmesine ama ben boğazın yanında koyun otlatmaya devam edeyim. Kimse zorla bizi toprağımızdan etmesin.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29286-koyume-bogaz-geliyor.html), [web.archive.org (arşiv bağlantısı)](http://web.archive.org/web/20110514154530/http://www.aksiyon.com.tr:80/aksiyon/haber-29286-koyume-bogaz-geliyor.html)
