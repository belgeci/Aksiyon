# Oy emekli oy!

*Gürhan Savgı 2015.04.06*

<div class="pNewsDetailMainContent" itemprop="articleBody">
 <p>
  Hükümet, açlığa mahkûm ettiği emeklileri seçimden seçime hatırlıyor. 7 Haziran öncesi iktidarın ihmal ettiği bu kesimi keşfeden muhalefet cazip vaatlerde bulunuyor.
 </p>
 <p>
  Merhum Necmettin Erbakan’ın başbakanlığında 1996’da kurulan 54. hükümetin en unutulmaz icraatlarından biri emeklilere verdiği zamdı. 2002’de benzer bir uygulamayı 58. hükümetin başındaki Abdullah Gül yaptı. 2008’den itibaren ise bu süreç tamamen tersine döndü. AK Parti hükümetinin çıkardığı 5510 Sayılı Sosyal Sigortalar ve Genel Sağlık Sigortası Kanunu, emekli ve çalışanlar aleyhine oldu. Çünkü bu kanun, emeklilik yaşını kademeli olarak 65’e kadar çekerken, asgari ücretin üç katından az bir meblağ üzerinden prim ödenenlerin maaşının sürekli düşmesine yol açıyor. Kanunun çıktığı tarihten bu yana emekli maaşları hesabına millî gelir artışının yüzde 30’u dâhil ediliyor. Uzmanlar, asgari ücretten prim ödenenlere bağlanacak maaşın 380 liraya kadar düşeceği uyarısında bulunuyor. Bugünkü kanunda bağlanacak emekli maaşında insani bir alt sınır uygulaması da yok. Emeklinin en başta hükümete sempati beslemesine yol açan yüksek zamlar da artık mazi oldu. Zamanla ömrünün sonbaharındaki bu insanları içine alan büyük bir sosyal yara oluştu.
 </p>
 <p>
  Aksiyon, iki hafta önceki sayısında ‘Emeklilik Zor İş’ kapağı ile meseleyi gündeme getirmişti. Dosyada açlık sınırının altındaki harçlık gibi maaşlara örnekleriyle yer verilmişti. Giderek artan muayene ve ilaç ücretleri de şikâyet konularından biriydi. Kamuoyunda oluşan hassasiyete CHP Genel Başkanı Kemal Kılıçdaroğlu duyarsız kalmadı. Emekliye noter taahhütlü olarak senede iki maaş ikramiye ve en düşük maaşı 1500 liraya çıkarmayı vadetti.
 </p>
 <p>
  Hükümet de yaşadığı oy kaybının sebeplerinden biri olarak emeklilerin dramını görmüş olacak ki karşı atağa geçti. Seçim sonrasına çek kesen Başbakan Ahmet Davutoğlu, Temmuz 2015’teki artıştan sonra maaşı 1000 liranın altında kalan emeklilere 100 lira zammı, maaşı 1000-1100 lira arasında olanlara da 1100 liraya tamamlamayı gündeme getirdi.
 </p>
 <p>
  Peki, emekli için ‘umut’ olan ana muhalefet liderinin vaadi ne kadar gerçekçi? Emekliye verilecek iki ikramiye ve maaş artışının 23-26 milyar lira civarında olacağı hesaplanıyor. Eğer bu zam verilirse ilk muhtemel etki, emeklinin harcamasını artırmasıyla bu paranın yaklaşık 5 milyar lirasının dolaylı vergilerle direkt devletin kasasına geri dönmesi. Ekonomik canlılık ve domino etkisiyle vergi gelirlerinde artış olacak. Yatırım bedeli 90 milyar liraya ulaşan 3. havalimanı, 3. köprü ve otoyollara 50-60 milyar liralık Kanal İstanbul’un da dâhil edilmeye çalışıldığı düşünüldüğünde emekli zammı makul bir rakam olarak kalıyor.
 </p>
 <p>
  Gül’ün başbakanlığı döneminde büyük umutlarla işbaşına gelen 58. hükümetin ilk icraatlarından biri, emekli aylıklarını IMF’nin itirazına rağmen artırmaktı. O dönem seyyanen yapılan artış yüzde 30 ile yüzde 152’ye denk geliyordu. Hükümeti bu artışa ikna eden isimlerden biri Hazine Müsteşarı Faik Öztrak idi. Şu an CHP Tekirdağ Milletvekili olan Öztrak, Kılıçdaroğlu’nun vadettiği artışın, emeklinin ekonomideki büyümeden alamadığı hakkını alması olduğu görüşünde. Emekliye verilecek 2 ikramiyenin maliyetinin 23 milyar TL civarında olacağını söyleyen Öztrak, “Bu rakam kamunun faiz dışı harcamaları içinde yüzde 3,5’e denk geliyor.” diyor.
 </p>
 <p>
  İşçi, Memur ve Bağkur Emeklileri Derneği (İMBED)  Başkanı Hamdi Öz, 7 Haziran seçimlerinin kendileri için önemli olduğunun altını çizerek tek yaptırımları olan oylarının partileri harekete geçirdiği değerlendirmesinde bulunuyor. Öz, Kılıçdaroğlu’nun vadettiği ikramiye ve zammın kaynağının bulunacağı görüşünde. Davutoğlu’nun teklifi ise emeklileri hayal kırıklığına uğratmış. Öz, açlık sınırının 1230 lira olduğu bir ülkede Başbakan’ın açıklamalarının kendilerini tatmin etmediğini söylüyor. Ayrıca Davutoğlu’na hastane, ilaç, reçete okuma gibi emekliyi aldığı maaşı bilemez hâle getiren kesintileri hatırlatıyor.
 </p>
 <p>
  Emeklilerin en başta gelen problemlerinden biri de örgütlü olarak hak arayamamaları. Devrimci İşçi Sendikaları Konfederasyonu (DİSK) bir emekli sendikası kurdu. Ancak izin alamadı. Bu sendika devlet kabul etmese de fiilen faaliyetini sürdürüyor. Aksiyon-İş Sendikası Genel Başkanı Vedat Öztürk, 11 milyona yakın emekli kitlesinin hakkını sendika ile araması gerektiğini savunuyor: “Memur, işçi, işveren sendikaları var. Bir gecede torba yasa çıkaranlar isterse emekli için de sendika getirebilir.”
 </p>
</div>


Kaynak: [www.aksiyon.com.tr](http://www.aksiyon.com.tr/guncel/oy-emekli-oy_550406), [web.archive.org (arşiv bağlantısı)](http://web.archive.org/web/20150731213500/http://www.aksiyon.com.tr/guncel/oy-emekli-oy_550406)
