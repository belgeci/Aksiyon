# Biz terörist değiliz

*Gürhan Savgı 2016.02.29*

<div class="pNewsDetailMainContent ctx_content" itemprop="articleBody">
 <blockquote>
  <p>
   <em>
    <strong>
     Artvin’de kadınlara yapılan sert müdahalede bayrağını savunmak için canını ortaya koyan Ayşe Yıldırım ile konuştuk. İki çocuk annesi, “Mehmet Cengiz’in küfrünü polisten işittik ancak bize en büyük hakaret ‘terörist’ demektir.” diyor.
    </strong>
   </em>
  </p>
 </blockquote>
 <p>
  Bayrağımızı çiğneme şerefsiz!” Bu söz, Artvin Cerattepe’ye çıkmak isterken orantısız  polis müdahalesine maruz kalan yüzlerce kadından biri olan 48 yaşındaki iki çocuk annesi Ayşe Yıldırım’a ait. Yıldırım’ın savaşı andıran müdahaledeki canla başla bayrağı koruma gayreti unutulmayacak.
 </p>
 <p>
  21 Şubat 2016… Cengiz Holding’in maden işletmesi kurmak istediği Cerattepe’ye güvenlik güçleri desteğiyle iş makinaları çıkarmasından sonraki ilk pazardı. Üstelik şirket, yargı sürecinin sonuçlanmasını beklememiş, gereken izinleri de almamıştı. Bu durum, Artvinlileri ve çevreye duyarlı insanları ayağa kaldırdı. Ülkenin dört bir yanından insanlar Gürcistan sınırındaki bu ile ulaşmak için yola çıktı. Onlarca kez güvenlik güçlerinin çevirmeleriyle karşılaştılar. GBT (Genel Bilgi Taraması) denilen kontrolden geçtiler.
 </p>
 <p>
  Artvinliler, bir gece öncesinden sözleştikleri gibi Otopark Meydanı’nda buluştu. Ön saflarda kadın ve çocukların olması kararlaştırıldı. 5 bine yakın duyarlı vatandaş, Evliya Çelebi’nin “Kahve ikram ettiler. İçtik ama fincanın boşunu koyacak düz bir yer bulamadık!” dediği şehirde Cerattepe’ye doğru yürümeye başladı. Kadınlar, “Cengiz kaç kaç kaç! Kadınlar geliyor!” sloganlarıyla caddeleri inletiyordu. Polis ve Çevik Kuvvet, Devlet Hastanesi kavşağında önlerini kesti. Aslında hastane önü yol kesmek için hiç de uygun değildi. Burada kalkan, cop, biber gazı, plastik mermi ve TOMA desteğiyle Artvinlilere hiç beklemedikleri sertlikte müdahale edildi. 2’si ağır 26 kişi yaralandı.
 </p>
 <p>
  Şiddete maruz kalanların çoğu kadındı. Onlardan biri olan Ayşe Yıldırım, daha önce Cerattepe’de de gaza maruz kalmış, kolları yanmıştı. Ancak yaşam alanına sahip çıkma düşüncesiyle bu kez de en öndeydi. Bize, gözleri yaşararak başına gelenleri anlattı. Yıldırım’ın bedenen ve ruhen büyük bir travma yaşadığı belli oluyordu. Hemşehrileri gibi vatan, bayrak, ezan, polis, asker dediğinde sesinin rengi değişen bu kadın, hiç ummadığı bir darbe almıştı. Bir şirkete hukuku hiçe sayarak yol açmak isteyenler, aslında en saf duyguları da ezip geçmişti.
 </p>
 <h2>
  Cengiz’in hakaretini polislerden işittik
 </h2>
 <p>
  Nefesleri kesen gazın altında elinde büyükçe Türk bayrağı ile direnişin ön safında yer alan Ayşe Yıldırım’ın anlattıklarına kulak verelim: “En ön saftaydım. Bayrağım elimdeydi. Bulunduğum safta yaşlı ve hasta kadınlar da yer alıyordu. Polisler belki anneleri, ablaları adına biraz olsun saygı duyarlar diye bekliyorduk. ‘Bizi geçirin, yaşam alanımızı bizden fazla bilemezsiniz’ dedik. Polis eşliğinde ağaç kesilip kesilmediğini görmek istedik. ‘Olmaz’ dediler. 2 saat bekledik. Başladılar hakaret etmeye. Mehmet Cengiz’in millete ettiği küfrün aynısını işittik. Kalkanlarla bizi ittirmeye başlayınca arkamızı döndük. O sırada kalkanların altından bize tekme atıyorlardı. Aldığım bir darbeyle yere düştüm. TOMA’nın sıktığı tazyikli su beni savurdu. Düştüğüme aldırmadan arkamdan iki sert yumruk vurdular. Ensem hâlâ ağrıyor ve rahat nefes alamıyorum. Kalkmak istedim, tekrar beni sert bir şekilde asfalta yıktılar. Kalkmaya mecalim kalmamıştı. Elimden şanlı bayrağımız düştü. Bir polis bayrağımızı çiğnedi. Ben de o gün ettiğim en sert sözü sarf ettim: ‘Bayrağımı çiğneme şerefsiz!’ Ben bu lafı kullandım, hiç inkâr etmiyorum. Can acımı bastırdım, bir gayretle bayrağımı polisin postalları altından aldım. Buna çok sayıda Artvinli şahit oldu. İki tekme daha yedim. Sonra çiğneyerek geçtiler. Arkadaşlar gelip beni kaldırdı. Hiç göremiyordum. Acile kaldırdılar.”
 </p>
 <p>
  Artvinlinin polisle lokmasını paylaştığını söyleyen Yıldırım, tayini çıkan komşu bir polis ailesini eşyaları önceden gittiği için bir hafta evinde misafir ettiğini belirtiyor ve ekliyor: “Biz büyüklerimizden böyle gördük. Artvin halkına terörist denilmesi bizim için en büyük hakarettir.”
 </p>
 <p>
  Türkiye’nin dertleriyle dertlenen kadın, şu sözlerle sitem ediyor: “Doğu kan ağlıyor, PKK silah sıkıyor. Eğer bu kadar önlem doğuda alınsaydı bu PKK terörü olmazdı. Artvin’i bölücü örgütten beter ilan ettiler. Yazıklar olsun! Gaz, TOMA, cop nedir bugüne kadar bilmezdik. Son bir haftada gördük. Bir şirket para kazanacak diye tüm devlet gücünü arkasına alarak geliyor. Mehmet Cengiz, vatandaşla polisi birbirine düşürmeyi çok iyi başarıyor. Yılmayacağım, ölsem de direneceğim. Bir karış toprağımızı bir Cengiz ve yandaşları uğruna vermeyeceğiz.”
 </p>
 <p>
  Ayşe Yıldırım, Artvin’in Salkımlı köyünden. Tüm ömrü yöre coğrafyasında geçmiş. Bugün toprağından vazgeçmemesinin temelleri daha çocukluktan itibaren atılmış. 20 senedir maden karşıtı mücadeleye destek vermesinin sebebini şöyle anlatıyor: “Artvin, bizim doğamız, yaşam alanımız. Devletimiz bugüne kadar olaya mantıklı bakıyordu. Üzerine gitmiyordu. Şu birkaç yıldır her şeyi göze aldılar. Havamız, suyumuz Cerattepe’den geliyor. Biz çocukluğumuzdan bugüne kadar doğamızla haşır neşir olduk. Biz pazardan fazla bir mahsul almazdık. Köyde yetiştirdiğimiz ürünlerin yazın tazesini, kışın kurusunu yerdik. Böyle büyüdük. Bugünkü şeker, kalp, tansiyon gibi kronik hastalıklar yaygın değildi. Baraj yapıldı, doğamızı olumsuz etkiledi. Ürünlerimiz azaldı. Zeytinlerimiz büyümez oldu. Maden de gelirse geriye bir şey kalmayacak. Biz burayı teslim edersek mezardaki ölülerimizin kemikleri sızlar. Yazın gidecek hiçbir yerimiz de yok. En yakın Kafkasör Yaylası. Kendimizi oraya atar, rahatlarız. Eğer orası da giderse biz nereye gideceğiz?”
 </p>
 <p>
  Artvin’deki olaylarda yaralanan bir başka kadın da Sevim Öney. Cerattepe’ye sahip çıkmak için şehir dışında okuyan kızı Artvin’e gelmiş. Birlikte katılmışlar eyleme. Polislerin hakaretlerini o da teyit ediyor. Anlattığına göre, karşısındaki polis, hedef gözeterek kafasına plastik mermi sıkmış. Öney, refleks olarak ellerini başının iki yanına koymuş. Bu sırada mermi eline isabet etmiş. Bir savaş alanını andıran ortamda kızıyla birbirlerine sarılarak dakikalarca ağlamışlar.
 </p>
 <p>
  Müdahale sırasında Artvin Devlet Hastanesi’ne atılan gaz kapsülü çocuk ve hemodiyaliz servislerinin boşaltılmasına yol açtı. Hastane kantini çalışanı Süleyman Özcan’ın gözüne de plastik mermi isabet etti. Görme yetisini kaybetme riskiyle karşı karşıya olmasına rağmen “Kadınlara yapılan müdahale beni daha çok etkiledi. O günü hiç unutmayacağım.” diyor.
 </p>
 <p>
  Artvinliler, haklı mücadelelerine provokatörlerin karışmaması konusunda oldukça hassas. Şehir dışından gelenleri müdahalenin yapıldığı akşam yolcu ettiler. Otopark Meydanı’ndaki direniş çadırını da söktüler. Çünkü onlar, hukuk içinde mücadele ederek bu davayı kazanacaklarının farkındalar.
 </p>
 <p>
  Direnişin çatı kuruluşu Yeşil Artvin Derneği’nin başkanı Nur Neşe Karahan, içlerinde her partiden duyarlı vatandaşların olduğunu belirterek 25 yıldır mücadelelerinin temelini hukukun oluşturduğuna dikkat çekiyor. Artvin’i ziyaret ederek mücadeleye destek veren İstanbul Barosu Başkanı Ümit Kocasakal, Anayasa’nın vatandaşa ve devlete çevreyi koruma ve geliştirme görevi verdiğini vurguluyor. Kocasakal’a göre devlet, Artvin’de hem görevini yapmıyor hem de bunu yapan halkı terörist ilan ediyor. Türkiye Barolar Birliği Başkanı Metin Feyzioğlu da demokratik bir ülkede halkın topyekûn karşı olduğu bir yatırımın yapılamayacağını belirtiyor. Şehirde referandum yapılmasını teklif ediyor.
 </p>
 <p>
  Tüm bu yaşananların ardından 14 temsilciden oluşan Artvin heyeti, Ankara’da Başbakan Ahmet Davutoğlu ile görüştü. Yargı süreci sonuçlanana kadar madenin faaliyette bulunmaması kararlaştırıldı. Ancak bu durum kamuoyunu rahatlatmadı. Artvinliler, adaletin yerle bir olduğu Türkiye’de yargı sürecinin şirket lehine sonuçlandırılmasından endişe ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/biz-terorist-degiliz_553969), [web.archive.org (arşiv bağlantısı)](http://web.archive.org/web/20160302100142/http://www.aksiyon.com.tr/ust-manset/biz-terorist-degiliz_553969)
