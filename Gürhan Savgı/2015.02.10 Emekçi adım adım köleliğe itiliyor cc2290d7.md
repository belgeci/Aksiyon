# Emekçi adım adım köleliğe itiliyor

*Gürhan Savgı 2015.02.10*

<div class="pNewsDetailMainContent ctx_content" itemprop="articleBody">
 <p>
  Çalışanların millî gelirden aldığı pay yarı yarıya düştü. En düşük emekli maaşı 1300’den 680 liraya geriledi. Sağlık katkı payları ve iş kazaları katlanıyor. Kıdem tazminatının fona devri seçimi bekliyor. Sosyal Güvenlik Müşaviri Ali Tezel, “Bunun sonu kölelik.” diyor.
 </p>
 <p>
  Çalışan ve emeklinin gözü kulağı Sosyal Güvenlik Müşaviri Ali Tezel’de. Oldukça karışık mevzuatla ilgili tüm detay soruları bir solukta cevaplıyor. Tezel, Sosyal Güvenlik Kurumu’nda uzun seneler çalıştı. 2008’de başmüfettişken bazı emeklilerin birkaç gün sigortalı olarak işe girdikten sonra tekrar emekli olduklarında maaşlarının yüzde 50 civarında arttığını tespit etti. Durumdan haberdar ettiği bakana kadar amirlerinden ‘sesini çıkarma’ karşılığını aldı. O da yazdığı gazetede tüm emeklilere maaşlarını artırma formülünü açıkladı. Bu çıkışı başmüfettişlikten yıldırım telgraf emri ile alınmasına sebep oldu. Tezel, istifasını sunarken tarihe geçmesi icap eden bir söz söylemiş: “10 bin 500 dost ve akrabaya yaptığınız kıyak maaş ayrılacağının tüm emeklilerin hakkı olduğunu düşünüyorum.” O günden beri özel bürosunda danışmanlık hizmeti veren Tezel ile işçiyi, emekliyi, kıdem tazminatını, sendikayı, taşeronlaşmayı, iş güvenliğini ve sağlık sistemini konuştuk.
 </p>
 <p>
  <strong>
   -AK Parti hükümetleri döneminde çalışma hayatında ‘reform adı’ altında yapılan düzenlemeler görünüş itibarıyla yeni haklar getirse de ücretleri ve çalışma şartlarını iyileştirmedi. Neden hep çalışanın aleyhine bir gidişat var?
  </strong>
  <br/>
  Ülkemizde siyaset perde arkasında yapılıyor. Bir siyasi partinin amacı ülkeyi yönetmektir. Bir parti kurulduğunda iki temel konuyu açıklamak zorunda.  Üretim araçları devletin mi, özel sektörün mü elinde olacak? Yoksa karma bir model mi tercih edilecek? Açıklanacak diğer husus millî geliri nasıl paylaştıracağı. Emeğe, sermayeye, rantiyeye ne dağıtacağını ortaya koymak zorunda. Meclis’te grubu olan partilerin herhangi bir seçim beyannamesinde kendi parti tüzüklerinde bununla ilgili tek bir hüküm göremezsiniz. Bizdeki partiler diyor ki dindar, laik, Türk, Kürt olanlar bana oy versin. Her bir partinin önünde bir perde var. Bize o perdelere göre oy kullandırıyorlar ama arkasında para var. Vatandaş sınıfını bilmiyor. 20 milyon işçi, memur, esnaf var. 10 milyon da emekli var. Kayıt dışını bir kenara bırakalım. 30 milyon emekçi sınıf var. Eşlerini sayalım, 60 milyon. Ülke ne kadar? 77 milyon. Yani ülkenin yüzde 70’ine yakını emek ve emekçi sınıfı. Eğer biz demokratik bir ülkeysek parlamentoda aynı orana yakın oranda emek ve emekçi temsilcisinin olması lazım. Bakıyoruz, sermaye temsilcileri yüzde 80. İşadamlarından oluşan Meclis tarafından yönetiliyoruz. Bu Meclis’in emek lehine bir yasa ihtimali yoktur.
 </p>
 <p>
  <strong>
   -Dünya çapında geçer akçe olan ekonomik sistemi sorgulamıyoruz. Türkiye ekonomisi de bu sistemin bir parçası. Genel gidişatı nasıl görüyorsunuz?
  </strong>
  <br/>
  Dünya her 7-8 yılda bir krize giriyor. Mesela, Türkiye için 2001 krizini düşünün. Fabrikalar mı kapandı? Hayır. Mal mı yoktu? Hayır. Ama satın alma gücü düşmüştü. Kapitalizmin yanılgılarından biri emeğe en düşük ücreti vererek en yüksek kârlılığı sağlamak. Fakat üretilen malı alması gereken nüfusun çoğu emekçi. Bunların parası yoksa, ancak karnını doyuruyorlarsa üretilen ürün kime satılacak? Önce 10, sonra 20, 30 senelik kredilerle emekçi sınıfının gelecekteki seneleri satın alınarak sistem sürdürülüyor. Ama bu ne kadar sürebilir? Yoksulluk sınırının 4 bin lira olduğu bir ülkede bin lirayla en temel ihtiyaçlarının bir kısmını karşılayabilirsin.
 </p>
 <p>
  <strong>
   -Çalışanların geliri genel olarak bakıldığında nereden nereye geldi?
  </strong>
  <br/>
  Önümüzdeki günlerde yeni bir kriz daha geliyor. Çünkü emekçinin satın alma gücü giderek düşüyor. Türkiye İstatistik Kurumu (TÜİK) 2006’dan beri Millî Gelirin Fonksiyonel Dağılımı’nı açıklamıyor. Bu, millî gelirden emekçi, sermaye, rantiyenin aldığı payları görebilmek demek. 2006’da millî gelirimiz 3 bin dolar civarındaydı. Hesaplama yöntemini değiştirdiler. 10 bin dolara çıktı. Bu durumda emeğin millî gelirden aldığı pay üçte bir oranında düştü. Bunu da açıklayamadılar. 1992’de emeğin millî gelirden aldığı pay yüzde 34. En son açıklandığı 2006’da yüzde 17. Yani emekçi ve emekliler almaları gereken maaşın yarısını alıyor. Ben tahminen bugün emekçi ve emeklilerin yüzde 13-14 pay aldığını düşünüyorum.
 </p>
 <p>
  <strong>
   -Çalışanlar nüfusun çoğunluğunu oluşturuyor, iktidarı da onlar seçiyorsa, hak ve gelirleri nasıl geriliyor?
  </strong>
  <br/>
  Çalışma hayatında sermaye ve emek kesimi var. Sermayenin üretim için kullandığı hammadde, enerji var. Bir de emek... İlk ikisinden ciddi bir tasarruf edemez. Bir tek emekten tasarruf edebilir. Emeğe ne kadar az ücret verirse kârı o kadar yüksek olacak. İşletmenin amacı ne? Kâr maksimizasyonu… Burada nirengi noktası emeği örgütsüz bırakmak. Bu, devlet eliyle yapılıyor. Devlet; sanayiciye, esnafa, ticaret erbabına işe başlamadan önce meslek odasına kayıt şartı getirmiş. Ama işçiye gelince ‘her türlü örgütlenme hakkın var ama örgüte girerken işveren de seni işten atarsa ben seni korumam, korurmuş gibi yaparım’ diyor. Bu durum sendikal istatistiklerde görülüyor. 1980’de Türkiye’de 5 milyon işçi varken 3,8 milyonu sendikalıydı. Şimdi 20 milyona yakın çalışan var. Bunlardan 13 milyonu SSK’lı. 600 bine yakın sendikalı var. 300 bini de kamu işletmesinde. Gerçek sendikalı oranı yüzde 3.
 </p>
 <p>
  <strong>
   -Anayasaya bakınca çalışan kesimin örgütlenmesinin önünde bir engel görünmüyor. Mevzuatta aşağıya doğru indikçe neler oluyor?
  </strong>
  <br/>
  Sendikalarla ilgili çok güzel(!) bir Toplu İş İlişkileri Kanunu’muz çıktı. Sendikalı olduğu için işçiyi işten çıkardığında işverene bir yıllık ücreti kadar tazminat ödeme hükmü getiriyor. Şimdi ben işverenim ve düşünüyorum: Sendikalı olur da karşıma gelirse vereceğim para 3-4 bin lira. Yıllar boyu böyle devam edecek. Sendikaya girenleri atarsam işçilerin bir yıllık maaşı olan biner liradan 12 bin lirayı verdim mi kurtuldum. Hükümet; işveren sendikalı işçiyi işten attığında kârına olmayacak cinsten bir yaptırım koysa idi bu ülkede sendikalı oranımız 1980’deki oranlara ulaşırdı.
 </p>
 <p>
  <strong>
   -Çalışanın tek güvencesi olan kıdem tazminatı fonu konusunda ne diyorsunuz?
  </strong>
  <br/>
  Kıdem tazminatının mevcut uygulamasında çalışan 7 hâl ve şart oluşunca işverenden kıdem tazminatı alıyor. Yeni yasada 2,5 hâlde kıdem tazminatı alacak. Birincisi ölürse geride kalanlar ya da 65 yaşına gelip emekli olursa. Buçuk hâlde 10 yıl sistemde kalıp ev almak isterse fondaki paranın yarısını alabilecek. Yani fondan 10 yıl tek kuruş para çıkmayacak. Öyle büyük bir fon ki İşsizlik Sigortası için kesilen pay yüzde 3. Burada 4-5 olacak. İşsizlik Sigorta Fonu’nu son 6-7 yılda çok soydular. Buna rağmen 80 milyar lira para var. GAP’a, duble yollara, devlet iç borçlanma senetlerine kaynak aktardılar. Bunlar olmasa 160-170 milyar lira para olacaktı. Kıdem Tazminatı Fonu’nda 10 yılda 600 milyara ulaşabilecek dev bir paradan bahsediyoruz. Artık satarak, özelleştirerek sağlayacakları para kaynakları kalmadı. Fakat para lâzım. İşçilerin kıdem tazminatına göz koydular, fon kurup 10 yıl tepe tepe kullanmak istiyorlar. Kıdem Tazminatı Fonu demek kıdem tazminatının kaldırılmasının yıllara yayılmış hâlidir. Çünkü bugün kaldırdık deseler sosyal patlama çıkar.
 </p>
 <p>
  <strong>
   -Çalışanın kaybı ne olacak?
  </strong>
  <br/>
  Mevcut uygulamada kıdem için her yıla bir brüt maaş hesap ediliyor. Bu her yıl için maaşın yüzde 8,3’ü ediyor. Ancak getirilmek istenen fonda bu oranın yüzde 3’e, 5’e düşürülmesi öngörülüyor. Kıdem tazminatı hesabında yüzde 3 olursa her çalışılan yıla karşı 12 gün, yüzde 4 olursa 15 gün, yüzde 5 olursa 18 günlük ücreti olacak. Yani fonda biriken kıdemimiz şu ana göre yaklaşık yüzde 50 azalacak. Bizim ülkemizde insanların yüzde 47’si gerçek ücretten değil, asgari ücretten SGK’ya bildiriliyor. Primler o kayıt dışı olan bildirilmiş ücretlerden yatırılacak. Şimdi nasıl oluyor? İşçi diyor ki benim kıdemimi gerçek rakamdan vereceksin, yoksa seni mahkemeye veririm. Fon olması durumunda mahkeme kalkacak. Hükümet tasarladığı değişikliği savunurken şöyle bir mazeret öne sürüyor: Birçok işveren ödeme zorluğuna düştüğü için çalışan kıdem tazminatını alamıyor. Biz de onları düşünüyoruz. Bunun çözümü çok kolay. Kıdem tazminatı fonu yerine, işsizlik fonunun yüzde 1’ini ayırın. Bu şekilde kıdemini alamayanlar için Kıdem Tazminatı Garanti Fonu kurun. Derdiniz buysa eğer? Diğer bir gerekçeleri de ‘Bir yılı doldurmadan iş yerinden ayrılan işçi çok. Bu nedenle kıdem alamıyorlar. Şimdi biz bunlar için üzülüyor, sabahlara kadar uyuyamıyoruz. Bunu da düzenlemek istiyoruz.’ Ben de diyorum ki  kıdem tazminatı için İş Kanunu’ndaki bir yılı doldurma şartını kaldır, olsun bitsin.
 </p>
 <p>
  <strong>
   -Kıdem tazminatının işçi aleyhine olduğu kadar işveren aleyhine de yönleri var. Çalışma hayatında ne gibi olumsuzluklar ortaya çıkabilir?
  </strong>
  <br/>
  Yeni getirilmek istenen fon işverenler için de kötü. Şimdi işveren, çıkan her işçisi için kıdem tazminatı ödemiyor. Bazısı istifa ediyor, bazısı iş yerinde huzursuzluk çıkarıyor, bazısı işverenine hakaret ediyor. İşveren, fon gelirse her işçiye para ödeyecek. Bugünkü sistemde uzun süre iş yerinde çalışan bir işçi, daha yüksek maaşlı bir iş bulduğunda kıdem tazminatını yakmamak adına mevcut işinde kalıyor. Ama para fonda olursa işçinin işyeri ve işverene bağlılığı ortadan kalkmış oluyor. Kıdem tazminatı, iş yerinde barışı sağlıyor. Yeni düzenleme onu da ortadan kaldıracak. Kıdem tazminatı fonu ne işçiye ne de işverene faydalıdır. Devlete faydalıdır. Tepe tepe 10 sene kullanacağı para geliyor.
 </p>
 <p>
  <strong>
   -Bir de seçimlerden sonra çıkarılacağı açıklanan Özel İstihdam Büroları var? Kölelik mi geliyor?
  </strong>
  <br/>
  Özel İstihdam Bürolarına işçi kiralama yetkisi veren yasayı daha önce TBMM’den geçirdiler. Zamanın cumhurbaşkanı Abdullah Gül, veto etti. Eğer yasalaşsaydı durum şu olacaktı: Bin kişinin çalıştığı bir fabrika düşünün. Ücret, sigorta, sendika konusunda muhatap patron. Yasa veto edilmeseydi patron şunu diyecekti: Karşıda 2 metrekare bir büro var. Orası özel istihdam bürosu. Gidip oraya kaydolursanız yine aynı işi yapabilirsiniz. Ben ücretini o büroya fatura karşılığı topluca vereceğim, siz maaşınızı oradan alacaksınız. O büro, işçileri patrona kiralayacak. Sigorta, ücretler ve diğer haklarda muhatap istihdam bürosu olacak.  Sendika, istihdam bürosunda kurulacak. Grev olursa istihdam bürosunda olacak. Bu çıkarsa 4857 sayılı İş Kanunu’nu, Sendikalar Kanunu’nu, Toplu Sözleşme Kanunu’nu çöpe atabiliriz. 2 metrekare büroda işçi grev yapsa ne olur, yapmasa ne olur? Kısa bir süre önce Başbakan ve Çalışma Bakanı, seçimden sonra bu kanunu yeniden getireceklerini söyledi. İşçiler, yine bu iktidarı seçerlerse seçimden sonra köle oluyorlar. Bu kanun çıkarsa inanın insan bir mal olacak!
 </p>
 <p>
  <strong>
   -Soma, Ermenek ve Torunlar GYO cinayetleri her sene 1500 işçiyi kazalara kurban verdiğimiz gerçeğini görünür hâle getirdi? Neden iş kazalarında dünyada rekor kırıyoruz?
  </strong>
  <br/>
  İş kazalarında Avrupa birincisiyiz. Dünyada da ilk üçteyiz. Çok harika bir İş Sağlığı Güvenliği Yasamız var. Yasa, dünyada olabilecek en iyi mevzuatı toplamış. İçinden bir tane çiviyi bilinçli olarak sökmüşler. Mevzuatın uygulanma şansı kalmamış. Ülkedeki iş sağlığı ve güvenliği hizmetlerini denetleme işini yeni oluşturulan iş sağlığı ve güvenliği uzmanlarına teslim etmişiz. Demişiz ki her işverene, bir personel istihdam edeceksin, o da iş yerinde kurallara uyulup uyulmadığını denetleyecek. Sana bildirecek, sen eksiği tamamlayacaksın. Diğer yandan da bu uzman bana seni şikâyet edecek. İstediğin uzmanla çalışır, istediğin parayı verebilirsin. Şimdi işveren kendisini şikâyet edecek uzmanla çalışır mı?
 </p>
 <p>
  <strong>
   -Tüm bunlara rağmen emekçi niye sessiz?
  </strong>
  <br/>
  Çalışanı bireyselleştirerek, örgütsüzleştirerek, sendikaları yandaş hâle getirerek birbiri ile mücadele ettiriyorlar. Sosyal medyada öğretmen maaşlarının yüzde 50 eridiğini yazdım. Dedim ki 2005’te bir aylık maaşla 50 gram altın alınıyordu, 2015’te 29 grama düştü. Normalde emek dayanışması olsa öğretmenlerin ücretleri yükselmeli görüşü ağırlık kazanmalı idi. Ancak gelen mesajlarda öğretmenler 2700 lira alıyormuş, biz bin liraya çalışıyoruz, 1500’e düşmeli görüşü ağırlık kazandı.  Benimki niye 1500 olsun demiyor. Kendisinin değerini bilmiyor, gücünün farkında değil.
 </p>
 <p>
  <strong>
   -Ömrünün sonbaharını yaşayan emeklilere 2008’deki reformdan sonra çok düşük maaşlar bağlanmaya başladı. Siz de o reform için danışmanlık yapmıştınız, ters giden neydi?
  </strong>
  <br/>
  Çalışana ‘yedirilen’ reformda dönemin bakanı ve SGK başkanına danışmanlık yaptım. Sonunda kavga ederek ayrıldım. Çünkü reformun nereye gideceğini görüyordum. Reform halka zararlı deyince tek söyledikleri bana ‘sus’ oldu. Bugünkü İçişleri Bakanı Efkan Ala, Başbakanlık Müsteşarı oldu. Göreve gelişinin 4. gününde onu ziyaret ettim. Dedim ki bu reformla emekli maaşları düşecek, hastanelere ödeyeceğiniz para artacak. Çok ilgilendi, “Yapma ya! Bana 5 dakika müsaade et.” dedi. Yanımdan ayrıldı ve geri geldi: “Ali Bey, biz bunu yapmak zorundaymışız.”
 </p>
 <p>
  <strong>
   -Zaman sizi haklı çıkardı. Emeklinin tam olarak hak ve gelir kaybı ne oldu?
  </strong>
  <br/>
  Emeklilerin durumu içler acısı. 2008’de karşı çıktığım reformu yaparken iki temel amaç öne sürdüler: İlki SSK, Bağ-Kur ve Emekli Sandığı’nda farklı olan norm ve standartlarda birliği sağlamak. İkincisi de Sosyal Güvenlik Kurumu’nun gayri safi millî hasılanın yüzde 5’ine ulaşmak üzere olan açıklarını indirmek. Birinci amaca ulaşılamadı. SSK, Bağ-Kur, Emekli Sandığı farklı isimlerle devam ediyor. 4A, 4B, 4C oldu. Farklı norm ve standartlarla devam ediyor. Açığı düşürmüşler. 2005’te 100 milyar TL idi. Bu sene 21 milyar TL. Her sene için 90 milyar lira açık azalmış. Sermaye sınıfındaysak alkışlamamız, emek sınıfındaysak üzülmemiz lazım. Yani emekliye verilmesi gereken para yer yıl 90 milyar lira azalmış. Reform olmasaydı en az 1301 TL aylık alacak emekliye bugün 680-700 TL maaş bağlanıyor. Çalışanların yüzde 90’ı bu asgari rakam  ile emekli oluyor. Reform, emeklilik maaşının yarısını çalmış. Bu 90 milyarın 26 milyarını bulgur, yağ, makarna, kömür olarak dağıtıyorlar. Üstüne bir de ‘sosyal yardımların millî gelire oranını yüzde 0,50’den 1,30’a çıkardık’ diye övünüyorlar. Ve bunu da bir siyasi partinin il başkanlığına başvurulduğunda yapıyorlar. Yani sosyal devlet değil, sadaka devleti. Yardımlar girişimciliğe yöneltecek şekilde değil. Belli miktar vererek kendine bağlayacak ve seslerini kısacak şekilde.
 </p>
 <p>
  <strong>
   -Özel hastanelere devlet ve vatandaşın ödediği miktar katlandı. Sağlıkta da işler başlangıçtaki gibi gitmiyor. Özel hastanelere gidenler yüksek ücretlerle karşılaşıyor. Bu geri gidiş neden kaynaklanıyor?
  </strong>
  <br/>
  Bu iktidarın en iyi parlattığı konulardan biri de dileyenin dilediği hastaneye gitmesiydi. İlk başlarda biz bir özel hastaneye gittiğimizde SGK, o hastaneye mesela dâhiliye polikliniğinde muayene için 30 lira veriyordu. Hastane de o 30 liranın yüzde 30’u kadar, yani 9 lira ilave ücret alma hakkına sahipti. Sonra bunu yüzde 90’a, yani 27 liraya çıkardılar. 2014’te yüzde 200’e, yani 60 liraya çıkardılar. 30 lirasını devlet veriyor, 60 lirasını vatandaş verecek. Üstüne bir de SGK’ya verilecek 15 lira muayene ücreti var. Toplarsak 105 lira. Eğer bu yasa çıkmasaydı dilediğin özel hastanede sen 50-60 liraya muayene olmayacak mıydın? Şimdi ne oldu? SGK’nın cebinden iki şekilde para çıkıyor. Biri emekli maaşları, diğeri sağlık harcamaları. Emeklilerin direkt cebine giren parada müthiş indirim yaptılar. 90 milyar çaldılar. Ama sağlık sisteminde hastanelere ödedikleri parayı 14 milyar liradan 34 milyara çıkardılar. Bir önceki bakan, ülkesindeki insanların senede hastaneye gitme sayısının 3’ten 7’ye çıkmasıyla övünüyordu. Bir sağlık bakanı ülkesindeki insanların daha çok hastaneye gitmesiyle övünür mü? Çünkü ne kadar çok hastaneye gidilirse hastaneler o kadar kazanacak. Özel hastane sahipleri kim? Yine o Meclis’teki yüzde 80. Vatandaş tarafının hastanelere ne ödediği tam bir muamma? Çünkü hastaneler alacakları payın çok üzerinde taleplerde bulunuyor. Halkımız kendini çok kurnaz zanneden bir halk. Şöyle kandırıyorlar: Borcun 2 bin lira ama fatura istemezsen 1500 lira olur. Aslında fatura istiyorum dese 50 liraya inecek.
 </p>
 <p>
  <strong>
   -Uzmanlık alanınızda hükümeti eleştirerek şimşekleri üzerinize çektiniz. Yazdığınız gazetede sansür yediniz. Bu süreçte neler yaşadınız?
  </strong>
  <br/>
  Habertürk’ün gazete ve televizyonunda çok iyi reyting ve tiraj alıyordum. Bir saat diye çağırdılar, programın 4. dakikasında reklama gittiler. Biliyorum ki 20-25 dakika dolmadan reklama gitmez. Sunucuya ‘Ne oluyor?’ dedim. O da yukarıdan ‘Programı kes’ talimatı geldiğini söyledi. Alo Fatih’e (Fatih Saraç) çıkarak ne olduğunu sordum. Dedi ki “Ali’cim sen iyi adamsın. Çok iyi reyting alıyorsun, ben de bu televizyonun başındayım. Reyting benim için önemli ama Goebbels arıyor.” “Goebbels kim?” diye sorunca Yalçın Akdoğan cevabı geldi. “Siz ne yapıyorsunuz?” diye sorunca, “Biz onu dinlemiyoruz ama 5 dakika geçmiyor, Sayın Başbakan arıyor dedi.” O zaman ben buna inanmadım. Ama sonra ‘Alo Fatih’ tapeleri çıkınca doğru olduğunu anladım.
 </p>
</div>


Kaynak: [www.aksiyon.com.tr](http://www.aksiyon.com.tr:80/is-guvenligi/emekci-adim-adim-kolelige-itiliyor_549002), [web.archive.org (arşiv bağlantısı)](http://web.archive.org/web/20160304084413/http://www.aksiyon.com.tr:80/is-guvenligi/emekci-adim-adim-kolelige-itiliyor_549002)
