# Kent mi, site mi, mahalle mi?

*Gürhan Savgı 2010.08.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çok sayıda iş adamı, politikacı ve akademisyenin ikamet ettiği Büyükçekmece’deki Alkent 2000’de son günlerde bir tartışma yaşanıyor. Anlaşmazlık konusu ise Alkent 2000’in bir site mi, yoksa mahalle mi olduğu…
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Büyükçekmece Gölü’ne nazır Alkent 2000, İstanbul’un en lüks yerleşim mekânlarından. 800 dönüm arazi üzerine 576 villa ve 219 daireli bir site olarak inşa edilen Alkent, Yeditepe ve Çamlıca konutlarından oluşuyor. Alkent 2000, şehircilik alanında uluslararası ödüller de kazandı. Çok sayıda önde gelen iş adamı, politikacı ve akademisyen burada ikamet ediyor. Fakat son günlerde bir tartışma yaşanıyor. Anlaşmazlık konusu ise Alkent’in bir site mi, yoksa mahalle mi olduğu…
    </p>
    <p class="MsoNormal">
     Aslında her şey gazeteci Dursun Boran’ın 2003’te Çamlıca konutlarındaki villasına yerleşmesiyle başladı. Boran, ilk olarak o günkü para ile 300 milyon lira aidat ödemeye başladı. Kısa sürede hızla zamlanan aidat, 6 ay sonra 600, bir sene sonra 800 milyona yükseldi. Bugün sakinlerden istenen aidat yaklaşık 1250 lira. Boran, Alkent 2000’in, 3 Haziran 2001’de usulüne uygun olarak yapılan halk oylaması sonucu mahalle statüsüne geçtiğini öğrendi. Bu durumda Boran’a göre site yönetimi ilga olmalı, güvenlik ve temizlik gibi hizmetler de devlet tarafından verilmeliydi.
    </p>
    <p class="MsoNormal">
     Dursun Boran, ilk olarak Büyükçekmece Kaymakamlığı’na bir dilekçe vererek Alkent 2000 girişindeki bariyerlerin kaldırılmasını istedi. OGS sistemi dahi konulan betonarme büyük kapıda kimlik kontrolü yapılıyordu. Kimlik ve araç ruhsatı alınarak ziyaretçi kartı veriliyordu. Kaymakamlık bu talebi kabul etti. Büyükçekmece Belediyesi ve Jandarma’ya gereğinin yapılması talimatını verdi. Emir aynen şöyleydi: “Alkent 2000 Mahallesi Yeditepe ve Çamlıca Bulvarları girişlerine tekrar konan bariyeri kaldırın. Yolu eski bariyersiz haline getirin. Alkent 2000 Muhtarlığı’na tebliğ ederek sonuçtan 15 Aralık 2009 tarihine kadar kaymakamlığımıza bilgi verin.”
     <span>
     </span>
    </p>
    <p class="MsoNormal">
     Kaymakamın yazılı emrini alan Jandarma, site girişine geldi. Yöneticilere şu tebligat yapılarak zapta geçirildi: “Bariyerleri kaldırın veya kollarını açık bulundurun.”
    </p>
    <p class="MsoNormal">
     Boran’ın 6 yıl süren mücadelesinden sonra bariyerler kaldırıldı. Büyükşehir Belediyesi söz konusu betonarme kapıların devlete ait imar yolu üzerinde olduğunu belirterek yıkım kararı aldı. Ancak yıkım bugüne kadar uygulanmadı. Yetkili mahkeme bu konuda yürütmeyi durdurdu.
    </p>
    <p class="MsoNormal">
     Dursun Boran, site aidatı ödemelerine de son verdi. Bu yılki bütçesi yaklaşık 8 milyon lira civarında olan Alkent’in İcra Komitesi de Boran’a icra takibi başlattı. Boran, açtığı dava sonucunda aidatı iptal ettirdi. Ancak davadaki karar, ‘tebligatın usulsüz yapıldığı’ gerekçesiyle verildi.
    </p>
    <p class="MsoNormal">
     İstanbul Valiliği, Alkent 2000’in mahalle olmasından 4 yıl sonra 2005’te site güvenliğine ‘Özel Güvenlik Yetki Belgesi’ vermişti. Bu belgeye dayanarak çalışan özel güvenlik teşkilatı araçlarla hizmet vermekteydi. Boran’ın başvurusu sonucu bu belge de iptal oldu. Boran, mahalleye bir jandarma karakolu ve MOBESE kameraları kurulması için başvuru yaptı. Jandarma Genel Komutanlığı, talebin dikkate alındığını, planlamalardan sonra gerçekleştirileceğini bildirdi. Bu arada İstanbul İl Güvenlik Komisyonu, mahalle içindeki adalara Özel Güvenlik Yetki Belgesi verdi.
    </p>
    <p class="MsoNormal">
     Mahallede özel güvenlik olamayacağını savunan Boran, “Komisyon kararını idari yargıya götürdük. Bu kararı verenler için suç duyurusunda bulunacağız. İsteyen özel bekçi tutar. Alkent’te insanların cebinden devletin vermesi gereken güvenlik hizmeti için 2 milyon lira çıkıyor.” diyor.
    </p>
    <p class="MsoNormal">
     Dursun Boran’ın şikâyetleri Meclis’te de gündeme geldi. Boran, Alkent 2000 ile ilgili belgeleri İstanbul 3. Bölge Milletvekili Atilla Kaya’ya gönderdi. Kaya, İçişleri Bakanı Beşir Atatay’ın cevaplandırması talebiyle yazılı bir soru önergesi verdi. Önergeye yine yazılı cevap veren Büyükçekmece Belediyesi, “Söz konusu mahallenin çöpleri evvelinde belediyemiz tarafından toplanmaktayken, site yönetiminin ısrarı üzerine temizlik araçlarının gönderilmesinden vazgeçilmiştir.” dedi. 10 senedir duran bariyerleri de teyit eden Belediye, bunların kanun dışı olduğunu belirtmekle yetindi.
    </p>
    <p class="MsoNormal">
     Dursun Boran’ın Alkent 2000’in işletme projesinin iptali ile ilgili olarak açtığı davayı önce Büyükçekmece Sulh Hukuk Mahkemesi reddetti. Boran bu kararı temyiz etti. Yerel mahkemenin kararını bozan Yargıtay, kararında Boran’ı umutlandıran şu ifadeye yer verdi: “Birden çok parselde kurulu sitede, toplu yapı uygulamasına da geçilmemiş olduğundan Kat Mülkiyeti Kanunu uygulanamaz. İhtilafın çözümü genel hükümlere tabidir.” Boran bu hükmü, “Yargıtay, buranın bir site değil, mahalle olduğunu teyit etti.” şeklinde yorumluyor.
     <span>
     </span>
    </p>
    <p class="MsoNormal">
     Tüm bu gelişmelere rağmen İçişleri Bakanlığı site yönetimini resen feshetmedi. Bunun üzerine Alkent 2000 sakinlerinden Mustafa Boy, Büyükçekmece Sulh Hukuk Mahkemesi’ne yönetim planının iptali ve site yönetim kurulunun feshi ile ilgili dava açtı. Dava dilekçesine göre Alkent 2000 Çamlıca Konutları’nda 281’i villa, 219’u apartman dairesi olmak üzere 500 konut bulunuyor. Buranın 28 kişilik bir yönetim kurulu mevcut. Üyelerden 27’si villa, biri ise daire sakinlerinden. Yönetim kurulu üyeleri, adil hesaplama ile yüzde 56 villa, yüzde 46 daire sakinlerinden oluşmalıydı. Mevcut durum ise yüzde 97’ye yüzde 3. Bu durumda Anayasa’nın eşitlik maddesi ihlal ediliyor. Alkent 2000’in bir mahalle olduğuna vurgu yapılan dava dilekçesinde, mahalle sakinlerinden ortak gider alınamayacağı da ifade ediliyor. Ayrıca mevcut yapının, apartmanlarda yönetim oluşturulmasına da engel olduğuna dikkat çekiliyor.
    </p>
    <p class="MsoNormal">
     Başbakan Erdoğan’dan randevu talep eden Boran, şunları söylüyor: “Site yönetiminin feshi için dava açmaya gerek kalmadan İçişleri Bakanlığı bu işi yapmalıydı.”
    </p>
    <p class="MsoNormal">
     Alkent 2000 Çamlıca Konutları İcra Komitesi Başkanı Mustafa Cem Altan ise Alkent 2000’in mahalle olduğunu ancak mahallelerde sitelerin olabileceğini belirtiyor: “O sitelerin de bir yönetimi vardır. Bizim sitelerimizden ev alanların tapularında site yönetimi tescillidir. Sitenin ortak alanları ve sosyal tesisleri vardır. Sitenin her sakini bunlara ve giderlerine de ortaktır. Her sene düzenlenen genel kurulda belirlenen ücret karşılığında aidatlar avans olarak toplanır. Bütçe artı veya eksi yazar. Buna göre ücretler ertesi sene zamlı ya da hiç zamlanmadan devam eder.”
    </p>
    <p class="MsoNormal">
     Bariyerlerin kaldırılmasını da değerlendiren Altan, İstanbul’da 1500 site olduğuna, bunların büyük çoğunluğunda da bariyer bulunduğuna dikkat çekiyor. Sitede Türkiye’nin önemli iş adamları ve milletvekillerinin oturduğunun altını çizen Altan, bariyerlerin kaldırılması konusunda şunları söylüyor: “Güvenlik açısından bariyer koyup kontrol yapıyorduk. Şikâyet olmadığı sürece Valilik bu bariyerlere bir şey söylemiyordu. Şikâyet edilince bariyerleri kaldırmamız istendi. Biz de bu arkadaşın şikâyeti üzerine kaldırdık. Fakat şu anda kendi sitemiz içinde 10 ada var. Herkesin kendi mülküne ait alanlar içinde... Fakat aralarından kamu yolları geçiyor. Kamu yolları serbest şu anda.”
    </p>
    <p class="MsoNormal">
     2001’den önce Alkent 2000’in Büyükçekmece’ye bağlı olduğunu ifade eden Altan, o tarihte site sakinlerinin ‘muhtarlık gelsin’ diye mahalle olmaya evet dediğini anlatıyor. Ara yolların kamuya terk edilmiş olduğunu söyleyen Altan, Büyükçekmece Belediyesi’nin yolları satmak için resen kendilerine teklif yaptığını ve kabul ettiklerini de açıklıyor.
    </p>
    <p class="MsoNormal">
     Bazı sakinlerin “Biz burada bir ev değil, bir yaşam biçimi satın aldık. Özel güvenliğin ve bariyerlerin kaldırılmasını istemiyoruz.” dediği, bazılarının sessiz kaldığı, bazılarının da Dursun Boran’a destek verdiği Alkent 2000 ile ilgili tartışmalar sürecek gibi görünüyor.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### MEHMET KEMAL YUCETURK, 13 August 2011, 11:49
> Size zorla mı sattılar milyonlarca dolarlık evleri. O evlerde oturun site diye alan bu hizmeti ödemek isteyen insanların hiç hakkı yok mu? Mecbur değilsiniz satın gidin kardeşim. Bir sürü müstakil ev var piyasada.

### MUSTAFA BOY, 01 September 2010, 00:00
> HER SİTEYE BİR BORAN LAZIM. 2003 DEN 2010’A KADAR 7 SENE TEK BAŞINA, AVUKAT TUTMADAN YOLSUZLUKLARA VE HUKUKSUZLARA KARŞI SAVAŞMAK YÜREK İŞİ. DURSUN BORAN SEsSİZ ÇOĞUNLUĞUN, MAZLUMLARIN SESİ OLDU. İNSANLARA HAK ARAMA BECERİSİ, KABİLİYETİ KAZANDIRDI. MAHALLEYE SİTE HAVASI VERENLER, TRİLYONLAR TOPLADI....

### VASFİYE GOCA, 01 September 2010, 00:00
> NE KENT NE SİTE. MAHALLE. ALKENT BÜYÜKÇEKMECE'NİN 7 MAHALLESİNDEN BİRİ. DİĞER BİNLERCE MAHALLE NEYSE, ALKENT 2000 DE ÖYLE.

### Adnan Yıldırım, 30 August 2010, 00:00
> Dursun Boran Bey’i kutluyoruz. Bu haberi yapan Aksiyon’u da... Zira Boran’ın bu hukuk savaşı olmasaydı, bize cesaret vermeseydi, daha senelerce soyulacaktık. Bu yüksek aidatlar yüzünden evimizi satıp gidecektik. Ama Boran’ın sayesinde cesaret ve ümit bulduk, gitmedik kaldık. Biz de ailece hukuk sava...

Kaynak: [www.aksiyon.com.tr](http://www.aksiyon.com.tr:80/aksiyon/haber-27416-kent-mi-site-mi-mahalle-mi.html), [web.archive.org (arşiv bağlantısı)](http://web.archive.org/web/20140530203418/http://www.aksiyon.com.tr:80/aksiyon/haber-27416-kent-mi-site-mi-mahalle-mi.html)
