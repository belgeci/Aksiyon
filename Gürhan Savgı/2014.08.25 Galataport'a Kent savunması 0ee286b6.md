# Galataport’a Kent savunması

*Gürhan Savgı 2014.08.25*

<div class="pNewsDetailMainContent ctx_content" itemprop="articleBody">
 <p>
  Şehrin sermaye öncelikli dönüştürülmesine karşı çıkan Kent Savunması, düzenlediği eylemle Galataport’un ÇED toplantısını yaptırmadı.
 </p>
 <p>
  Galata semti ticaret ve finans mekânı olarak İstanbul’un tarihinde ön plana çıktı. Osmanlı’nın çöküş döneminde bankerleriyle ünlendi. Denizcilik işletmeleri, iki sahabenin medfun bulunduğu Yeraltı Camii, elektronikçiler çarşısı, meşhur baklavacıları ve nargile bahçeleri ile bölge bugün şehir hayatında canlılığını koruyor.
 </p>
 <p>
  Salıpazarı Limanı 1986’ya kadar Türkiye’nin en büyük ithalat limanıydı. O tarihten beri liman,  kruvaziyer yolcu gemilerinin İstanbul’da demirlediği tek nokta. Tophane’den Karaköy’e uzanan bu 1,2 kilometrelik sahil şeridinde kruvaziyer liman, otel ve alışveriş merkezleri yapılması için çabalar sürüyor. Bölge Bakanlar Kurulu Kararı ile Turizm Geliştirme Bölgesi aynı zamanda 1. Derece SİT Alanı. Tarihler 2005’i gösterdiğinde tüm bölgenin 49 seneliğine kiralanması için yapılan ihaleyi İsrailli işadamı Sami Ofer 4 milyar 300 milyon dolara kazandı. 2011’de evinde ölü bulunan Ofer’in İran’a ambargoyu deldiği ortaya çıktı. İsrail Meclisi’ndeki bir oturumda devletin en üstündeki bir politikacı, Ofer’in İsrail’in çıkarları adına İran’a silah gönderdiğini itiraf etti.
 </p>
 <p>
  Ofer’in Galataport için vermeyi taahhüt ettiği meblağ yüksek gibi gözükse de bu tam bir aldatmaca idi. İlk on yıl çok küçük bir meblağ alınıyordu. Ödemeler son 10 seneye sıkıştırılmıştı.  Bölgeye yapılabilecek inşaat oranı da oldukça fazlaydı.
 </p>
 <p>
  Danıştay, 2006’da, proje hakkında yürütmeyi durdurma kararı verdi. Hükümet ihaleyi yenilemek istiyordu. Ancak, Galataport’un imar planı bu sefer Tabiat Varlıklarını Koruma Kurulu’ndan döndü. 2008’de  Çevre Mühendisleri Odası’nın planın iptali için açtığı davada İstanbul 2. İdare Mahkemesi, yürütmeyi durdurma kararı aldı. Karara göre Galataport projesi uygulanamayacaktı. Ancak 2010’da Galataport olarak bilinen projenin, İstanbulport olarak yeniden ihaleye çıkacağı açıklandı. Galataport adı kullanılamıyordu çünkü iki uyanık simsar isim hakkını tescil ettirmişti.
 </p>
 <p>
  Hazırlatılan yeni projenin imar planları 2012’de Kültür Varlıklarını Koruma Kurulu’ndan geçti. 2013’te yarım saatte sonuçlanan Galataport ihalesini 702 milyon dolar teklifle Doğuş Holding aldı. Buna göre holdinge bağlı Salıpazarı Liman İşletmeciliği ve Yatırımları AŞ, Türkiye Denizcilik İşletmeleri’ne (TDİ) ait bu sahada 30 yıl işletmeci olacak.
 </p>
 <p>
  Projesini hazırlayan şirket 19 Ağustos 2014’te Çevresel Etki Değerlendirme (ÇED) sürecinde yer alan Halkın Katılımı Toplantısı’nı düzenlemek istedi.  Saat 11’deki toplantı için 15 kişilik konuşmacı heyeti dinleyiciler karşısında yerini aldı. Başlama saati yaklaşırken salonun önünde Kent Savunması Platformu üyelerinin protesto sesleri yükselmeye başladı.  Protestocu grup adına basın açıklamasını okuyan Prof. Dr. Zerrin Bayraktar, projenin 2005’ten bu yana Beyoğlu’nun kâbusu olduğunu belirterek yatırımın bütün yasalara, koruma kanunlarına aykırı şekilde yapılmak istendiğini söyledi. İlgili meslek odalarının ve kamuoyunun proje ile ilgili ihale, plan, proje gibi tüm süreçlerden bilinçli olarak uzak tutulduğunu ifade eden Bayraktar; “Ne yazık ki göstermelik kısmında haberdar oluyoruz.” diye konuştu.
 </p>
 <p>
  Bayraktar açıklamasında Gala-taport’un, Haliçport, Okmeyanı ve Tarlabaşı Kentsel Dönüşümü süreçlerinden bağımsız olmadığını, tüm bu projelerin şehrin özelleştirilmesi, yaşam değil sermaye odaklı dönüştürülmesinin birer parçası olduğuna dikkat çekti.
 </p>
 <p>
  Daha sonra çoğunluğu gençlerden oluşan Kent Savunması üyeleri ÇED toplantısının yapılacağı salona girdi. Burada da protestoların sürmesi üzerine Çevre ve Şehircilik İl Müdürlüğü ÇED Şube Müdür Vekili Mehmet İleri toplantının yapılamayacağını söyledi. Mimarlar Odası’nın avukatlarından Can Atalay da tutanak tutulmasını istedi. Protestolar arasında tutanak yazıldı.  Şube Müdürü  Vekili İleri tutanakta ‘toplantı yaptırılmadı’ ifadesini kullanınca sinirler iyice gerildi.  Avukat Can Atalay, tutanağa ‘toplantı açılmadı’ şeklinde yazılmasını talep etti.  Bu arada grubun istediği tutanak fotokopisi tartışma konusu oldu. Resmi Heyet, tutanak kopyasını vermeyerek protestolar arasından salondan ayrıldı.  Avukat Atalay toplantı heyetine, “Toplantı gayrimeşrudur. Tutanakların daha sonra nasıl değiştirildiğini biliyoruz. Tutanağı vermemek görev suçudur. Devletin iki kuruşluk ciddiyeti kalmıştı, onu da harcamayın bari!” diyerek tepki gösterdi.
 </p>
 <p>
  <img alt="" height="360" src="http://web.archive.org/web/20151126044946im_/http://medya.aksiyon.com.tr/aksiyon/2014/08/25/galataport2.jpg"/>
 </p>
 <p>
  Salıpazarı Liman İşletmeciliği ve Yatırımları AŞ’nin vaadlerine bakılırsa, proje alanının yarısından çoğu  halkın kullanımına açık olacak. Tophane meydanı düzenlenecek. Mahalle dokusu bozulmayacak. Sahadaki tescilli binalar restore edilecek. Kruvaziyer limanın yanı sıra yer altında  otopark ve terminal yapılacak. Merkez Han, Karaköy Yolcu Salonu, Çinili Han ve Paket Postanesi gibi tarihî binalar da  eski ihtişamına kavuşacak.
 </p>
</div>


Kaynak: [www.aksiyon.com.tr](http://www.aksiyon.com.tr:80/sehir/galataport-a-kent-savunmasi_539224), [web.archive.org (arşiv bağlantısı)](http://web.archive.org/web/20151126044946/http://www.aksiyon.com.tr:80/sehir/galataport-a-kent-savunmasi_539224)
