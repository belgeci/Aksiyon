# İklim değişikliği ile mücadele ekonomiyi kurtarır

*Gürhan Savgı 2014.09.29*

<div class="pNewsDetailMainContent ctx_content" itemprop="articleBody">
 <p>
  İklim değişikliği ile mücadelenin yolu petrolü, doğalgazı, kömürü daha az kullanmaktan geçiyor. Enerjide dışa bağımlı Türkiye bu mücadeleyi ciddiye alırsa iklimi korurken cari açığını da kapatabilir.
 </p>
 <p>
  İklim değişikliğinin etkilerini ani hava hareketleri; sel, hortum ve kuraklık olarak hissettiğimiz şu günlerde dünya liderleri, Birleşmiş Milletler (BM) İklim Zirvesi için 23 Eylül 2014’te New York’ta bir araya geldi.
 </p>
 <p>
  BM Genel Sekreteri Ban Ki-moon’un çağrısıyla toplanan Zirve, 2011’den sonra yavaşlayan iklim değişikliğiyle mücadele çabalarına yeniden ivme kazandırmayı amaçlıyordu. Paris’te 2015’te yapılacak BM İklim Değişikliği Çerçeve Sözleşmesi 21. Taraflar Konferansı’nda, Kyoto Protokolü’nün yerine geçecek bir anlaşma imzalanması hedefine ‘ara gazı’ verilmek isteniyordu. New York’taki zirveye, 120 ülkenin devlet ve hükümet başkanları katıldı.
 </p>
 <p>
  İklim değişikliğinin başlıca sebebi olan karbon emisyonlarında en büyük paya sahip olan ülkeler arasındaki Çin, Hindistan, Rusya ve Almanya’nın devlet başkanı seviyesinde katılmaması iklimin geleceği ile ilgili endişeleri artırdı. Diğer yandan, Avrupa Birliği’nin 2030 için sera gazı azaltım hedefini yüzde 40’a çıkarması, Fransa’nın 1 milyar dolar aktaracağını açıklamasıyla Yeşil İklim Fonu’nun canlanması ve Meksika, Kostarika gibi ülkelerin olumlu iklim değişikliği hedefleri koyması umut verici gelişmelerdi.
 </p>
 <p>
  Tek başına AB’den daha fazla emisyona sebep olan Çin’in 2015 için azaltma taahhüdü vereceğine dair sinyali de es geçilmemesi gereken bir gelişmeydi. 20’nci yüzyılın başından bu yana küresel sıcaklık artışı 0,9 °C’ye ulaştı. Bu gidişle yakın bir zaman sonra artış geri dönüşü olmayan nokta 2 °C’ye ulaşacak. New York Zirvesi bu devrilme noktasının aşılmamasına dair güçlü bir ümit vermedi.
 </p>
 <p>
  Zirvede Türkiye’yi Cumhurbaşkanı Recep Tayyip Erdoğan temsil etti. Erdoğan’ın boş salona yaptığı ilgi çekmeyen konuşması bu konuda ne kadar hazırlıksız olduğumuzu gösterdi. Türkiye, 1997’de hazırlanan ve 2001’de devletlerin imzasına açılan sera gazlarının sınırlandırılmasına yönelik Kyoto Protokolü konusunda da geç kalmıştı. Dönemin cumhurbaşkanı Abdullah Gül’ün inisiyatif almasıyla anlaşma 2009’da kabul edildi. Ancak köprünün altından çok sular geçti. Kyoto’nun imzalandığı günlerde oluşan iklim değişikliği hedeflerinin Türkiye’nin zararına olmayacağına dair kanı tersine döndü.
 </p>
 <p>
  Bugün yaygın olarak iklim değişikliğine karşı yapılacak mücadelenin ekonomiyi zora sokacağına dair bir algı operasyonu yapılıyor. Politikacılar da bu algıya uygun icraatta bulunuyor. Cumhurbaşkanı Erdoğan, New York’ta bürokrasinin hazırladığı ‘artırımdan azaltım’ mazeretine sığındı.
 </p>
 <p>
  Emisyonların 1990-2012 arasında yüzde 21 azaltıldığını söylemesi de tam bir yanıltmaca idi. Türkiye İstatistik Kurumu verilerine göre aynı dönemde Türkiye’nin sera gazı emisyonları yüzde 133,4 artış göstermişti. Aslında Erdoğan’ın söylemek isteği alınan tedbirler sayesinde artışta yüzde 21 azalma olduğu idi. Bu azalma da ısınma ve sanayide doğalgaz kullanımının artmasından kaynaklanıyor. Çünkü doğalgaz kömür ve petrole göre daha az sera gazı salınımına yol açıyor. Bu geçiş zaten kömürden kaynaklanan hava kirliliğinden kurtulmak için yapıldı. Bu da demek oluyor ki; temiz hava hedefine doğru atılan adım aynı zamanda iklim değişikliğiyle mücadele ile aynı paralelde idi.
 </p>
 <p>
  İklim ve Enerji Analisti Özgür Gürbüz, iklim değişikliğine karşı politikalar yürütülmesinin ülke ekonomisine olumlu etki yapacağını vurguluyor. Gürbüz ilave olarak bu yönde gayret sarf edecek Türkiye’nin uluslararası mali ve teknik yardım alacağına vurgu yapıyor. Gürbüz; yenilenebilir enerjide Anadolu’dan hayli umutlu. Jeotermal kaynaklarda dünyada 7’nci, güneşte Avrupa’da İspanya’dan sonra 2’nci, rüzgârda İngiltere’nin ardından 2’nci olduğumuzu hatırlatıyor. Durum böyle iken yenilenebilir enerjileri savunanları ‘komplo’ teorileriyle suçlamanın yersiz ve maksatlı olduğunu söylüyor.
 </p>
</div>


Kaynak: [www.aksiyon.com.tr](http://www.aksiyon.com.tr/cevre/iklim-degisikligi-ile-mucadele-ekonomiyi-kurtarir_539500), [web.archive.org (arşiv bağlantısı)](http://web.archive.org/web/20151218050209/http://www.aksiyon.com.tr/cevre/iklim-degisikligi-ile-mucadele-ekonomiyi-kurtarir_539500)
