# 3. Köprü için Danıştay da ÇED dedi

*Gürhan Savgı 2015.11.09*

<div class="pNewsDetailMainContent ctx_content" itemprop="articleBody">
 <p>
  3. köprüye yabancı bankalardan kredi temini için ÇED Raporu hazırlandı. Projeyle ilgili her türlü bilgi paylaşıldı. Ancak aynı duyarlılık yurtiçinde gösterilmedi. Anayasa Mahkemesi’nden sonra Danıştay da insan ve çevre için ‘ÇED’ dedi.
 </p>
 <p>
  Danıştay İdari Dava Daireleri Kurulu (DİDDK), İstanbul’un coğrafyasını, çevresini, havasını, suyunu, imarını, nüfusunu etkileyecek 3. köprü için Çevresel Etki Değerlendirme (ÇED) yapılmasının yolunu açtı.  Köprüye (çevre ve bağlantı yolları dâhil) uluslararası finans kuruluşlarından kredi temini için ÇED Raporu hazırlanmış ama Türkiye’ye bu koruyucu mevzuat çok görülmüştü.
 </p>
 <p>
  3. köprü ve bağlantı yollarının İstan-bul’un kuzey ormanlarında sebep olduğu tahribat uydu fotoğraflarından rahatça görülüyor. Güzergâhtaki ağaç kesimi ve hafriyat dolguları yol genişliğinin 2-3 katı civarında. Öte yandan projenin, başta Terkos Gölü, korunması gereken su kaynakları üzerinde de ağır etkisi olacak. Yol çevresinde, bırakın imarlı arazileri, orman alanlarında dahi yoğun imar verilmeye başlandı bile. Ancak bu gelişmelerin hiçbiri, projeyle ilgili yurtiçinde ÇED Raporu hazırlanmadığı için tartışılamıyor, yargı sürecine taşınamıyor.
 </p>
 <p>
  ÇED, kimilerine göre, insanlığın kendi temel varlığını korumak için geliştirdiği en üst mevzuat. Ne yazık ki ÇED Türkiye’de tıpkı yapı denetimi, işçi ve iş yeri güvenliği gibi formaliteden ibaret. Bunun en açık bir şekilde ortaya çıktığı projelerden biri de İstanbul Boğazı’na yapılan 3. köprü.
 </p>
 <p>
  Yavuz Sultan Selim adı verildiği açıklanan 3. köprünün ve bağlantı yollarının son olarak nasıl gündeme geldiğini hatırlamakta fayda var.  AK Parti, bugünlere göre nispeten daha demokrat durduğu 2004’te şehrin imar anayasası olan 1/100 binlik planları yüzlerce akademisyenin katılımıyla hazırlatmıştı. İstanbul Çevre Düzeni Planı veya Metropoliten Plan olarak da anılan belgenin en temel kriteri megapolün hava ve su kaynağı kuzeye doğru büyütülmemesiydi. Bu cümleden olarak da 3. köprünün yapılmaması. Zaten bu planda 3. köprü yoktu. Bir hukuki süreç başlamasın diye işlenmedi de. TEMA Vakfı’nın bu konuda açtığı davalar İdare Mahkemesi’nde sürüncemede bırakıldı.
 </p>
 <p>
  Son ana kadar kamuoyundan saklanan 3. köprünün güzergâhı da İstanbul halkı ve şehri yönetenlerce değil, merkezden tespit edildi. En yetkili ağızlar ‘ÇED yapılacak’ demesine rağmen bu söz tutulmadı.
 </p>
 <p>
  3. köprü Boğaz’ın iki yakasındaki Garipçe ile Poyrazköy arasındaki 1408 metreden ibaret değil. Odayeri–Paşaköy arasında, 19 kavşağı ve bağlantı yollarıyla yaklaşık 115 km’lik Kuzey Marmara Otoyolu’nun bir parçası. Yolun Odayeri ve Paşaköy’den sonraki kesimini müteahhitler üstlenmek istemediği için devlet kendisi yapacak.
 </p>
 <p>
  AK Parti, işbaşına geldiğinden bu yana, ÇED Yönetmeliği’nde muafiyetleri genişleten 17 değişiklik yaptı. Bu durum yargıdan dönse de her seferinde yönetmelik yenilendi. Yargı kararları dikkate alınmadı. Sonunda hükümet yönetmelikte ısrar etmekten vazgeçip ısrarını mevzuat hiyerarşisinde bir üst aşama olan kanuna taşıdı. Torba kanunlardan birine, geçici bir madde ile, ‘planlama aşaması geçmiş ve ihale süreci başlamış olan’ yatırımlar için ÇED istenmeyeceği hükmünü koyuverdi.
 </p>
 <p>
  Meslek kuruluşlarınca açılan karşı davalarda Danıştay 14. Dairesi 27 Ekim 2013’te yapılan yasal düzenlemeye atıfla 3. Boğaz köprüsünün ÇED’den muaf tutulmasına sebep olan bir karar verdi. Ancak bu gidişatı Anayasa Mahkemesi (AYM) bozdu. 3 Temmuz 2014’te büyük ölçekli ve çevre için risk oluşturabilecek projelere ÇED muafiyeti getiren yasa değişikliğini iptal etti. Böylece 3. köprü, 3. havalimanı, Ilısu Barajı, Akkuyu nükleer santrali gibi mega projeler için ÇED zorunlu hâle geldi. Ancak gerekçeli kararın açıklanması 1 yılı buldu. DİDDK da bu kararı gerekçe göstererek 14. Daire’nin, 3. Boğaz köprüsünün ÇED’den muaf tutulmasının yolunu açan kararını oybirliği ile bozdu. DİDDK, AYM’nin bu kararının göz önünde bulundurularak davanın yeniden görülmesini istedi.
 </p>
 <p>
  <img alt="" src="http://web.archive.org/web/20151112135718im_/http://medya.aksiyon.com.tr//aksiyon/2015/11/09/572967.jpg "/>
 </p>
 <p>
  Çevre Sorunları Araştırma Merkezi Başkanı Baran Bozoğlu, normal şartlar altında inşaatın durması ve ÇED sürecinin tamamlanması gerektiği görüşünde. Halkın katılımı ve rapor sürecinin tamamlanmasından sonra Çevre ve Şehircilik Bakanlığı’nca ‘ÇED Olumlu Kararı’ verilmesi hâlinde devam edilmesi, aksi takdirde vazgeçilmesi gerekiyor.
 </p>
 <p>
  Taleplerinin “Köprü yapılsın mı? Yapılmasın mı?” tartışmasından bağımsız olduğunu ifade eden Bozoğlu şunları söyledi: “Meşru ve bilimsel bir talepten bahsediyoruz. Bir proje yapılıyor. AB üyelik sürecinde olan çağdaş bir ülkeye yakışan, ÇED’ini yapması. Bu sayede muhtemel sorunların tespit edilip çözümlerin baştan planlanması. Demokrasinin gereği olarak da projeden etkilenecek halkın bilgilendirilmesi ve görüşlerinin alınması. İşte bunun yapılması gerekiyor artık.”
 </p>
 <p>
  Bankacı Hans(!) bizden iyi biliyor
 </p>
 <p>
  Bozoğlu, yurtiçinde ÇED yapılmamasıyla ilgili sitemini şöyle dile getirdi: “Yolun kaç şerit olacağını, hangi güzergâhtan geçeceğini, kaç taş ocağı açılacağını, kaç asfalt tesisi kurulacağını, kaç ağaç kesileceğini İngiltere’deki bankacı Richard, Almanya’daki Hans bizden daha önce öğrendi. Bu durum ne kadar sıkıntılı bir süreç olduğunu gösteriyor. Siyasi irade ÇED’i bir engel olarak görüyor. Bundan vazgeçilmeli.”
 </p>
 <p>
  İstanbul Çevre Konseyi Genel Sekreteri Zafer Murat Çetintaş da, 3. köprü ve çevre yollarında büyük bir çevre tahribatı yaşanmaya devam ettiğini söyledi. Türk hukukunda kararın geç alınmasından yakınan Çetintaş bundan sonra ÇED yapılarak mümkün olan çevre unsurlarının kurtarılması gerektiğini söylüyor.  Çetintaş’ın ilginç de bir benzetmesi var. Ona göre, Çevre ve Şehircilik Bakanlığı’nın ÇED yapılmasını engellemesi, hayati bir ameliyatta röntgen, ultrason, emar, tahlil gibi ön tetkiklerin es geçilmesine benziyor.
 </p>
 <p>
  Çevrecilerin her zaman vatanın iyiliğini arzu ettiğini belirten Çetintaş, eski bir akademisyen olan Başbakan Ahmet Davutoğlu’ndan bilimsel bir çalışma olan ÇED’e gereken önemi vermesini istiyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/3-kopru-icin-danistay-da-ced-dedi_552921), [web.archive.org (arşiv bağlantısı)](http://web.archive.org/web/20151112135718/http://www.aksiyon.com.tr:80/dosyalar/3-kopru-icin-danistay-da-ced-dedi_552921)
