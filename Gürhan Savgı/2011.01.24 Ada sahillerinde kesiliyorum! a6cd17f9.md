# Ada sahillerinde kesiliyorum!

*Gürhan Savgı 2011.01.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Marmara Adası’ndaki asırlık çınar ağaçları, manzarayı kapattığı gerekçesiyle belediye tarafından kesildi. Adalı bir kadın, “Bir bir yere düştü anılarımız. Sonra bir traktöre yükleyip götürdüler.” diyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Balıkesir’in Erdek ilçesi; Kapıdağ, Paşalimanı, Avşa, Ekinlik ve Marmara’ya açılan bir kapı. Saat 11.00’e yaklaşırken feribota aheste bir şekilde yolcu ve araçlar biniyor. İnşaat malzemesi taşıyan kamyonlar çoğunlukta. Sebze, meyve, gazete gibi yük taşıyan kamyonetler de yerini alıyor. Ayrıca, bir jandarma aracı ve birkaç otomobil…
    </p>
    <p class="MsoNormal">
     Hareket saati gelince geminin bacalarından siyah dumanlar yükseliyor. Yolcular oldukça sakin ve huzurlu görünüyor. Yaklaşık üç saat sürecek seferi paylaşan hemen herkes birbirini tanıyor. Biz de mermeriyle ünlü Marmara Adası’ndaki ağaç katliamını duyurmak için elinden geleni yapan Güney Marmara Kültürel Çevreyi ve Doğayı Koruma Derneği (GÜMÇED) Başkanı Adnan Önürmen’in davetlisiyiz. İlerleyen saatlerde yolcuların sohbeti koyulaşıyor. Çaylar içiliyor. Adalılar, bağlı oldukları Balıkesir’e ancak beş saatte, Tekirdağ’a ise bir buçuk saatte varabileceklerini söylüyor. Çoğunluk Marmara Adası’nın Tekirdağ’a bağlanmasını istiyor.
    </p>
    <p class="MsoNormal">
     Feribotta harita kadastro mühendisi Kemal Caner’le tanışıyoruz. Caner, adalarda kadastro işleri yaptığı için yöreyi çok iyi tanıyor. Başlıyor anlatmaya: “Paşalimanı, Avşa ve Marmara adalarında imar var. Ancak Ekinlik’te yok. Başbakana yakınlığı ile tanınan iş adamı Remzi Gür, adalı. Recep Tayyip Erdoğan’ın burada yaptığı tatillerden sonra ada çok meşhur oldu. Ancak imar planı olmadığı için çok katlı yapılaşma başladı. Herkes denizi görmek için önündekinden bir kat fazla çıkıyor. Bu duruma mutlaka çare bulunmalı.”
    </p>
    <p class="MsoNormal">
     Bu sırada Avşa’daki bir düğüne giden Romanlardan oluşan bir saz heyeti, seyahati daha renkli hâle getiriyor. Hamiyet Yüceses’in söylediği ‘Ada Sahillerinde Bekliyorum’u istiyoruz. Kemancının ‘çiftetelli tarzıyla’ verdiği sesten sonra eser başlıyor: “Ada sahillerinde bekliyorum / Her zaman yollarını gözlüyorum / Nerede o mis gibi leylaklar / Sararıp solmak üzre yapraklar / Bana mesken olunca topraklar / Beni yâd et Şadiye’m başın için”…
    </p>
    <p class="MsoNormal">
     “Nerede o mis gibi çınarlar, ada çayları!” şeklindeki espriye hep beraber gülüyoruz. GÜMÇED Başkanı Adnan Önürmen, belediyenin çınarları budadığını, mermer ve
     <span>
     </span>
     taş ocağı işletmelerinin de ada çayları ve defne ağaçlarına büyük zarar verdiğini anlatıyor. Feribotumuz sırayla Paşalimanı, Avşa ve Ekinlik’e uğradıktan sonra Marmara Adası ufukta gözüküyor. Adanın merkezi, dik bir yamacın denizle buluştuğu bir mevkide kurulmuş. Feribotun balkonundan ada bir uçtan bir uca görülebiliyor. Feribottan inen araçlar iskeleden sonra çamurlu yolda ilerliyor.
    </p>
    <p class="MsoNormal">
     Her yerin bir alamet-i farikası vardır ya, Marmara’nınki çınar ağaçları ve ada çayı. Adanın ana caddesi sayılan çay bahçelerinin de bulunduğu yolda ilerlerken çınarların budanmış olduğu gözümüze çarpıyor. O, yerçekimine nispet göğe uzanan kalın dalların hemen hepsi kesilmiş. Bursa’da Osmanlı’dan bugüne tabii şekilde büyüyerek kendi estetiği içinde abide olan çınarlara, Marmara’da bu imkân verilmemiş. Adanın asırlık sembol çınarları; eli, kolu, bacağı kesilmiş insan siluetlerini andırıyor. “Suçları neydi?” diye soruyoruz. Cevap: “Evlerin deniz manzarasını kapatıyordu!”
    </p>
    <p class="MsoNormal">
     Konuştuğumuz adalılar, bizi, çınarların kesilmemesi için canını dişine takan Fatma Aksu’ya yönlendiriyor. Pek çok adalı gibi Girit kökenli olan Fatma Hanım, verdiği mücadeleyi şöyle anlatıyor: “Testerelerin sesini duyunca sanki çocuklarımı kesiyorlar gibi acı duydum. Tek başıma sesimi dinletemeyince komşuları topladım. Başkana katliamı durdurması için yalvardık. Dinlemedi. Evin önünde kayınpederimin diktiği 75 yıllık çınarlar vardı. Kökünden kestiler. Sonra polis çağırdılar. Onlar elimizi kolumuzu tutunca bir şey yapamadık. Bir bir yere düştü anılarımız. Sonra bir traktöre yükleyip götürdüler.”
    </p>
    <p class="MsoNormal">
     Fatma Hanım’ın oğlu bu yüzden CHP’den AK Parti’ye geçmiş. Belediyeden memnun olmayan çok sayıda kişinin de aynı tavrı gösterdiği konuşuluyor. GÜMÇED Başkanı Adnan Önürmen burada söze giriyor: “Erdek’te de durum böyle. CHP’li başkanların kötü çevre sicili yüzünden CHP’liler AKP’li oldu.” diyor.
    </p>
    <p class="MsoNormal">
     Fatma Hanım ile ayaküstü yaptığımız bu sohbeti duyan yaşlı bir adam, oturduğu masadan ‘Buyrun, bir çayımı için!’ diye sesleniyor. Bu kişi, adanın eski belediye başkanı Ahmet Enön. Yörenin en yaşlılarından. Anlattığına göre, bugün çirkin bir şekilde budanan ve kesilen çınarlar 1914’te dikilmiş. O tarihte denizden çıkan bir hortum, Kaymak Deresi’nden sel indirmiş. Selle birlikte toprak kayması olmuş. Sahil taşla toprakla dolmuş. Daha sonra bu kesim düzenlenip adanın sembolü olacak çınarlar dikilmiş. Bu ağaçlar heyelan toprağını adeta perçinlemiş. 1922’de ağaçların etrafının tahta perdelerle çevrildiğini hatırlayan Enön, belediye başkanı olduğunda 150 kadar daha çınar diktirdiğini anlatıyor.
    </p>
    <p class="MsoNormal">
     Enön, çınarlar kadar mühim bir başka tabiat tahribatının ada çayı ve defnede olduğunu belirtiyor. Enön, Orman Bölge Müdürlüğü’nce taş ocaklarına tahsis edilen yerlerdeki defnelerin tamamen kesilmesinden yakınıyor ve şunları söylüyor: “İşletmeci taş çıkaracağı yerdeki ağacı keser, tamam. Ama adamın ruhsatı altında olup da fiilen çalışmadığı yerdeki ağaçlar da kesiliyor. Orman Bölge Müdürü’ne, Vali Bey’e telefon açtım. Derdimizi anlatamadık ya da anlamak istemediler. Diyorlar ki biz oları kiraya veriyoruz ve kesilen ağaçlar için bedel alıyoruz. Tamam. Alıyorsun ama sadece fiilen çalıştığın yerdeki ağaçları kes. Diğer türlü yaparsan adanın doğası tahrip olur.”
    </p>
    <p class="MsoNormal">
     Belediye başkanlığı yaptığı dönemde Enön’ü telefonla arayan eski ve hâlen görevdeki bir büyükşehir belediye başkanı, ada çayı toplayan arkadaşlarına zorluk çıkarılmamasını istemiş. Enön şaşırmış ve kıdemli büyükşehir belediye başkanına cevap vermiş: “Ne büyük rant varmış ki eski bakanlar, milletvekilleri ve sen arıyorsun?”
    </p>
    <p class="MsoNormal">
     İleri görüşlü olmayan idarecilerden yakınan Enön, Marmara ve Boğazlar Belediyeler Birliği’nin de kurucusu. Bir hatırasını şöyle anlatıyor: “Birliğin kurulması için ilk toplantımızı 1972’de İzmit’te yapıyorduk. Zamanın Kocaeli Valisi şimdinin de bir bakanı yanıma gelip “Başkan, niye bu kadar çevre, çevre diyorsun? Sen inanıyor musun ki şu koskoca İzmit Körfezi kirlenecek?” Enön, hayretler içinde kalarak şu cevabı vermiş: “Buradan gidince hemen sizin denize kıyısı olmayan Bilecik gibi küçük bir ile tayin olmanız için elimden geleni yapacağım!”
    </p>
    <p class="MsoNormal">
     Marmara Adası Belediyesi’nin eski Meclis Üyesi İsmail Mersin de adanın Trakya’daki Istranca Dağları’yla aynı bitki örtüsüne sahip olduğunu belirtiyor. Etibank’ın mermer işletmesinde çalışırken adayı karış karış gezen Mersin şunları söylüyor: “Avşa buradan 3 mil. Oraya gittiğinizde bir dal ada çayı bulamazsınız. Doğasından, ikliminden dolayı. Buradaki ada çayının kokusu ve tadı başkadır. Bir masanın üzerine bir yaprak koyun, masada oturanlar kokusunu duyar. Kekik ve defne de böyledir. Adamızda korunması gereken soğanlı bitkiler de var. Geçen gün gördüm, adadan bir kamyon defne gidiyor. Tamam gitsin. Ancak ada çayı ve defnenin filizleri toplanmalı. Geçen gün orman ürünlerinden 50 milyon dolar gelir sağlandığı haberini okudum. Tamam, güzel, elde edilsin ama bu sürdürülebilir olsun. Filizi toplanırsa daha gür çıkar. Ancak denetim yok. Kökünden sökülüyor. Böyle olursa bir süre sonra 150 milyon dolar harcasanız, o 50 milyon doları kazanamazsınız. Orman Bölge Müdürlüğü bu işi ciddiye alıp ada çayı, kekik, defne hasadının usulüne uygun yapıldığını kontrol etmelidir. İsteğimiz budur. Herhâlde bunu çok görmezler.”
    </p>
    <p class="MsoNormal">
     Marmara Adası’nda karşılaştığımız ihtiyaçtan fazla ağaç kesimi pekâlâ Türkiye’nin diğer bölgelerinde de sürüyor olabilir. İşte bu konudaki görüşlerini almak ve dikkatini çekmek için Orman Genel Müdürü Osman Kahveci’ye ulaştık. Kahveci, kiralama yaptıkları işletme sahibinin isteği doğrultusunda ağaç kesimi yaptıklarını belirtiyor. Kahveci, “Ruhsat sahasında şantiye, yol, döküm ve park alanı gibi fiilen kullanılacak yerlerde ağaç kesimi yaparız. Ağaçların gövdelerini de değerlendirmek üzere alırız. Ancak defne, ada çayı gibi bitkileri biz değerlendirmiyoruz. Bölge halkına kesin denmiş olabilir.” Kahveci, maden işletmelerinde fiilen kullanılan alanlardan fazlasının kestirildiği yerler varsa kendilerine bildirilmesini de istiyor.
    </p>
    <p class="MsoNormal">
     Marmara Adası Belediye Başkanı Ali Aksu’nun görüşlerini almadan olmazdı. Aksu, ağaçları kurul kararı alarak kestiklerini söylüyor. İçişleri Bakanlığı’nın yaptığı soruşturmada, bilirkişi raporuna dayanılarak kovuşturmaya yer olmadığı kararı verildiğini belirten Aksu, kesimlerin, seçmenin politik tercihini değiştireceğini sanmadığını ifade ediyor. Ada çayı ve defneye zarar verenlerin, Orman’dan bunların ihalesini alanlar olduğunu dile getiren Aksu, kökten kesimi önlemek ve denetlemek için belediye olarak ihaleleri kendilerinin yapmak istediğini kaydediyor.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Dr. Nazif Aribas, 18 September 2011, 21:39
> Sevgili doğa dostu, Marmara Adası’ndaki çınar ağaçları katliamıyla ilgili haber yazınızı bugün okudum. Doğa sorunlarını kendine dert eden kişilere, -az da olsa- rastlamak güzel şey! Marmara Adası doğasının hayranlarından ve zaman buldukça orada yaşayanlardanım. Dolayısıyla Marmara Adası’nın uğradı...

Kaynak: [www.aksiyon.com.tr](http://www.aksiyon.com.tr:80/aksiyon/haber-28515-187-ada-sahillerinde-kesiliyorum.html), [web.archive.org (arşiv bağlantısı)](http://web.archive.org/web/20141115011857/http://www.aksiyon.com.tr:80/aksiyon/haber-28515-187-ada-sahillerinde-kesiliyorum.html)
