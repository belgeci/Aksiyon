# TÜBİTAK da sıfırlandı

*Gürhan Savgı 2015.04.21*

<div class="pNewsDetailMainContent" itemprop="articleBody">
 <blockquote>
  <p>
   <span>
    17-25 Aralık yolsuzluk operasyonundan sonra başlatılan tasfiye dalgası TÜBİTAK’ı da vurdu. Yüzlerce uzman ve bilim adamı fişlenip atıldı. Ülkenin en önemli bilirkişi kurumu, şu an mahkemelerin en küçük taleplerine bile cevap veremiyor.
   </span>
  </p>
 </blockquote>
 <p>
  Bir öğle yemeğinde aynı masadaydık, müdürüm ve yardımcısıyla. Müdürümün telefonu çaldı. Arayan, eşiydi. Onunla konuşurken, zaten üzgün olan müdürümün morali daha da bozuldu. Konuşması bitince ‘Beni işten çıkarmışlar’ deyiverdi. İşten atıldığına dair bildiri evine gönderilmiş ve ilk öğrenen kişi, bir gün önce bebeğini düşüren eşi olmuştu. Ortam bir anda buz kesti. Diğer bir yönetici araya girerek ‘Seni çıkardılarsa beni de çıkarmışlardır’ dedi. Sanki yalnız değilsin mesajı veriyor, yükünü hafifletmeye çalışıyordu. Yanılmadı da. Odasına çıkıp insan kaynaklarını aradığında aynı akıbete uğradığını öğrendi.”
 </p>
 <p>
  <img alt="" src="http://web.archive.org/web/20150801221310im_/http://medya.aksiyon.com.tr//aksiyon/2015/04/21/567769.jpg "/>
  Bu tanıklık, 17-25 Aralık yolsuzluk soruşturmasını kapatmak için ülkenin en önemli kurumlarından Türkiye Bilimsel ve Teknolojik Araştırma Kurumu’nda (TÜBİTAK) başlatılan ‘cadı avına’ kurban giden uzmanlardan birine ait. Bir zamanların en gözde kurumu, nitelikli eleman tasfiyesi ile her geçen gün kan kaybediyor. Ülkenin en iyi üniversitelerini bitirmiş, yurtdışında kendini geliştirmiş bilim adamlarının kurumla ilişiği kesildi. Kıyım öyle bir boyuta ulaştı ki neredeyse yeri değişmeyen kimse kalmadı. 40 yılda kurumdan ayrılan personelin 10 katı, son 6 ayda işten çıkarıldı.
 </p>
 <p>
  Türkiye, ‘şizofreni’ boyutuna varan tasfiyeleri, daha önce 28 Şubat postmodern askerî müdahalesi sırasında yaşamıştı. O dönemde icra edilen tasfiyeler sonucu binlerce kişi işinden olmuştu.
 </p>
 <p>
  <strong>
   FİŞLEMELER YİNE DEVREDE!
  </strong>
 </p>
 <p>
  Temel insan haklarının çiğnendiği her dönemde benzer metotlar uygulanıyor. Önce fişleme listeleri oluşturuluyor. Sonra gazetelere servis ediliyor. Ardından bu manşetler ihbar kabul ediliyor. Sonrası bir Türkiye gerçeği: mağdur edilen insanlar, zora giren hayatlar… TÜBİTAK’ta yaşananlar bu duruma gösterilebilecek örneklerden yalnızca biri.
 </p>
 <p>
  TÜBİTAK’taki kıyımda iktidar yanlısı basın oldukça aktif görev aldı. Gazetelerin hedef gösterdiği kurum kısa sürede hallaç pamuğu gibi atıldı. 20 Şubat 2014’te Akşam gazetesinin “148 İmam” başlığıyla manşetten verdiği haberde adı geçen bilim adamları, savunmaları dahi alınmadan işten çıkarıldı. 25 Mart’ta aynı gazetenin ‘Hayalet Casus Gemi’ manşetiyle verdiği yalan haberden sonra dinleme ve casusluk suçlamasıyla 19 uzman kurumdan uzaklaştırıldı. Hâlbuki suçlamaya konu olan gemi, 2013’te TÜBİTAK’ın bünyesine katılmıştı ve hiçbir haberleşme cihazına sahip değildi. Teknik sıkıntılardan dolayı geminin uluslararası sularda sefer yapması bile imkânsızdı. Fakat tezgâh hazırlanmıştı ve gerçekler görmezden geliniyordu. Özel güvenlik görevlileri, personeli, eşyalarını almalarına dahi müsaade etmeden gemiden attı.
 </p>
 <p>
  Aralık 2013 performans değerlendirme puanından tam not almış pek çok yönetici bir ay sonra yeni yönetim tarafından ya görevden alındı ya da pasifize edilerek sürgün görevlere gönderildi. Herhangi bir disiplin cezası olmayan uzmanlara işten atılma bildirimi posta yoluyla evlerine gönderildi. Gerekçe, “Hizmetinize ihtiyaç duyulmamaktadır” ya da “Yeniden yapılanıyoruz” idi. Ancak atılan her kişinin yerine yeni personel alınması ‘ihtiyaç duyulmamaktadır’ bahanesinin bir yalan olduğunu ortaya koyuyordu.
 </p>
 <p>
  İşten çıkarmalar ‘çok kaba’ bir tarzda icra edildi. Her durumda lüzumlu olan asgari kurumsal ilişki tarzı dahi yerine getirilmedi. İşinden olan uzmanlardan birinin anlattıkları, yaşananları daha iyi anlamamızı sağlıyor: “4 defa görev yerim değişti. Ağır bir ‘mobbing’e maruz kaldım. Her gittiğim birimde bir kenara oturup kendi işimle ilgileniyordum. Kimse gelip ‘Buraya niye geldin?’ diye sormuyordu. Kısa bir süre sonra işten çıkarıldım. Gerekçe olarak bana da ‘ihtiyaç kalmamıştır’ denildi. Hiçbir hukuki gerçekçe gösterilmedi.”
 </p>
 <p>
  Bir başka TÜBİTAK uzmanı, müdür ve müdür yardımcılarından önce idari görevi olmayan personelin işten çıkarılmaya başlandığını anlatıyor. Bu süreçte yürek burkan diyaloglar yaşanmış. İşine son verilen bir personel, veda ziyareti için amirini ziyarete gelmiş. Onlarca personelinin işine son verilen çaresiz idareci bu ziyaretten sonra ağlamış. Hıçkırıkları arasından “İstifaya zorlamak için bu kadar zalimlik olur mu?” sözleri dökülmüş.
 </p>
 <p>
  Mağdurları dinleyince yeni mi evlenmiş, yeni çocuğu mu olmuş, nişanlanmış mı, borca mı girmiş hiçbir insani durum dikkate alınmadan kimsenin gözünün yaşına bakılmadığı ortaya çıkıyor. Hakları ellerinden alınanlar arasında her görüş ve inançtan insanın olduğu belirtiliyor. Mağdur bir bilim adamının şu değerlendirmesi tüm tasfiye sürecini özetliyor: “Çıkarılanlara bakınca şunu anlıyorsunuz: AK Partili olmayan herkes hedefti. Hatta AK Parti’ye yandaş olanlarda dahi ‘kayıtsız şartsız’ itaat şartı aranıyordu.”
 </p>
 <p>
  TÜBİTAK’tan ilişkisi kesilen personelin diğer devlet kurumlarına geçişleri tıpkı 28 Şubat’ta olduğu gibi engellenmeye çalışıldı. Özel sektörde de zorluklar çıkarıldı. Sabah’ın 7 Nisan’daki ‘TÜBİTAK atıyor, Gazi kapıyor’ manşeti, uygulayanlar farklı olsa da aradan geçen 18 yıla rağmen postmodern darbe mantığının devam ettiğini gösteriyor. 28 Şubat’ta askerî vesayetin yanında yer alan Sabah, dindar oldukları için ordudan atılan subaylara hayat hakkı tanımamıştı. Şimdi ise aynı gazete TÜBİTAK’tan atılan ve Gazi Üniversitesi’nde işe alınan, geçim derdine düşmüş bazı bilim adamlarını hedef hâline getirmekten geri durmadı.
 </p>
 <p>
  <img alt="" src="http://web.archive.org/web/20150801221310im_/http://medya.aksiyon.com.tr//aksiyon/2015/04/21/567770.jpg "/>
 </p>
 <p>
  <strong>
   O ESKİ HÂLİNDEN ESER YOK ŞİMDİ!
  </strong>
 </p>
 <p>
  Son senelere kadar ‘yıldızı parlayan’, Türkiye’ye her sahada önemli katkılarda bulunan TÜBİTAK, paranoya sonrasında eski gücünü kaybetti. Kurum en basit taleplere bile cevap veremez duruma geldi. TÜBİTAK’a bağlı BİLGEM’in Gaziantep 4. Ağır Ceza Mahkemesi’ne gönderdiği yazı, kurumun geldiği durumu gözler önüne seriyor. Bilgi Güvenliği İleri Teknolojiler Araştırma Merkezi (BİLGEM), mahkemenin 4 hard diskle ilgili analiz talebini, “Bunu yapabilecek ehliyetli elemanımız kalmadı” diyerek geri çevirdi. Bu duruma gerekçe olarak da son 6 ayda kurumda yaşanan yoğun değişim gösterilmişti. Hâlbuki kurum kısa bir süre önce adından başarılarla söz ettiriyordu. TÜBİTAK özellikle savunma sanayii ile ilgili büyük projelere imza attı. Yerli füze, yerli lazer güdümleme, insansız hava aracı, kriptolama teknolojileri gibi alanlarda büyük atılımlar yaptı. Bakanlıkların büyük ölçekli yazılım projelerini hayata geçirdi. Türkiye’nin ilk yer gözlem ve uzaktan algılama uydusu BİLSAT, 27 Eylül 2003’te Rusya’nın Plesetsk Rampası’ndan Cosmos-3 fırlatma aracıyla uzaya gönderildi. Projeyi İngiltere’de bulunan SSTL (Surrey Satellite Technologies Limited) şirketi ile TÜBİTAK ortak gerçekleştirdi. Uydunun montaj ve yapım aşamaları bizzat Türk mühendislerinin katılımıyla İngiltere’de yapıldı. Birçok yeni Ar-Ge destekleme programı açıldı.
 </p>
 <p>
  2011’de uzaya gönderilen RASAT, Türkiye’nin uzay projeleri için bir mihenk taşı oldu. Uydunun sistem mühendisliği ve sistem tasarımı yurtdışından herhangi bir destek alınmadan TÜBİTAK’ın uzay mühendisleri tarafından gerçekleştirildi. Yapımına 2007’de başlanan Göktürk-2, 18
  <img alt="" src="http://web.archive.org/web/20150801221310im_/http://medya.aksiyon.com.tr//aksiyon/2015/04/21/567771.jpg "/>
  Aralık 2012’de Çin’deki Jiuquan Fırlatma Üssü’nden uzaya fırlatıldı. TÜBİTAK-TAI işbirliği ile geliştirilen keşif uydusunun donanımlarının yüzde 80’i, yazılımlarının ise tamamı Türk mühendislerce yapıldı.
 </p>
 <p>
  Önceki Bilim, Sanayi ve Teknoloji Bakanı Nihat Ergün döneminde, Erdoğan’ın da katılımlarıyla, Yurtdışındaki Türk Bilim İnsanları Kurultayı yapılarak çeşitli bilim kuruluşlarında çalışan çok sayıda bilim insanı TÜBİTAK’a kazandırılmıştı. Dünyanın en iyi üniversitelerinde ve kuruluşlarında çalışan pek çok akademisyen “Geri dönün ve memleketinize hizmet edin” çağırısına kulak vermiş, herhangi maddi beklenti içerisine girmeksizin Türkiye’ye dönmüşlerdi. Beyin göçünü tersine çevirmeyi amaçlayan bu proje kısmen başarılı oldu.
 </p>
 <p>
  <strong>
   ATILANLAR TÜRKİYE’NİN WIKILEAKS’İNİ ÖNLEDİ!
  </strong>
 </p>
 <p>
  Kurumdaki çalışmaların ivme kazandığı dönemi anlatan bir uzman (o da işten çıkarılanlar arasında), personelin kendi içinde bütünleşerek idealistçe çalıştığını belirtiyor. Bilişim Enstitüsü’nden atılan bu uzmanın anlattığına göre, TÜBİTAK personeli, bilişim konusunda özellikle kamunun imkân, kalite, kabiliyet ve güvenliğini artırmak için kurum kurum dolaşarak eksikleri belirliyor ve proje hazırlıyormuş. Hatta Genelkurmay Başkanı, yaptığı bir projeden dolayı bu uzmanı tebrik etmiş. Fakat uzman kısa bir süre sonra kendini kapı önünde bulmuş. Tasfiyeler sonrasında kurumdaki durumu şu sözlerle ifade ediyor: “Gelinen son durumda kimsenin projeleri düşündüğü yok. Herkes bu gidişatın sonucu ne olacak onunla meşgul. Çalışanların iş motivasyonları oldukça düştü.”
 </p>
 <p>
  İşinden olan bir başka uzman ise tarihe not düşülmesi gereken bir hatırlatmada bulunuyor: “İki önemli devlet kurumunun siber güvenlik projesini yaptık. Bir anlamda Türkiye’nin Wikileaks’i bu çalışmalar sonucu engellendi.” Türkiye’nin millî güvenliğine dair bu sırların yabancı istihbarat birimlerinin eline geçmesini engelleyen personel, ödüllendirileceği yerde atılanlar kervanına katılmış. Uzman, atılmalardan sonra kurum personelinin klasik devlet memuru anlayışına geri döndüğünü, ‘Biz kimsenin ayağına gitmeyiz, onların ihtiyacı varsa bize gelsinler’ tavrını benimsendiğini söylüyor.
 </p>
 <p>
  TÜBİTAK’tan tasfiye edilen personelin devletin bir kuruşunu dahi boşa sarf etmemek için ne kadar özen gösterdiğine dair bir örnek de ilginç: “Her hafta Ankara’ya gitmem gerekiyordu. Ankara’ya uçakla gitme imkânımız vardı fakat devlete masraf olmaması için otobüsü tercih ediyordum. İstanbul’dan geç saatte otobüse biniyor, sabah mesai başlangıcında başkente ulaşıyordum. Kurumdan tek bir araç gelmesi için diğer arkadaşları bekliyordum. Bazen bir saatten fazla otogarda beklediğim olmuştur.”
 </p>
 <p>
  <strong>
   HER ŞEY BÖCEK İLE BAŞLADI!
  </strong>
 </p>
 <p>
  Kurumdaki tasfiyenin işaret fişeği böcek raporunda atılmıştı aslında. Dönemin TÜTİBAK Başkan Yardımcısı ve BİLGEM Başkanı Hasan Palaz, süreçte yaşananları “Ömrümü Yedin Bay Böcek” isimli kitapta topladı. Palaz, kitabında, Başbakanlık Teftiş Kurulu Başkanlığı’nda görevli Başmüfettiş Mehmet Emin Baysa’nın, raporda poliüretan dolgu malzemesinin katılaşma tarihini 10 gün önceye almasını istediğini, aksi takdirde görevden alınacağını söylediğini anlatıyor. Palaz, ‘10 gün’ sırrını da şöyle açıklıyor: “24 ve 25 Kasım 2011 tarihlerinde İstihbarat Daire Başkanlığı’ndan (İDB) polisler Başbakan’ın Keçiören ve Çankaya çalışma ofislerinde böcek taraması yapmışlar. Ama böcekler 28 Aralık 2011 günü MİT aramasında bulununca İDB’den görevli gelen bu polislerin üzerine suçu yıkma girişimi oluyor. Yani böceğin yerleştirilmesi, hedef haline gelen bazı insanların üzerine yıkılmak istenmekteydi. Böyle pis bir oyuna, aslında farkında olmadan engel olduğum için, şahsıma ve TÜBİTAK’a büyük bir kin duyuluyor. Benim şu anda gördüğüm, ortaya konan senaryoda ben kötü adamım. Senaryoyu yazanlar dönemin başbakanının oligarşik kadrosudur.”
 </p>
 <p>
  Bütün baskılara rağmen Palaz geri adım atmadı. Akabinde ise TÜTİBAK’ta kıyım başladı. Büyük çaplı tasfiye için 17-25 Aralık yolsuzluk operasyonu bahane edildi. Dönemin başbakanı Tayyip Erdoğan ile oğlu Bilal Erdoğan’a ait olduğu iddia edilen ses kayıtlarının internete düşmesinin ardından TÜBİTAK’ta kriptolu telefonlarla ilgili birimde görev yapan 5 uzmanın ilişiği kesildi. TÜBİTAK’ın teknik olarak dinleme yapma imkânları olmamasına rağmen Gölbaşı Cumhuriyet Başsavcılığı, 28 TİB ve TÜBİTAK çalışanı hakkında “casusluk, devletin birliğini ve bütünlüğünü bozmak, kriptolu ve normal telefonların usulsüz dinlenmesi” iddiasıyla ağırlaştırılmış müebbet hapis cezası istemiyle fezleke hazırladı. Dosya Gölbaşı’nda ağır ceza mahkemesi olmadığı için Ankara Cumhuriyet Başsavcılığı’na gönderildi. Beklenen karar 2 Nisan’da çıktı. Ankara Cumhuriyet Savcısı Serdar Coşkun’un talimatıyla gözaltına alınan eski TÜBİTAK Başkan Yardımcısı Hasan Palaz tutuklandı.
 </p>
 <p>
  <img alt="" src="http://web.archive.org/web/20150801221310im_/http://medya.aksiyon.com.tr//aksiyon/2015/04/21/567772.jpg "/>
  Baskılar bununla da sınırlı kalmadı. AKP’li iki bakanın referansıyla TÜBİTAK’a giren Hasan Başaran’ın noter onaylı sahte diplomasının faturası da Palaz’a kesildi. Hakkında sahte diplomalı kişileri işe aldığı gerekçesiyle dava açıldı. Bu arada küçük bir hatırlatma yapmakta fayda var. Sahte diploma ile kısa dönem askerlik yapan Hasan Başaran, eski Bilim Sanayi ve Teknoloji Bakanı Nihat Ergün’ün ağabeyinin damadı. Başaran, Kocaeli Büyükşehir Belediyesi’nin Kent Konut isimli şirketinde 7 yıl boyunca bilgi işlem müdürlüğü yaptı. Yaklaşık 2,5 yıl önce TÜBİTAK’a başvurdu. Bakan Ergün’ün referansı ve TÜBİTAK Başkanı’nın talimatıyla işe alındı. Diplomasının sahte olduğu ancak 2 yıl sonra ortaya çıktı. Başaran, hakkında başlatılan hukuki süreç neticesinde tutuklandı. Eski bakan Ergün, yaşanan usulsüzlüğü kamuoyuna bizzat açıklamıştı.
 </p>
 <p>
  Bu arada, kriptolu telefonlar hakkında kısa bilgi vermekte fayda var. TÜBİTAK, kriptolu telefonların yalnızca tasarımını ve üretimini yapıyor. Kullanılan sertifikalar, prototipler ve algoritmalar NATO tarafından onaylı. Ürünler test edilmiş ve güvenilirlikleri dünya standartlarına uygun. Üretilen ilk cihazları Türk Silahlı Kuvvetleri (TSK) kullandı. Dönemin başbakanına verilen kriptolu telefon ise MİT’in testinden sonra kullanılmaya başlandı. Bu aşamadan sonrasına TÜBİTAK karışmıyor. Cihazları teslim ettikten sonra hangi telefonun kim tarafından kullanıldığını kurum yetkilileri bile bilmiyor.
 </p>
 <p>
  Kurumdaki kıyımlara gerekçe gösterilen dinleme cihazlarıyla (böcek) ilgili ilginç bir gelişme yaşandı. Dosyanın tek delili konumundaki cihazların, dava kapsamında muhafaza edilmek üzere teslim edildiği Ankara Adliyesi’nin adli emanetinden kaybolduğu ifade edildi. Basında geniş haber olunca cihazların mahkemeye gönderildiği söylendi. Bu yaşananlar kafaları karıştırdı. Son olarak mahkeme Başbakanlık’tan ihbarcı Mehmet Kaya’nın kimliğinin tespitini istedi. Gelen cevap ise hayli ilginçti: Birden çok Mehmet Kaya var. Tespit edemedik.
 </p>
 <p>
  <strong>
   HAYVANAT’TAN TÜBİTAK’A!
  </strong>
 </p>
 <p>
  Bilim ve Teknoloji Bakanlığı’na Fikri Işık’ın gelmesinden sonra, kurumda yıllarını harcamış 85 kişilik yönetici kadro, geçen sene 28 Şubat’ın yıl dönümünde görevden alındı. Bu rakam, kurumdaki yöneticilerin yüzde 80’i demek. UZAY, ULAKBİM ve SAGE enstitülerindeki bütün yöneticilere görevden el çektirildi. Bunlardan pek çoğu işten çıkarıldı. 2013’ün sonunda TÜBİTAK Başkanı Prof. Dr. Yücel Altunbaşak tarafından tasarlanan performans sistemine göre, beş enstitü “mükemmel” olarak seçilmişti. Fakat birkaç ay sonra bu enstitülerin müdürlerinin hepsi görevden alındı. Bazılarının kurumla ilişkisi kesildi. Bir anlamda kurumun hafızası sıfırlandı. Tasfiyeye kurban gidenlerin yerine liyakat sahibi olmayan kişiler getirildi. Ulusal Ağ ve Bilgi Merkezi (ULAKBİM) Müdür Yardımcılığı’na, Ankara Hayvanat Bahçesi Müdürü, ilahiyat fakültesi mezunu Mustafa Sancar atandı. TÜBİTAK’taki kıyım kısa zaman sonra alt kadrolara da sıçradı. TÜBİTAK Başkanı Prof. Dr. Yücel Altunbaşak, siyasi baskıya ilk başlarda karşı çıktı. Fakat o da fazla dayanamadı. Onun döneminde işe başlayan binden fazla araştırmacı ve mühendis kadrosunun işten çıkartılması süreci başladı. Böcek raporunu istenilen şekilde tahrif etmeyen Başkan Yardımcısı Hasan Palaz, ilk gönderilenler arasındaydı. Palaz’ın gönderilmesinden sonra, BİLGEM’de görev yapan yöneticiler, gruplar hâlinde çağrılarak “İstifa edin, yaftalanmayın, yoksa biz sizi atacağız” baskısına maruz bırakıldı. Kısa bir süre sonra Hasan Palaz ile çalışan ekibin hepsi tasfiye edildi. BİLGEM, 2003-2013 döneminde proje portföyü bazında yıllık ortalama yüzde 22, kapalı mekân alanında yüzde 15, personel bazında da yüzde 16 büyümüştü.
 </p>
 <p>
  Palaz, tutuklanmadan önce bir televizyon kanalında şu açıklamayı yapmıştı: “NASA’yı bırakarak ülkeye hizmet etmek için gelen bilim adamını, üç dil bilen, kendini çok iyi yetiştirmiş insanları hiçbir gerekçe göstermeden kurumdan attılar.”
 </p>
 <p>
  Liyakat şartının aranmadığı yeni atamalarda parti kimliği ön plana çıktı. 572 kişi sınavsız olarak kuruma alındı.  TÜBİTAK’ın en kritik pozisyonlarından olan Merkez Başkan Yardımcılığı’na Açık Öğretim mezunu Hayrettin Altunkaya getirildi. Altunkaya’nın, Cumhurbaşkanı’nın doktoru Cevdet Erdöl’ün yeğeni olması, dikkat çeken bir diğer ayrıntı. Görevden alınan 85 yöneticinin yerine kurum mevzuatı hiçe sayılarak lise mezunları atandı. Hasan Palaz, kitabında kuruma alınan Kıvanç Dinçer’in, Başbakan Yardımcısı Ali Babacan’ın yakın akrabası olduğunu aktarıyor. Dinçer’in hazırladığı ‘istenmeyenler listesi’nin tasfiyeye dönüştüğünün altını çiziyor. Ayrıca, AKP Gebze İlçe Başkan Yardımcısı Halim Turgut’un TÜBİTAK’ın İdari ve Sosyal İşler Müdürlüğü’ne, Çevre ve Şehircilik Bakanı İdris Güllüce’nin damadı Mustafa Dayıoğlu’nun da hiçbir yöneticilik vasfı yokken BİLGEM Siber Güvenlik Enstitüsü’ne asaleten müdür olarak atandığı bilgisini paylaşıyor.
 </p>
 <p>
  Son olarak, binden fazla uzmanın tasfiyesinde imzası olan Prof. Dr. Yücel Altunbaşak da 4 yıldır yürüttüğü TÜBİTAK Başkanlığı’ndan istifa etti. İstifasını, bağlı olduğu ve hisleriyle ön plana çıkan Bakan Fikri Işık duyurdu. Işık, “Ne istifa ne görevden alınma. Karşılıklı mutabakatla görevden ayrılma olarak açıklayabiliriz” dedi. İşin ilginç tarafı, Altunbaşak, istifası üzerinden dört gün geçmişken “görevi kötüye kullanmak” suçlaması ile gözaltına alındı, sonra serbest bırakıldı. Edinilen bilgiye göre, serbest bırakılmasında 11. Cumhurbaşkanı Abdullah Gül etkili oldu. Gül, kendisinin atadığı ve aynı zamanda hemşehrisi olan bir bürokratın ‘anlaşılmaz sebeplerle’ gözaltına alınmasına sert tepki gösterdi ve anında devreye girdi.
 </p>
 <p>
  Tasfiyelerin ardından darbe davalarında önemli gelişmeler yaşandı. Yeni TÜBİTAK heyeti Balyoz davasının temel delillerinden biri olan 5 numaralı hard diskin sahte olduğuna karar verdi.
 </p>
 <p>
  Bu arada, işten atılan pek çok bilim adamı hakkını aramak için mahkemeye başvuruyor. Kurum aleyhine açılmış yüzlerce işe iade davası var. Fakat Gebze İş Mahkemesi, yazılı ve sözlü savunmaları dikkate almadan işi bilirkişiye havale ediyor. Davayı kazananlara ise işe iade yerine tazminat ödeniyor. Sözleşmeli personel ise tazminat haricinde herhangi bir hak iddia edemiyor.
 </p>
 <p>
  Son sözü, “Tarih şahit ki tüm iktidarı koruma amaçlı haksız tasfiyelerin faturası millete çıkıyor” diyen bir yöneticiye bırakalım. TÜBİTAK’tan atılanlar arasında yer alan bu kişi, “1960’larda Devrim otomobili projesinin aksamasının açığını hâlâ kapatamadık. Aynı dönemde uçak sanayii kurmaya yönelik çalışmalar akamete uğratıldı” dedikten sonra şunları dile getiriyor: “2015’e geldik, ihtiyacı karşılayan insansız hava aracı imal edemiyoruz. Yaptıklarımız da hayal kırıklığı oluyor. En büyük tehdit füzelerden gelmesine rağmen bir füze savunma sistemimiz yok. NATO’ya muhtacız. Yolsuzlukları örtmek ve iktidarını korumak için TÜBİTAK’ta yapılan bu tasfiye, kritik her alanda kendini kısa sürede hissettirecektir. Tabii anlayana. Mesela, Bakü-Ceyhan petrol boru hattına siber saldırı olduğunu 4 ay önce yabancı kaynaklardan öğrenebildik. Son elektrik kesintisinin siber saldırı kaynaklı olup olmadığını orta vadede dış kaynaklardan öğreneceğiz. Bilimsel çalışmalarda personel değişimi, dere geçerken at değiştirmek gibidir. Yerine aynı kalitede uzman koysanız bile çalışma uzun yıllar aksar. TÜBİTAK’taki bu amansız kıyımın faturasını milletçe ödeyeceğiz.”
 </p>
 <p>
  <img alt="" src="http://web.archive.org/web/20150801221310im_/http://medya.aksiyon.com.tr//aksiyon/2015/04/21/567773.jpg "/>
 </p>
 <p>
  <strong>
   TÜBİTAK’IN TARİHÇESİ
  </strong>
 </p>
 <p>
  TÜBİTAK, ulusal öncelikler doğrultusunda bilim ve teknoloji politikaları geliştirmek, bunları gerçekleştirecek altyapının ve araçların oluşturulmasına katkı sağlamak, araştırma ve geliştirme faaliyetlerini özendirmek, desteklemek, yürütmek, bilim ve teknoloji kültürünün geliştirilmesinde öncülük yapmak amacıyla, 1963’te kuruldu. Kurumun başlangıçtaki temel görevi, özellikle doğa bilimlerinde temel ve uygulamalı araştırmaları desteklemek ve genç araştırmacıları teşvik etmekti.
 </p>
 <p>
  TÜBİTAK, 1967’de Dokümantasyon Merkezi’ni kurarak araştırmacılara Ar-Ge alanında hizmet verme görevini üstlendi. Bu merkez, 1996’da akademik bilgisayar ağı kurulduktan sonra Ulusal Akademik Ağ ve Bilgi Merkezi’ne (ULAKBİM) dönüştürüldü. 1970’li yıllarda kurumun görevleri arasına araştırma yapmak da eklendi. TÜBİTAK, daha sonra ülkenin bilim ve teknoloji politikasını belirleme sorumluluğunu üstlendi. Bilim ve Teknoloji Yüksek Kurulu’nun (BTYK) 1983’te kurulması ve kurulun sekretarya görevinin TÜBİTAK’a verilmesi, bu sorumluluğu somut bir görev hâline getirdi. Önümüzdeki 20 yıllık dönemde uygulanacak bilim ve teknoloji politikalarının belirlenmesine yönelik olarak “Vizyon 2023” adlı kapsamlı bir proje şu sırada yürütülüyor. 7 Temmuz 2005’te 5376 sayılı kanun uyarınca, kurumun daha önce Türkiye Bilimsel ve Teknik Araştırma Kurumu olan ismi, Türkiye Bilimsel ve Teknolojik Araştırma Kurumu olarak değiştirildi.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/tubitak-da-sifirlandi_550631), [web.archive.org (arşiv bağlantısı)](http://web.archive.org/web/20150801221310/http://www.aksiyon.com.tr/kapak/tubitak-da-sifirlandi_550631)
