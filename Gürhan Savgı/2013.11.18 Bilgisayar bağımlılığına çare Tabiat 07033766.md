# Bilgisayar bağımlılığına çare: Tabiat

*Gürhan Savgı 2013.11.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Binlerce çocuk üzerinde yapılan bir araştırmaya göre, düzenli olarak tabiata çıkan çocuklarda bilgisayar, televizyon ve alışveriş merkezi bağımlılığı büyük oranda azalıyor.
  </font>
 </div>
 <div id="newsText">
  <font class="detail-text">
   <p>
    Büyük şehirlerde yaşayan çocukların tabiat ile bağları her geçen gün kesiliyor. Apartman çocuğu tabir edilen bu yavrular topraktan iğreniyor, arıdan korkuyor, fasulye tanesinin çimlendiğini dahi bilmiyor. Doğa yoksunluğu çeken çocuklar bu boşluğu televizyon izleme, bilgisayar kullanma ve alışveriş merkezlerinin müdavimi olma şeklinde doldurmaya çalışıyor.
   </p>
   <p>
    Bu kötü gidişatı gören TEMA Vakfı, 2010’da Minik TEMA Eğitim Programı’nı başlattı. 2012-2013 öğretim yılında İstanbul Kalkınma Ajansı’nın desteği ile başlayan program İstanbul’da 500 okul ve 29 bin 800 öğrenci üzerinde uygulandı. Program ile çocukların çevre, doğa, toprak, su, hava ve sürdürülebilir hayat gibi konularda farkındalık oluşturarak olumlu tutum geliştirmeleri hedeflendi. Bilim insanları tarafından hazırlanan eğitim programı kapsamında çocukların yaş gruplarına göre 42 farklı etkinlik oluşturuldu. Hayat boyu öğrenme yaklaşımı icabı etkinliklerin uygulamalarına aile katılımları da sağlandı. ‘İçeride Çocuk Kalmasın’ ve ‘Toprak Dersem Çık’ sloganlarından hareketle şekillenen etkinlikler çocukların mümkün olduğunca tabiatla iç içe olmalarına imkân sağlayacak şekilde tasarlandı. Eğitim sürecini desteklemek amacıyla ‘Hafıza Oyunu’,  ‘Gözlem Kutusu’ ve ‘Meşe Ağacı Arkadaşım Olur musun?’ gibi materyaller oluşturuldu. Bulutları Gözlemleyelim, Atık Kâğıttım Hamur Oldum, Ektim Bir Kere Yedim Bin Kere, Solucan Çiftliği, Ağacına Sarıl benzeri etkinlikler çocukların en çok ilgi gösterdikleri arasında yer aldı.
   </p>
   <p>
    Programı değerlendiren TEMA Genel Müdürü Serdar Sarıgül, katılımcılarda çevre farkındalığının yüzde 90 arttığını tespit ettiklerini söylüyor. Program sonunda bir de Doğa - Çocuk İlişkisi Araştırması yapılmış.  Araştırmaya göre, okul öncesi çocukların yüzde 91’i yaşadığı yerlerde hayvan ve bitkiler daha fazla olsaydı daha mutlu olacağını belirtiyor. 7-17 yaş grubunun yüzde 76’sı tabiata ve doğada yaşayan canlılara karşı sorumluluk hissettiğini ifade ediyor.
   </p>
   <p>
    Serdar Sarıgül; Minik TEMA Programı’na katılan öğrencilerin üretkenliklerinin geliştiğini, sebep-sonuç ilişkisi kurduğunu, farkındalığının arttığını, heyecan duyduğunu, eğlendiğini, merak ettiğini, empati kurma becerisinin arttığını vurguluyor.
   </p>
   <p>
    Minik TEMA Eğitim Programı çerçevesinde 2 bin 500 çocukla gerçekleştirilen ‘Doğa Çocuk İlişkisi Araştırması’ okul öncesi ve ilkokul- ortaokul- lise yaş grupları olmak üzere iki ayrı grupta yapıldı. Araştırma; doğanın çocuklar için bir ihtiyaç ve çok iyi bir öğrenme ve gelişme ortamı olduğunu ortaya koydu. Araştırma sonunda şu bulgulara ulaşıldı: Çocuklar boş zamanlarında en çok televizyon izliyor, alışveriş merkezlerine gidiyor. Ancak parkta oynayan, tabiatla ilişkisi olan çocukların çoğu bilgisayar oynamıyor, internete girmiyor. Erken yaşta tabiat eğitimi almış çocuklar büyüdüklerinde doğa dostu, çözüm odaklı ve kendine güvenen bireyler oluyor. Çocuklar en çok parkta mutlu oluyor ve okullarında en çok bahçe görmek istiyor. Çocuklar hayat tarzları ile tabiat sorunları arasındaki ilişkiyi kuramıyor. Annenin ilgisi ve eğitim düzeyi arttıkça çocukların doğayı koruma isteği ve farkındalığı artıyor. Evinin bahçesi ve yakınlarında park bulunan çocukların; yüzde 73’ü parkta oynuyor, yüzde 53’ü alışveriş merkezlerine gitmiyor. Evinin yakınında park olanların yüzde 79’u alışveriş merkezlerine gitmiyor. Evine yakın bahçe ya da park bulunmayan çocukların yüzde 57’si parkta oynamıyor, yüzde 40’ı doğa yürüyüşü yapmıyor. Parkta oyun oynayanların yüzde 81’i boş zamanlarında internete girmiyor.
   </p>
   <h3>
    <span>
     Katılımcı çocukların kazanımları:
    </span>
   </h3>
   <ul>
    <li>
     Toprağın canlılar (insanlar, yer altında/yer üstünde yaşayan böcek ve bitkiler) için barınak olduğunu söyler.
    </li>
    <li>
     Toprağın canlılara besin sağladığını söyler.
    </li>
    <li>
     Toprağın canlılara araç (giysi, bardak, tuğla, kâğıt, tabak gibi) sağladığını söyler.
    </li>
    <li>
     Toprağın farklı yapılarda (doku, renk gibi özellikleri açısından) olduğunu açıklar.
    </li>
    <li>
     Toprağın içinde cansız varlıklar (taş, eski çağlardan kalan ev ve eşya kalıntıları, fosiller ve su gibi) olduğunu açıklar.
    </li>
    <li>
     Toprağın içinde canlı varlıklar olduğunu açıklar.
    </li>
    <li>
     Bitkilerin toprak için gerekli (toprağın zenginleşmesi, erozyondan korunması, canlı çeşitliliğinin artması gibi nedenlerle) olduğunu söyler.
    </li>
    <li>
     Çevre ile ilgili (hava, su, toprak, bulut, yağmur, rüzgâr, ağaç, bitki, hayvan gibi) belli kavramları/varlıkları açıklar.
    </li>
    <li>
     Doğal varlıkları dikkatli kullanmak gerektiğini açıklar.
    </li>
    <li>
     Toprağı neden kirletmemek gerektiğini söyler.  Orman yangınının toprağa zarar verdiğini söyler.
    </li>
    <li>
     Rüzgâr erozyonunun toprağa zarar verdiğini söyler.
    </li>
    <li>
     Su erozyonunun toprağa zarar verdiğini söyler.
    </li>
    <li>
     Temiz havanın tüm canlıların sağlığı için gerekli olduğunu söyler.
    </li>
    <li>
     Temiz suyun tüm canlıların sağlığı için gerekli olduğunu söyler.
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=37109), [web.archive.org (arşiv bağlantısı)](http://web.archive.org/web/20131207143712/http://www.aksiyon.com.tr:80/aksiyon/newsDetail_getNewsById.action?newsId=37109)
