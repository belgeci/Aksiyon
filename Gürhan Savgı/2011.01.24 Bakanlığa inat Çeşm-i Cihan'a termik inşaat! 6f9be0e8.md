# Bakanlığa inat, Çeşm-i Cihan’a termik inşaat!

*Gürhan Savgı 2011.01.24*

<font class="agenda2NewsSpot">
 <span>
  <span>
   Fatih Sultan Mehmet’in ‘Çeşm-i Cihan’ dediği Amasra’ya devasa bir termik santral inşa etme talebi reddedilen HEMA, ısrarından vazgeçmiyor. İçme sularını tehdit eden şirket, planda gösterilen Filyos’a gitmemek için elinden geleni yapıyor.
  </span>
 </span>
</font>
<font class="newsDetail">
 <p>
  <p class="MsoNormal">
   ‘Çeşm-i cihan’, ‘âlemin gözbebeği’ demek. Fatih Sultan Mehmet, fethedeceği Amasra’yı, tabii güzelliği nedeniyle böyle nitelendirmiş. Aksiyon, 3 Mayıs 2010 tarihli 804. sayısında, İzlanda’da püskürttüğü küllerle Avrupa’daki hava ulaşımını haftalarca engelleyen Eyyafyallayöküll yanardağını, Bartın’a bağlı Amasra’da yapımı planlanan termik santralle karşılaştırmıştı. Haber başlığı “Amasra’ya volkan gibi termik santral” idi. Bu haberden sonra, termik santrali inşa edecek olan HEMA Holding’in Yönetim Kurulu Başkan Vekili Şerafettin Yılmaz görevinden alındı. Çünkü, kendisine termik santralin planlandığı bölgenin Çevre ve Orman Bakanlığı’nın hazırladığı Çevre Düzeni Planı’nda ‘turizm ve tarım’ alanı olarak yer aldığını hatırlatınca “Bakanlık işsiz güçsüzlere plan yaptırıyor.” demişti. Bakanlık yetkililerinin bu açıklamaya sert tepki gösterdiği öğrenildi. Bu gelişmelerin ardından santralin yer seçimiyle ilgili değerlendirmelerini tamamlayan Çevre ve Orman Bakanlığı, santralin Amasra’nın hemen yanı başındaki Gömü ve Tarlaağzı’nda yapılamayacağını şirkete bildirdi.
   <span>
   </span>
   <span>
   </span>
  </p>
  <p class="MsoNormal">
   Yörede büyük yankı uyandıran ilk haberimizden sonra gelişmeleri yerinde izlemek amacıyla Bartın ve Amasra’ya gittik. Amasra’nın en iyi otellerinden Işıkaltı’nın çatı restoranında balık yemek ayrı bir zevk. Çünkü bu tazelikte balığı büyük şehirlerde yemeniz çok zor. Amasra kıyıları, Karadeniz’de balıkların ürediği önemli yerlerden biri olduğu için Bakanlar Kurulu kararıyla Su Ürünleri İstihsal Alanı ilan edilmiş. Bu bile 2 Keban Barajı’ndan daha büyük bir termik santralin Amasra’ya kurulmaması için yeterli bir sebep. Ancak Bartın İl Tarım Müdürlüğü, termik santralle ilgili Çevresel Etki Değerlendirmesi çalışmalarında bölgenin Su Ürünleri İstihsal Alanı olduğunu kayıtlara geçirmemiş. Oysa termik santrallerin deniz suyu sıcaklığını artırdığı ve kömür yıkama sularıyla deniz hayatını olumsuz etkilediği bilimsel bir gerçek.
  </p>
  <p class="MsoNormal">
   Bartın’ın eski Turizm İl Müdürü İsmail Aktaş’ın organizasyonu ile Amasra’nın geleceğinden endişe eden bir grup mühendis, turizmci, kamu görevlisi ve sivil toplum kuruluşu temsilcisi ile bir araya geldik. Kendini Amasra ve yöresine adayan Aktaş, Amasra’ya 13 km mesafedeki Küre Dağları Millî Parkı’nın, Avrupa’da doğal alanların daha etkin korunması için uygulanan Pan Park kapsamına alınması için çaba sarf ediyor. Çünkü Küre Dağları, Avrupa’nın 100, Türkiye’nin 9 sıcak bölgesinden biri. ‘Sıcak bölge’, koruma etkinliğinin önemini göstermek için kullanılan bir terim. Çalışmalar, Doğa Koruma Millî Parklar Genel Müdürlüğü ve WWF Türkiye tarafından yürütülüyor. Avrupa’da Pan Park statüsüne sahip 11 elit koruma alanı bulunuyor. Bu parkların 50 kilometre çevresinde kirletici sanayi tesisi ve termik santral kurulamıyor.
  </p>
  <p class="MsoNormal">
   Uzun senelere dayanan tecrübeleri minvalinde görüşlerini aktaran Amasra Taş Kömürü İşletmesi’nde görevli mühendislere göre santralin ilk etapta yakacağı 5 milyon ton (250 bin kamyon) kömürün çıkarılması imkânsız. Çünkü Amasra’da yer altındaki kömür damarları yere paralel uzanmıyor. Dik inen damarlarda bu kadar kömür üretimi ise mümkün görünmüyor. HEMA, termik santrali kurduktan sonra ‘kömür yetersiz diyerek’ ithalata başlayacak. Zonguldak Kandilli ve Amasra’da büyük limanlar yapma istekleri de bu amaca yönelik.
  </p>
  <p class="MsoNormal">
   Dersini iyi çalışmış olan mühendisler, HEMA’nın kömür kazıları için yaptığı masrafı da abarttığını düşünüyor. Yörede kömür çıkarmak için 8 metre çapında 800 metreye varan üç kuyu açan şirket yaklaşık 260 milyon avro harcadığını iddia ediyor. Mühendislere göre bu rakam 30 milyon dolardan fazla değil. Çünkü kazıyı yapan Çinli firma daha önce Türkiye Taşkömürü Kurumu (TTK)’na benzer bir kazının metresini 10 bin dolardan yapmış. 3 bin metre kuyu kazıldığında rakam 30 milyon dolara ulaşıyor.
  </p>
  <p class="MsoNormal">
   Duyarlı vatandaşları endişeye sevk eden diğer bir husus da Bartın’ın içme suyu ihtiyacını karşılayan Kavşak Suyu’nun kömür kuyuları sebebiyle tehdit altına girmesi. Çünkü deniz seviyesinden 200 metre aşağıda bulunan bir akifer (yer altı su deposu)’den şişe suyu kalitesinde su çıkıyor. Bir mühendis, biri yörede şişelenen sudan, diğeri de çeşmeden su istiyor. Cebindeki su sertliğini ölçen cihazı sırasıyla bardaklara daldırıyor. Fransız sertliği cinsinden ölçüm değerleri çeşme suyunda 13, şişe suyunda 6. “İşte” diyor mühendis: “Bartın’ın içme suyu olan Kavşak Suyu’nda bu değer 3’tür. Santrali yapacak olan firma da bu suyun peşindedir. Santralde kazan suyu olarak denizden su alıp arıtmak maliyetlidir. Ama kaliteli bir içme suyunu saflaştırmak hiç de zor değildir.”
  </p>
  <p class="MsoNormal">
   HEMA, Kavşak Suyu havzasında devasa bir kömür sondajı kuyusu açtı. Kuyu akiferi delerek aşağı doğru inerken su baskınına uğradı. HEMA, saatte 200 ton su basabilen bir tulumbayı TTK’dan alarak kuyudaki suyu tahliye etti. Daha sonra kuyunun çevresine 10 santimetrede bir sondajlar yapılarak su geçirmeyen kimyasal maddelerle karışık çimento yer altına enjekte edildi. Bu maddelerin yer altı suyuna karışarak uzun yıllar boyunca insan sağlığını tehdit etmesinden endişe ediliyor. Bu çalışmaların yapıldığı günlerde Kavşak Suyu’ndan beslenen Kaman Deresi’nin bembeyaz ve köpüklü aktığı görüldü. Bartın Belediyesi’nin numune alarak Ankara Refik Saydam Hıfzıssıhha Enstitüsü’nde yaptırdığı analizlerde siyanür başta olmak üzere çok sayıda ağır metal ve kimyasal madde tespit edildi. Ancak Bartın Çevre İl Müdürlüğü’nün aldığı analizlerde tehlikeli bir bulguya rastlanmadı. Numune alımına şahit olan adı bizde saklı bir mühendis, Çevre ve Orman Müdürlüğü elemanlarının numuneyi şirketin gösterdiği kovalardan aldıklarını söylüyor. Aynı mühendis, memurları dereden numune almaları için uyardığını ancak sözlerine kulak asılmadığını dile getiriyor.
  </p>
  <p class="MsoNormal">
   Daha evvel de kömür sondajı çalışmaları sırasında patlayıcı kullanılması sebebiyle kuyunun hemen yakınındaki Asker Suyu kurumuş. Bölgedeki yer altı suları dikkate alınmadan kuyu sondajı izinlerinin verilmesinin yanlış olduğu ifade ediliyor. İlgili kurumlar suya sahip çıkmayınca vazife Bartın Belediyesi’ne düştü. Belediye, DSİ’ye karşı Zonguldak İdare Mahkemesi’nde Kavşak Suyu’nun koruma alanının genişletilmesi için dava açtı. Dava dilekçesinde, İstanbul Teknik Üniversitesi Maden Fakültesi Öğretim Üyesi Doç. Dr. Tolga Yalçın’ın hazırladığı rapora’ atıf yapıldı. Raporda, “Günümüzde içme suyu kaynaklarının hızla kirlendiği, azaldığı ve küresel ısınmanın da ortaya çıktığı göz önüne alındığında koruma koşullarının daha da geliştirilmesi gerekir.” hükmü yer alıyor. Dava dilekçesinde ayrıca su havzasının koruma sınırları dışında da membalar bulunmasının koruma sınırının olması gerekenden küçük ilan edildiğinin bir delili olduğu belirtildi.
  </p>
  <p class="MsoNormal">
   HEMA, BARTIN’IN İÇME SUYUNU İSTEDİ
  </p>
  <p class="MsoNormal">
   Bartın Belediye Başkanı Cemal Akın, Kavşak Suyu ile ilgili şoke edici bir iddia ortaya atıyor: “Bir toplantıda şirket havzayı istedi. Biz de o suyun Kavşak Suyu olduğunu ve önemini bakan beye 4-5 ay önce anlattık.” Başkan Akın’ın bu sözleri, bize daha önce, HEMA’nın bu suyun peşinde olduğu uyarısında bulunan mühendisi hatırlattı. Kavşak Suyu’nun 1947’de Bartın’a ulaştırıldığını ifade eden Akın, o günkü şartlarda 5 bin kişinin içme suyu ihtiyacını karşılayan kaynaktan bugün 100 bin kişinin faydalandığının altını çiziyor.
  </p>
  <p class="MsoNormal">
   Sondaj kuyularının içme sularını tehdit ettiğine işaret eden Akın, endişesini şöyle dile getiriyor: “Bu kuyuların altından galeriler geçecek. Bunun kazma gücüyle olması mümkün değil. Dinamit kullanılması gerekecek. Bu dinamiti kullanırken acaba bu kalkerler kırılmayacak mı? Sularımız kaçmayacak mı? Çünkü burada Asker Suyu dediğimiz bir suyumuz vardı. O su kaçtı.”
  </p>
  <p class="MsoNormal">
   Kömür çıkaracağı Tarlaağzı mevkiindeki santrali bakanlığa ve yöre halkına bir türlü kabul ettiremeyen HEMA, bu sefer de gözünü kabul edilmeyen yere 2 km mesafedeki Delikliburun mevkiine dikti. Ancak bakanlık yetkilileri, bölge Çevre Düzeni Planı’nda orman alanı olarak göründüğü için şirkete en uygun yer olarak 25 km batıdaki Filyos sahillerini tavsiye ediyor. Bakanlıkta yapılan inceleme değerlendirme toplantısında da tüm temsilcilerin huzurunda bu husus şirket yetkililerine söylenmiş. Ancak HEMA, çıkaracağı kömürden uzaklaşmak istemiyor. HEMA’nın planlarında ağırlık kazanan Delikliburun mevkii, Bartın’ın yaklaşık 8 km kuzeyinde. Buraya yapılacak yüzlerce metrelik bacalardan çıkacak emisyonlar, Karadeniz’den gelecek hâkim kuzey rüzgârıyla direkt Bartın’ı etkisi altına alacak. Zaten etrafı dağlarla çevrili çanak şeklindeki coğrafyaya sahip olan şehirde yoğun bir hava kirliliği yaşanıyor. Tüm Bartın’ın bir senede yaktığı kömürü bir günde yakacak olan santralin etkisinin yıkıcı olacağı ifade ediliyor.
  </p>
  <p class="MsoNormal">
   HEMA’dan Amasra Belediyesi de şikâyetçi. Belediye; Tarlaağzı, Gömü ve Ahatlar köylerini mücavir alanına almak için Bartın Valiliği’ne müracaat etmiş. Valilik bu talebi uygun bulmuş. Bölgenin düzenli gelişimini sağlamak, turizm potansiyelini artırmak için bu girişimi yaptıklarını söyleyen Amasra Belediye Başkanı Emin Timur, sümen altı edilen başvuru ile ilgili şunları söylüyor: “Tarlaağzı köyü içinde HEMA’nın yatırımları var. Bizim oraları mücavir alana almamız, ‘yatırımları engellemek için yapılıyor’ şeklinde algılanmış. Enerji Bakanlığı’nın bunları dikkate almasına çok şaşırdım. Üstelik HEMA’nın yatırımları, Ahatlar ve Gömü’de yok. Sadece Tarlaağzı’nda var. Bunu anlamak mümkün değil. İyi inceleme ve araştırma yapmadan sadece HEMA’nın emir ve direktifleri doğrultusunda yazılmış yazılardır.”
  </p>
  <p class="MsoNormal">
   HEMA, 24 Kasım 2010’da Bartın’da Çevresel Etki Değerlendirme Tanıtım Toplantısı yaptı. Oldukça gergin geçen toplantıdan sonra 29 Kasım’da da Çevre ve Orman Bakanlığı’nda Yatırım İnceleme Değerlendirme Toplantısı vardı. Toplantıya 32 kamu ve sivil toplum kuruluşu temsilcisi katıldı. Tarlaağzı Muhtarı Yaşar Uçar, HEMA Holding sahibi Mehmet Hattat ile diyaloğunu şöyle anlatıyor: “Tarlaağzı burada kıraç ve tarıma elverişli değil şeklinde nitelendi. Ben orada Mehmet Hattat Bey’e sordum: ‘ ‘Siz, Tarlaağzı’na kıraç diyorsunuz.’ Bu bilgiyi nereden aldınız?’ ‘Sayın muhtarım bu yazıyı ben yazmadım. Bunu TTK verdi bana.’ dedi. Ben de cevaben, ‘TTK yer altından anlar, yer üstünden anlamaz.’ dedim. Tarım İl Müdürlüğü’nü göreve davet ediyorum. Müfettiş göndersinler. Beni bulsunlar. Köyümüzdeki zirai faaliyetlerle ilgili raporu okuyuverdim. Arıcılığa, turizme, cevize, sarma-dolma yaprağına varıncaya sayıp döküverdim.”
  </p>
  <p class="MsoNormal">
   HEMA Enerji Grubu Başkanı Hulki Yakupoğlu: Santral, üretimi ve istihdamı artıracak
  </p>
  <p class="MsoNormal">
   Kamuoyunun gündemindeki soruları yöneltmek ve çalışmaları yerinde görmek için HEMA Enerji Grubu Başkanı Hulki Yakupoğlu ile temasa geçtik. Yakupoğlu, TTK Amasra işletmesindeki ofisinde konuştuktan sonra bizi İşletme Müdürü Mustafa Suvar’a havale etti. Suvar ile birlikte 2 ayrı kuyuya indik.
   <span>
   </span>
   Asansörle yaklaşık 10 dakikalık bir yolculuktan sonra işletmedeki kuyunun 410. metresine geldik. Bu metrede metal bir levha ile kuyu sonlandırılmıştı. Dikey inen kuyuya bu metrede sadece 20-30 metrelik bir galeri açılmıştı. Tarlaağzı’ndaki kuyuda ise 510 metreye indik. Burada da betondan yükleme boşaltma rampasının olduğu bir 20-30 metrelik galeri vardı. Kuyuların birbirine bağlanmasına yönelik bir çalışma ise yoktu. Kavşak Suyu havzasındaki üçüncü kuyuya ise Çinliler çalıştığı gerekçesiyle giremedik. Kuyunun ağzından aşağıya çimento aktarılıyordu. Burada çimentoya karıştırılan kimyasal maddelerle yüklü tanklar dikkatimizi çekti. Yetkililer, ‘Bunların içinde ne var?’ sorumuzu cevaplamadı. Kuyuyu, izole etmek için açılan ve daha sonra kimyasal madde katkılı beton enjekte edilen sondaj yerlerinin ise beton zeminin altında kaldığı söylendi. Çinlilerin tercümanı Uygur Türkü Adurrahman Kadir, 74 Çinli’nin 1400-1500 lira maaşla çalıştığını ifade etti. Ancak bu ücretin çok daha düşük olduğu iddia ediliyor.
  </p>
  <p class="MsoNormal">
   Suvar’a ne kadar kömür tespit edebildiniz diye sorunca; ‘İşletebilir 100 milyon ton’ cevabını aldık. Kömürün kallorisinin yükseltilmesi ve temizlenmesi için suyun Bartın Çayından getirilmesi planlanıyor.
  </p>
  <p class="MsoNormal">
   Şimdi, yerin yüzlerce metre altına inmeden önceki görüşmemize, Yakupoğlu’na dönelim. İlk soru, santralin ilk etapta yakacağı yılda 5 milyon ton taş kömürünün bu sahadan çıkartılıp çıkartılamayacağı. Yakupoğlu, bu konuda iddialı konuşuyor: “En ufak bir şüphemiz olsa bu kadar parayı gömmeyiz. Bu iddiaların ardında başka niyetler var. Türkiye’de yer altı işletmelerden 7,5 milyon ton kömür üretiliyor. Bunun 5 milyon tonuna Çayırhan’da ulaşılıyor. ‘Olmaz’ diyen arkadaşlara karot ambarımızı gezdirelim. Gelip bizim çalışmalarınıza baksınlar. Eğer mühendis iseler anlayacaklardır. Biz hiçbir şeyi saklamıyoruz. Madencilikle ilgili inceleme için Çin’e gittik. Bir üretim noktasında
   <span>
   </span>
   ayda 1 milyon ton üretiyorlar. Bizde 30 bin ton olmuyor. Damar yapısı falan birçok şey söylenebilir. Amasra’da ilk planda birkaç arımdan beklentimiz yılda 5 milyon ton. Nihai hedef 10 milyon ton.”
  </p>
  <p class="MsoNormal">
   Yöredekilerin en
   <span>
   </span>
   önemli endişelerinden biri de Kavşak Suyu’nun olumsuz etkilenmesi. Yakupoğlu, kesinlikle bu suyu santralde kullanmayacaklarını vurguluyor. Deniz suyunu filtre ederek soğutma suyu olarak kullanacaklarını ifade eden Yakupoğlu, 200 metreden çekerek Kavşak Suyu’nu kullanmanın çok maliyetli olacağını iddia ediyor.
  </p>
  <p class="MsoNormal">
   Kavşak Suyu’nun kuyuyu bastığını doğruluyor Yakupoğlu ancak su seviyesinin altında üretim yapılabileceğini bir örnekle anlatmaya gayret ediyor: “Madencinin en sevmediği şey sudur. Bu havzada herkes biliyor ki TTK, Zonguldak’ta denizin altında çalışıyor. Deniz madene sızıyor mu?
   <span>
   </span>
   Ben suyun
   <span>
   </span>
   400 metre altında galeriler açacağım. Arada su sızdırmaz killi bir yapı var. Kuyuyu su bastı. Tabii ki yani. Bu akiferin içinden geçtik. Akiferi kazdığım için bu oldu. Ama bir defa kazdım geçtim. Kuyuyu takviye ettim. Su gelirini önledim.”
  </p>
  <p class="MsoNormal">
   Batı Karadeniz’in madencilikle var olduğunu dile getiren Yakupoğlu, kömürün Türkiye’nin en değerli madenlerinden biri olduğuna işaret ediyor. Sözü termik santrale getiren Yakupoğlu şunları söylüyor: “Buradaki kömürü çıkarmanın bir koşulu var. Ancak bir termik santral bu büyüklükteki bir rezervi değerlendirebilir. Yoksa günde bin ton falan civarında debelenir durursun. O da hakikaten zarar demek. Bin tane de bu memleketin evladı çalışıyor. O kadar kömürü de çıkarmış oluyorlar. Ama termik santrali kurduğunuz zaman maden üretimini tetikleyen o oluyor. Koklaşabilir kısmı sanayi tesislerine satılır. Ama koklaşamayan büyük kısmı
   <span>
   </span>
   termik santralde kıymetini bulur.”
  </p>
  <p class="MsoNormal">
   Bartın ve Amasralıların kafasını en fazla kurcalayan soruyu Yakupoğlu’na soruyoruz: Niye çok yüksek kapasiteli limanlar kurmak istiyorsunuz? Yakupoğlu, liman kelimesini ağzına almadan şöyle cevap veriyor: “Bir yükleme boşaltma istasyonuna ihtiyacımız var. Santralin inşaatı, kömür nakli ve çıkan atıkların gönderilmesi için. Karayoluyla külü satmaya kalkarsanız ticari olarak değerlendiremiyorsunuz. Ama deniz yoluyla külü dünyanın bir ucuna göndermeniz mümkün. Çayırhan Termik Santrali, arıtmasından çıkan alçıtaşını değerlendiremiyor. Kamyonla taşıdığınızda ticari olarak kârlı olmaktan çıkıyor Bir liman düşüncemiz var. Bu, kömür getirmeye yönelik değil.”
  </p>
 </p>
</font>

## Yorumlar

### Duygun Baştanlar, 2011-01-28
> Dağlarla denizin kavuştuğu bu bölge turizm açısından çok şanslıdır ve küresel olarak da doğal güzelliği tescillenmiştir....

### ali çelebi, 2011-01-27
> Bu kişiler asla vazgeçmeyecek. Amasralı olarak biz hep karşılarında olacağız. Bugün Tarlaağzı yarın Amasra'nın başka bir...

### nuri çelebi, 2011-01-26
> Bu konuyu bu kadar derinlemesine bilmiyordum.Gürhan Saygıya titiz çalışmasından dolayı teşekkür ederim.

Kaynak: [www.aksiyon.com.tr](http://www.aksiyon.com.tr:80/aksiyon/haber-28513-187-bakanliga-inat-cesm-i-cihana-termik-insaat.html), [web.archive.org (arşiv bağlantısı)](http://web.archive.org/web/20110226120841/http://www.aksiyon.com.tr:80/aksiyon/haber-28513-187-bakanliga-inat-cesm-i-cihana-termik-insaat.html)
