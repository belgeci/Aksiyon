# Unutulan deprem mucitleri!

*Gürhan Savgı 2011.08.22*

<font class="agenda2NewsSpot">
 <span>
  1999 depremlerinden sonra değişik mesleklerden vatandaşlar depremi önceden tahmin etmek için mucitliğe soyundu. Destek bulamamaktan yakınan bu duyarlı insanlardan projelerine son veren de var, ısrarla devam eden de…
 </span>
</font>
<font class="newsDetail">
 <p>
  <p class="BasicParagraph">
   <span>
    Türkiye’de 1999’da meydana gelen iki büyük deprem, derin izler bıraktı. Hayatını kaybeden 20 bine yakın insanımızın yakınları başta olmak üzere, toplumun her kesiminde travmaya sebep oldu. Aynı acıların bir daha yaşanmaması için depremi önceden tahmin etmek isteyen araştırmacı ruhlar yeni fikirler üretmeye başladı. Depremin popüler olduğu yıllarda büyük ilgi gören deprem tahmini mucitleri, büyük hevesle işe başladı. Ancak aradan geçen zaman içinde, özellikle devlet ve üniversitelerden bekledikleri ilgiyi bir türlü bulamadılar. Bazı bilim adamları, alternatif çalışmaları tamamen reddetti, hatta ‘şarlatanlık’ olarak niteledi. Kimileri de daha olumlu yaklaşarak bilimsel bir metoda uyarlanması hâlinde faydalı olabileceğini belirtti. Zaten kendi içinde kavgalı olan deprem hocaları bu konuda da ihtilafa düştü. Depremi önceden tahmin etme duyarlılığı gösteren vatandaşlar, en azından engellenmemeyi ve konunun uzmanı akademisyenlerce yönlendirilmeyi hak ediyor.
   </span>
  </p>
  <p class="NoParagraphStyle">
   <span>
    Türkiye’nin sarsıldığı 1999’un üzerinden geçen 12 senede projelerini sürdüren mucitlerin 17 Ağustos depreminin sene-i devriyesi sebebiyle hâlini hatırını sorduk. İlk ziyaretimizi, İstanbul Beşiktaş’ta bir kuaför dükkânına yapıyoruz. ‘Ne işiniz var kuaförde?’ diyecek olursanız şu hikâyeye bir kulak verin: 17 Ağustos 1999 yaklaşırken kuaför Ertuğrul Tepe, bayan müşterilerinin normalin dışında kabaran saçlarına bir anlam verememektedir. Çok daha fazla saç spreyi kullanmak zorunda kalmıştır. Bu durum Tepe’nin aklını kurcalarken 17 Ağustos depremi olur. Günler geçer, bu sefer 12 Kasım 1999 öncesinde aynı olay tekrarlanır. Arkasından Düzce depremi yaşanır. Kuaför Tepe, sırrı çözmüştür. Deprem öncesi yer katmanlarının sürtünmesi sonucu atmosfere yayılan pioze elektriğinin saçları kabarttığı sonucuna ulaşır. Geceli gündüzlü çalışmanın ardından Tepeskop adını verdiği bir cihaz geliştirir. Cihaz, havadaki pioze elektriğini ölçmektedir. Mucit kuaför, bir daire ve otomobilini satarak cihazın geliştirilmesi için harcar. Bugüne kadar 150 prototip yapar. Şu anda bunlardan 12’si aktif. Ancak başvurduğu tüm kapılar yüzüne kapanır. Tepe, cihazın yer ve büyüklük tahmin edebilmesi için hedef bölgede değişik yerlere yerleştirilmesi ve alınacak verilerin işlenmesi gerektiğini dile getiriyor. Ertuğrul Tepe, en son 10. Cumhurbaşkanı Ahmet Necdet Sezer’e icadıyla ilgilenilmesi için başvurduğunu, konunun Başbakanlık’a havale edildiğine dair bir yazı aldığını söylüyor. Tepe, şu anda cihazına sahip çıkılmasından ümidi kesse de bugüne kadar olan tüm depremleri tahmin ettiği iddiasında. Bunun için de arayanı soranı çok. Meşhur bir Alman gazetesi dahi Tepe ile röportaj yaparak yayımlamış.
   </span>
  </p>
  <p class="NoParagraphStyle">
   <span>
    İstanbul Teknik Üniversitesi (İTÜ) Elektrik Elektronik Fakültesi Öğretim Üyesi Berk Üstündağ, 2000 yılında Kayaç Gerginlik İzleme Yöntemiyle Deprem Tahmini Projesi’ni geliştirdi. Bu sistem de aslında kuaför Ertuğrul Tepe’nin yöntemine benziyor. Deprem öncesi kayaların sürtünmesinden ortaya çıkan enerjinin ölçülmesi esasına dayanıyor. Bunun için Marmara Bölgesi’nin muhtelif kesimlerine 14 ayrı izleme istasyonu kuruldu. Berk Üstündağ, 11 senedir aldıkları kayıtlar sonucu sistemin geliştirildiğini ve tahminlerin daha tutarlı hâle geldiğini söylüyor. Üstündağ’ın verdiği bilgiye göre, 5 ve daha büyük depremlerle ilgili olarak 2005-2010 arasında sistem verileri kullanılarak yapılan ilişkilendirmedeki başarı oranı, 2000-2005 arasındaki ilişkilendirmelerden yüzde 67 daha başarılı. Üstündağ, bir bilim adamı hassasiyeti ile bunun bir erken uyarı olmadığını, depremselliği tahmin aşamasında olduklarını belirtiyor.
   </span>
  </p>
  <p class="NoParagraphStyle">
   <span>
    Proje kapsamındaki istasyonların işletilmesiyle ilgili iş gücü ve maliyetler zamanla altından kalkılamaz bir hâl alınca, bu soruna karşı da imdada Tarım ve Köy İşleri Bakanlığı’nın İTÜ’ye yaptırdığı bir başka elektronik takip projesi yetişti. Tarım alanlarının izlenmesine yönelik kurulacak ağın altyapısı, deprem tahmini sistemi için de kullanılacak. Üstündağ, sistemin diğer ülkelerdeki benzer sistemlere göre ileri bir aşamada olduğunu vurguluyor.
   </span>
  </p>
  <p class="NoParagraphStyle">
   <span>
    Türkiye’de karınca hareketlerine dayanarak deprem tahminini ilk duyuran kişi, İstanbul Bağcılar’dan işçi Mustafa Fırat idi. 1999’da başlattığı çalışmasını iki sene sonra ‘Kardebil’ adıyla internete taşıdı. Aradan geçen senelerde çok sayıda isabetli deprem tahminine imza attı. 13 Temmuz 2003’te 5,7 büyüklüğündeki Malatya depremini bilen Mustafa Fırat’ı bir televizyon kanalı memleketi Elazığ’da helikopterle bularak canlı yayına çıkardı. 19 Nisan 2004’te Marmara Denizi’nde olan depremi de internet sitesinde 5 gün öncesinden haber veren Fırat, 3 Şubat 2002’de de Afyon depremini bildi. Fırat’ın internet sitesini yaklaşık 10 bin kişi izler hâle geldi. Mali imkânları sınırlı olan Fırat, İstanbul Büyükşehir Belediyesi Veteriner Müdürlüğü’ne giderek köpeklerin davranışlarını izlemek için Tuzla’da kendisine bir yer gösterilmesini istedi. Fırat, bu talebi karşısında dönemin veteriner müdürünce ağır şekilde aşağılanmasını unutamıyor. Fırat, insanlık namına bu konuda elinden geldiğince gayret göstermek istiyor. Bu duyarlı insanın en büyük hayali bir arazide yerleştireceği karınca kolonilerini 24 saat süreyle en az 4-5 yüksek çözünürlüklü kamera ile takip edebileceği bir düzenleme yapmak. Mustafa Fırat, hayalindeki bu sistemin depreme karşı karınca davranışlarını tespit etmede büyük fayda sağlayacağını belirtiyor. Böyle bir istasyonla 250 km içindeki depremleri tahmin etmenin mümkün olacağını ileri sürüyor. Kurulacak 8 istasyonla Türkiye genelinde bir deprem tahmini yapılabileceğini iddia eden Fırat, bu imkânları sağlayacak bir sponsor arıyor.
   </span>
  </p>
  <p class="NoParagraphStyle">
   <span>
    Kadir Sütçü, deprem tahminine merak sarmadan önce bir devlet okulunda İngilizce öğretmeniydi. Emekli Kandilli Rasathanesi Müdürü Prof. Dr. Ahmet Mete Işıkara, 12 Mart 2008’de bulunduğu okulda bir deprem konferansı vermiş. Işıkara’ya karınca hareketleri ile deprem ilişkisi hakkında çalışma yaptığını söylemesi üzerine ‘incelemekten vazgeçme’ cevabını almış. Sütçü, o günden sonra çok parametreli bir deprem tahmin sistemi geliştirmiş. Depremleri Koordine ve Organize Sistemi adını verdiği metotta meteorolojik olaylar, gök cisimleri ve karınca davranışları ile deprem ilişkisi dikkate alınarak tahminde bulunuluyor. Sütçü’ye göre deprem öncesi fay hattından çıkan ya da fay hattının etkisiyle savrulan kuvars zerrecikleri havayı soğutuyor. Ayrıca bu zerrecikler bitki ve hayvanlar üzerinde etkilere yol açıyor. Karınca kolonilerinde toplu ölümler görülüyor. Kuvarsın bu etkisi manyetolu tabir edilen çakmaklardaki mekanizmaya benziyor. Bu tür çakmaklarda bir metal çekiç, küçük bir kuvars taşa elin hareketi ile vuruyor. Bu sayede 15-20 voltluk elektrik oluşuyor. Fay hattının eğilip bükülmesi ile yayılan kuvars zerreciklerinde de benzer bir yüklenme meydana geliyor.
   </span>
  </p>
  <p class="NoParagraphStyle">
   <span>
    Sütçü, kurduğu bir internet sitesinde teorisini dersler hâlinde paylaşıyor. 2009-2011 arasında Türkiye’deki 62 depremi bu kanalla kamuoyuna duyurdu. Son olarak 16 Ağustos 2011’de Kayseri’de olan depremi haber veren Sütçü, bugüne kadar yurtdışındaki Endonezya (8.1), Sumatra (7.6), Japonya (7.0), Şili (8.8), Haiti (7.1), Vanuatu (7.2), Solomon Adaları (7.1), Şili (6.8), Banda Sea (7.2), Sumatra (7.6), Vanuatu (7.5), Şili (7.1), İran (6.5), Kosta Rica (6.2), Brezilya (6.4), Arjantin (6.9) ve Avustralya (6.4) depremleri başta olmak üzere pek çok depremi bildi.
   </span>
  </p>
  <p class="NoParagraphStyle">
   <span>
    Sütçü, internetteki bilgileri okuyan herkesin deprem tahmini yapabileceğini belirterek “Gökyüzüne bakmanın patenti olmaz.” diyor. Mucit Sütçü, uzaydan gözlem yeteneği en gelişmiş kurum olan NASA’nın sisteminden faydalanması hâlinde yerküredeki çok sayıda depremin tahmin edilebileceğini söylüyor. Sütçü, önümüzdeki günlerde Devlet Meteoroloji İşleri Genel Müdürlüğü’nde de bilgilendirme yapmaya hazırlanıyor.
   </span>
  </p>
  <p class="NoParagraphStyle">
   <span>
    İstanbul Üniversitesi Jeoloji Bilimleri Fakültesi Öğretim Üyesi Doç. Dr. Oğuz Gündoğdu, alternatif deprem çalışmaları yapanların en azından dinlenmeyi hak ettiği görüşünde. Gündoğdu, bu kişilerin bir dernek çatısı altında bir araya getirilerek uzman danışmanlarca yönlendirilmesini teklif ediyor. Gündoğdu’ya göre, mucitlere bilimsel yöntemin, gözlenebilir, tekrarlandığında aynı sonuçların bulunması gibi ana prensiplerinin anlatılması gerekiyor. Ayrıca bu kişiler, gözlem nasıl yapılır, kaydı nasıl tutulur gibi konularda da eğitilmeli. Mucitlerin konuşmasına karşı çıkan meslektaşlarını anlayamadığını da ifade eden Gündoğdu, “Herkes her şeyi özgürce söyleyecek, her fikir tartışılacak. Bilim böyle ilerler.” diyor.
   </span>
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30267-224-unutulan-deprem-mucitleri.html), [web.archive.org (arşiv bağlantısı)](http://web.archive.org/web/20120102102729/http://www.aksiyon.com.tr:80/aksiyon/haber-30267-224-unutulan-deprem-mucitleri.html)
