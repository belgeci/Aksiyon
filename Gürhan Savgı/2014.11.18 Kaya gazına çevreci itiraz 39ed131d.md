# Kaya gazına çevreci itiraz

*Gürhan Savgı 2014.11.18*

<div class="pNewsDetailMainContent" itemprop="articleBody">
 <p>
  Yeşil Ekonomi Konferansı’ndan, üç ay ömrü olan kaya gazı kuyularının dönüşü olmayan bağımlılık oluşturacağı, çevreye zarar vereceği uyarısı çıktı.
 </p>
 <p>
  Avrupa Yeşilleri 21. Konsey Toplantısı, İstanbul’daydı. Avrupa’daki çevreyi önceleyen politikaları ön plana çıkaran partilerin katıldığı organizasyonda seçilen konulardan biri de dünyada ‘devrim’ olarak lanse edilen kaya gazıydı. ABD’nin ekonomik krize bulduğu çarelerden biri de bu yeni enerji kaynağı. Ucuz olduğu için bugün gaz üretiminin yüzde 40’ını kaya gazından sağlıyor. Bu durum enerjide Rusya’ya bağlı olan Avrupa’da  kaya gazı tartışmalarını beraberinde getirdi. Kaya gazının çıkarılmasını Fransa, Bulgaristan hükümetleri yasaklarken İngiltere ve Polonya destekleyen tutum aldı.
  <br/>
  Toplantıda Avrupa Parlamentosu Yeşiller Grubu Eş Başkanı Rebecca Harms, bu enerji türünün bu aşamada gözden kaçan ekolojik ve sosyal etkilerine dikkat çekti. Teksas’ta kaya gazı çıkarılan bir bölgede yerel halkın yüzde 58’inin üretime karşı olduğunu hatırlattı. Konunun uzmanlarından Antonie Simon ise kaya gazının devrim olmadığı görüşünü savundu. Simon’un verdiği bilgilere göre kaya gazının üretim özellikleri, dönüşü olmayan bir bağımlılık oluşturacak nitelikte. Çünkü kuyularda 3 ay içinde yüzde 80’e varan oranlarda düşüş görülüyor.
  <br/>
  Bugün ABD’deki 6 büyük üretim bölgesinin 4’ünde büyük düşüş yaşanıyor. Üretimin devamı için sürekli yeni kuyu açılması gerekli. Her bir kuyu için de 30-40 binlik bir kasabanın ihtiyacı kadar su harcanıyor. Tabii çevreye büyük zarar veren kimyevi maddeler de cabası. Simon, kaya gazı üretiminde başı çeken Total ve Exxon şirketlerinin CEO’larının bu fiyatlarla yeni kuyu açmaya devam edemeyeceklerine dair açıklamalarını, bu yöntemin sürdürülemez olduğuna delil olarak gösteriyor. 2013’te durum yatırımcılar için kötü olmuş. 52 milyar dolar yatırıp 20 milyar gelir sağlamışlar.
  <br/>
  Simon, Teksas’ta 24 bölgede üretilen kaya gazının karayolu, boru hatları gibi altyapıya büyük zarar verdiğini, kazalara sebep olduğunu anlatıyor. Ayrıca üretim için yer altındaki kayalarda yapılan çatlatmanın küçük de olsa depremlere sebep olduğu saptanmış.
  <br/>
  Simon’un teknik yönü ağır basan sunumundan sonra meselenin siyasi yönünü Avrupa Parlamentosu Siyasi Danışmanı Roderick Kefferpütz değerlendirdi. Kefferpütz, Deuthce Bank ve Oxford Enerji Enstitüsü’nün değerlendirmesine göre Avrupa’da kaya gazı maliyetinin ABD’ye göre 2-3 kat yüksek olduğunu belirtiyor. Kefferpütz, buna elde edilecek gazın iletilmesi için yapılacak boru hattı maliyetleri de eklendiğinde kaya gazının ekonomik olmayacağını dile getiriyor ve ekliyor: “Avrupa Birliği kaya gazı defterini kapadı.”
  <br/>
  Kaya gazına büyük umut bağlayan Polonya’da rezervin tahmin edilen kadar yüksek olmadığının ortaya çıktığına dikkat çeken Kefferpütz, Avrupa’da bir-iki ülkenin bu işten sınırlı kazanç sağlayabileceğini ancak çevre ve sosyal maliyetlere değmeyeceğini anlatıyor. Kefferpütz, AB ülkelerinin enerji verimliliği tedbirlerini yeterli derecede uygulaması hâlinde bugünkü gaz kullanımını yüzde 40 düşüreceklerine dikkat çekiyor.
  <br/>
  Gelelim Türkiye’ye. Bugüne kadar Avrupa Birliği ülkelerinde 70, Türkiye’de ise (Silvan’ın Sarıbuğday köyünde) 3 kaya gazı kuyusu açıldı. Mezopotamya Ekoloji Derneği üyesi Gültekin Aydeniz, Sarıbuğday köyünde açılan 3 kuyudan sonra köyün suyunun kesildiğini ve köylünün yeni sondaj yapmak zorunda kaldığını anlattı. Aydeniz, ayrıca Silvan Barajı ve yapılan 6 şeritli karayolunun, 3 bin civarında kaya gazı kuyusu açılmak istenen bölgedeki ihtiyacın karşılanması için inşa edildiğini de iddia etti.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kaya-gazina-cevreci-itiraz_539961), [web.archive.org (arşiv bağlantısı)](http://web.archive.org/web/20141204182944/http://www.aksiyon.com.tr:80/dosyalar/kaya-gazina-cevreci-itiraz_539961)
