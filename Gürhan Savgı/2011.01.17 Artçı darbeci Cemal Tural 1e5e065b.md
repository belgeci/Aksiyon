# Artçı darbeci: Cemal Tural

*Gürhan Savgı 2011.01.17*

<font class="agenda2NewsSpot">
 Cemal Tural’ın hayat hikâyesi, darbeci eğilimlere karşı cumhurbaşkanı, hükümet ve yargının işbirliği yapmasının ne kadar önemli olduğunu ortaya koyuyor. Darbe hazırlığının hesabının sorulmaması ardı sıra gelecek darbeleri çağırıyor.
</font>
<font class="newsDetail">
 <p>
  <p class="MsoNormal">
   Hükümetin Balyoz Darbe İddianamesi sanığı 3 generali açığa alması ‘tarihte bir ilk’ olarak takdim edildi. Aslında bu bilgi yanlıştı. Zira son 50 yılı darbelerle geçse de Cumhuriyet tarihine bakıldığında darbe hazırlığı yaptığından şüphe edilen bazı askerlerin görevden alındığı görülecektir. Ancak yargı, görevini hakkıyla yerine getirmediği için darbelerin önüne geçilemedi.
  </p>
  <p class="MsoNormal">
   Bu konuda akla gelen ilk isim Türkiye Cumhuriyeti’nin 13. Genelkurmay Başkanı Cemal Tural. Bugün, siyah beyaz vesikalık resminden hatırlanan Tural ordu saflarına 1923’te katıldı. Gariptir, Demokrat Parti (DP) Hükümeti’nin cuntacıları ordudan tasfiye etmesi Tural’ın önünü açacaktı. 6 Haziran 1950’de darbe planladıkları gerekçesiyle başta Genelkurmay Başkanı Nafiz Gürman, bütün komuta kademesi dâhil 15 general ve 150 albay emekliye sevk edildi.
   <span>
   </span>
  </p>
  <p class="MsoNormal">
   Eski asker ve milletvekili Tevfik Diker tasfiyeler sebebiyle bu sırada albay rütbesinde olan Cemal Tural’ın vekaleten tümen komutanlığına getirildiğine dikkat çekiyor. Bu uygulamanın TSK tarihinde ilk kez yaşandığını ifade eden Diker, “DP büyük darbecilerden kurtulmak isterken belki de aynı eğilimdeki yeni neslin yolunu açıyordu.” değerlendirmesini yapıyor.
   <span>
   </span>
  </p>
  <p class="MsoNormal">
   Tural’ın meslek hayatı boyunca yaptığı icraat sıralandığında Genelkurmay Başkanlığı’na giden yolu nasıl katettiği anlamlı hâle geliyor. Tural’ın ismi önce Güneydoğu’daki baskıcı komutanlığıyla duyuldu.
   <span>
   </span>
   23 Aralık 1957’de Binbaşı Samet Kuşcu ordu içindeki darbe faaliyetini ihbar etti. 9 subay tutuklandı. Yargılamayı yapan İstanbul 1. Ordu Komutanlığı Mahkemesi’nin Başkanı Cemal Tural’dı. İhbarı yapan Kuşçu’ya ‘isyan tahrikçiliği’nden 2 sene hapis ve ordudan atılma cezası verildi. İhbar edilen komutanlar ise serbest bırakıldı. 27 Mayıs darbesinden sonra darbe girişimi ile suçlanan subaylardan emekli Albay Cemal Yıldırım, Kurucu Meclis üyesi ve senatör; Albay Naci Taşkın MİT yöneticisi; Faruk Gürler de 12 Mart Muhtırası’ndan sonra Genelkurmay Başkanı oldu. İhbarcının ceza aldığı, darbe hazırlığı yapanların serbest kaldığı bu sözde mahkemeden sonra darbe girişimleri hız kazandı ve meyvesini verdi.
  </p>
  <p class="MsoNormal">
   Cemal Tural, Bediüzzaman Said Nursi’nin kabrinin bilinmeyen bir yere nakledilmesinde de başroldeydi. Bediüzzaman’ın kardeşi Abdülmecit Nursi’nin ifadelerine göre o sırada Diyarbakır’da 7. Kolordu Komutanı olan Tural, Urfa’daki naaşın askerî bir uçakla bilinmeyen bir yere nakledilmesi olayına baştan sona kadar nezaret etti.
  </p>
  <p class="MsoNormal">
   ‘Beklenen darbe’ 27 Mayıs 1960’ta geldi. Hürriyet söylemleriyle yapılan Cumhuriyet tarihinin ilk açıktan darbesi orduda büyük bir tasfiyeye sebep oldu. 7 bin civarında subay ABD’den gelen paralarla tazminatları ödenerek emekli edildi. Gazeteci Şamil Tayyar’ın Çelik Çekirdek adlı kitabında Harbiyelilerin darbeden 6 gün önce Ankara’da gerçekleştirdiği 21 Mayıs darbe yürüyüşünde, Yaşar Büyükanıt, Şener Eruygur ve Tuncer Kılınç’ın bulunduğu ifade ediliyor.
  </p>
  <p class="MsoNormal">
   Tural, bu sırada 1. Ordu Komutanı oldu. Yassıada’da DP’lilerin yargılanması sırasında tüm lojistik işleri yönetti. İmralı’da idamların infazı da onun himayesinde gerçekleşti.
   <span>
   </span>
  </p>
  <p class="MsoNormal">
   Eski Genelkurmay Başkanı İlker Başbuğ, Habertürk’ten Fatih Altaylı ve Murat Bardakçı’ya verdiği röportajda, Cemal Tural’ın icraatından övgüyle bahsetti. Altaylı ve Bardakçı, Başbuğ’un bu konuda anlattıklarını şöyle aktardı: “Maslak’ta çok geniş bir alana yayılan Harp Akademileri kompleksinin Orgeneral Cemal Tural’ın eseri olduğunu Başbuğ’dan öğrendik. İlker Paşa, Genelkurmay’ın 1960’lı yıllarda araziyi almaya çalıştığını ama Hazine’nin vermek istemediğini söyledi ve ‘Orgeneral Tural emir verdi, araziyi bir gece tellerle çevirdik ve bu sayede dünyanın en modern harp akademilerinden birine sahip olduk’ dedi.”
  </p>
  <p class="MsoNormal">
   Dönelim Tural’ın hayatına. 15 Ekim 1961 seçimleri, darbecilerin hesaplarını altüst etti. Adalet Partisi (AP) oyların yüzde 34,7’sini alarak 158 milletvekili çıkardı. Seçimde sağ partiler oyların yüzde 65’ini kazandı. Bu ortamda, aralarında 1. Ordu ve Sıkıyönetim Komutanı Cemal Tural’ın da olduğu 10 general, 28 albay, Yıldız Sarayı’ndaki Harp Akademisi’nde toplanarak 21 Ekim 1961 Protokolü’nü imzaladı. Davut Dursun, ‘Ertesi Gün’ isimli kitabında protokolün muhtevası hakkında şunları yazıyor: “Silahlı Kuvvetler Birliği adındaki bu örgüt hazırladığı protokolde devrimi milletin gerçek sahiplerine emanet etmek için müdahalede bulunma, bütün siyasi partileri yasaklama, seçim sonuçlarını iptal etme ve Millî Birlik Komitesi’ni lağvetme tehdidinde bulunuyorlardı. Müdahale kararı 25 Ekim’de yani Meclis’in açılmasından önce yürürlüğe konulacaktı. Bunun üzerine devrin Genelkurmay Başkanı Cevdet Sunay, örgütten 3 gün süre aldı. Sunay, İsmet İnönü’ye hükümeti kurdurtmak, Ali Fuat Başgil’in Cumhurbaşkanı olmasını önleyerek Cemal Gürsel’i bu makama oturtmak istiyordu.”
  </p>
  <p class="MsoNormal">
   İsmet İnönü’nün başkanlığında 24 Ekim’de Çankaya’da parti genel başkanları ile askerî yöneticiler bir araya geldi. Çankaya Protokolü olarak isimlendirilen belgeye imza koydular. Protokolün esasları ‘Ertesi Gün’de şöyle açıklanıyor: “Çankaya Protokolü ile partiler Millî Birlik Komitesi’nin emekliye sevk ettiği subayları geri getirmemeyi, Gürsel’i cumhurbaşkanı seçmeyi ve başka aday göstermemeyi, İnönü’nün başbakanlığını kabul etmeyi taahhüt etti.”
  </p>
  <p class="MsoNormal">
   Şamil Tayyar, Çelik Çekirdek adlı kitabında şu iddiaya yer veriyor: “Bu protokolden hemen sonra Ali Fuat Başgil’i Başbakanlığa çağıran komitenin iki üyesi Fahri Özdilek ve Sıtkı Ulay hemen senatörlükten istifa etmesinin hayatı için elzem olduğunu, komite istediği için böyle davrandıklarını söylediler. Bir iddiaya göre de başına silah dayadılar.”
  </p>
  <p class="MsoNormal">
   Sonuçta AP, Başgil’i aday gösteremedi. 21 Ekim Protokolü yürürlüğe konmadı. Ama demokraside kesinlikle olmaması gerekenler kara bir leke olarak tarihe geçti.
  </p>
  <p class="MsoNormal">
   Bu dönemde darbe hevesleri hep canlıydı. İhtilalin Cumhurbaşkanı Cemal Gürsel’den sonra Cevdet Sunay asker cumhurbaşkanı geleneğini sürdürerek Çankaya’ya çıkmıştı. Genelkurmay’a yeni isim aranıyordu. Millî Savunma Bakanı Ahmet Topaloğlu, 15 Mart 1966’da Hürriyet gazetesinde yer alan açıklamasında “En kıdemli Tural’dır, o gelecektir.” diyordu. Bir gün sonra da bu gerçekleşti.
  </p>
  <p class="MsoNormal">
   Hikmet Özdemir, Ordu’nun Olağan Dışı Rolü adlı kitabında AP - Tural ilişkisi hakkında Yankı Dergisi’nin 100. sayısına (12 Şubat 1973) atıf yaparak şunları yazıyor: “Orgeneral anlatıyor: Yıl 1965… Seçimler yapılmış. Adalet Partisi tek başına meclislerde çoğunluğu sağlamış. 1960’ta düşürülen ve feshedilen DP’nin devamı olduğunu söyleyen AP iktidar olmuştu. Ordu çalkalandı. Genelkurmay Başkanı Sunay, Ordu komutanlarını Ankara’ya davet etti. 1. Ordu Komutanı Cemal Tural da İstanbul’da orduya alarm vermiş, ‘Parlamento açılmayacak’ demiş, hazır olmalarını istemişti. Bu hava içinde Ankara’da toplanan Ordu komuta heyetinde Sunay’ın benimsediği ‘şeref sözü verdik, anayasa yaptırdık; şimdi demokratik rejim konusunda attığımız adımları geri almayız… İktidar kazanana teslim edilmeli, parlamento serbest çalışma imkânına kavuşmalıdır…’ görüşü hakim oldu.”
  </p>
  <p class="MsoNormal">
   Genelkurmay Başkanı Cemal Tural, ilerleyen günlerde siyasi parti başkanı gibi davranmaya başladı. Yurt gezilerine çıkarak devlet kurumlarını hatta özel sektörü dahi teftiş ediyordu. Cumhurbaşkanı
   <span>
   </span>
   Sunay ve Başbakan Demirel ihtilal hazırlığı konusunda istihbarat topluyordu. 1971’e kadar Millî Savunma Bakanı olan Ahmet Topaloğlu, Demirel’e cunta ile ilgili önemli bilgiler getirdi. Tercüman gazetesinin sahibi Kemal Ilıcak da yer verdiği haberlerle gelen tehlikeye dikkat çekti. Nazlı Ilıcak, merhum eşinin haberlerle tehlikeye dikkat çektiğini; ancak Demirel’in istihbarat etkinliği yanında eşinin istihbarat toplamasının söz konusu olmadığını söylüyor.
  </p>
  <p class="MsoNormal">
   Tural, 16 Mart 1966’da Genelkurmay Başkanı olmuştu. Yine bir 16 Mart günü bu kez 1969 yılında görevinden alındı. Yüksek Askerî Şûra (YAŞ) üyeliğine atandı, 3 ay sonra da YAŞ üyeliğinden emekliye sevk edildi.
  </p>
  <p class="MsoNormal">
   Yanında sigara dahi içilemeyen ve sertliği ile tanınan bir komutan olduğu için Tural’ın görevinden alındıktan sonra ne yapacağı kaygı konusu olmuştu. Harp Okulu Komutanı Talat Aydemir olayı hâlâ akıllardaydı. Korkulan olmadı. Tural, Genelkurmay Karargâhı’na geldiğinde emekliye sevk edildiği kararı kendisine tebliğ edildi. Karargâhtakilere dahi selam vermeden sessizce evine gitti.
  </p>
  <p class="MsoNormal">
   Eski Cumhurbaşkanı Süleyman Demirel, basına yansıyan demeçlerinde o günleri değerlendiriyor: “1969’da dönemin Genelkurmay Başkanı Cemal Tural görevinin dışına taşan şeyler yapıyordu. TRT Genel Müdürlüğü’ne, PTT Genel Müdürlüğü’ne gidiyor, bu sivil kurumları âdeta denetliyordu. Yapmamasını söyledik. Dinlemedi, bunun üzerine Cumhurbaşkanı’nın da imzaladığı kararnameyle görevinden aldık, Yüksek Askerî Şûra’ya atadık. Çünkü yaş haddine gelmedikçe ve suç işlemedikçe emekliye ayıramazsınız.”
  </p>
  <p class="MsoNormal">
   Bu noktada Cumhurbaşkanı’nın önemi ortaya çıkıyor. Çünkü, aynı operasyonu 12 Mart’ta Orgeneral Memduh Tağmaç’a karşı yapmaya kalkıştığında Demirel, Cumhurbaşkanı Sunay’dan beklediği desteği bulamadı. Tural’ın yerine gelen Tağmaç, ‘12 Mart 1971 Muhtırası’ olarak anılan ve Demirel’i koltuktan çekilmeye zorlayan müdahaleyi yönetti.
   <span>
   </span>
  </p>
  <p class="MsoNormal">
   TURAL’I
   <span>
   </span>
   YARGILAYIN
  </p>
  <p class="MsoNormal">
   Acaba eksik yapılan neydi ki darbe hevesleri haleften selefe aktarılarak devam ediyordu. Talat Turhan, kitaplarından derlemelerinin bulunduğu kendi web sitesinde önemli bir noktaya işaret ediyor: Darbecilerin yargılanmaması. Turhan, Genelkurmay Başkanı’nın bir ‘Darbe Planı’ hazırladığına dikkat çekiyor. “Bu ortamda kendisine muhalefet eden merhum dostum gazeteci İlhami Soysal sokakta kaçırılıp dövülüyor ve topluma korku salınıyordu.” diyen Turhan şunları anlatıyor: “Bu durumda her türlü riski göze alarak Selçuk Atakan’la Cemal Tural’a bir mektup yazdık. Gözaltına alınma olasılığına karşı bavullarımızı yanımıza alıp Ankara’da sonucu bekledik. İktidar, Tural’ın bizi gözaltına alma önerisine itibar etmedi. Aslında bu tavrımız bazı çevreleri yüreklendirmiş, iktidar Tural’ı emekliye ayırmaya karar vermişti. Bu amaçla yapılan kulisler meyanında zamanın içişleri bakanı benimle görüşme gereksinimi duymuştu. O görüşmemizde Tural’ın emekliye ayrılmasının bir anlam taşımayacağını, eğer demokrasi yaşayacaksa Tural’ın TCK-146/1’den mahkemeye verilmesi gerektiğini söylediğimi anımsıyorum. Kuşkusuz ben bu öneriyi yaparken Adalet Partisi (AP) iktidarının gücünün bana yetmeyeceğini biliyordum. Nitekim bu iktidar içinde iktidarsızlık 12 Mart
   <span>
   </span>
   darbesinin oluşumunda etken oldu.”
  </p>
  <p class="MsoNormal">
   Ergenekon sanıklarından Yüzbaşı Muzaffer Tekin’in babası Yarbay Salih Raci Tekin’in adı o günlerde Akşam Gazetesi Ankara Temsilcisi İlhami Soysal’ın ağır bir şekilde dövülmesi olayına karışmıştı. Soysal, Cemal Tural aleyhinde sert yazılar kaleme alıyordu. Etrafında ‘kasap’ lakabı ile tanınan Yarbay Tekin’in, olayın bir ihbar mektubuyla ortaya çıktığı sırada gayrinizami harbi örgütlemek üzere Kıbrıs’ta olduğu belirlenmişti. Muzaffer Tekin’in, babası ile bir çok noktada benzerlikleri ortaya çıkıyor.
  </p>
  <p class="MsoNormal">
   Şamil Tayyar da Gölge İktidar adlı kitabında bu konuda anlamlı bir benzetme yapıyor. ‘9 Mart Cuntası, Yeni Ergenekon Oldu’ başlığı altında şunları ifade ediyor: “O gün yaşananları günümüze uyarlamak istersek; bugünkü Ergenekon’u 9 Mart Cuntası’na, 12 Mart muhtıracılarını da yapısal değil ama ideolojik açıdan Susurluk Çetesi’ne benzetebiliriz. Yaşar Büyükanıt ve İlker Başbuğ’un bugün Ergenekon’a sahip çıkmasında ise 9 Mart Cuntası’na destek vermeyerek çöküşünü sağlayan Gürler ve Batur’un tavırlarını andıran yanı görebiliriz. Bugünkü Ergenekon, 9 Mart Cuntası’nın yıllar sonra AK Parti iktidarında hortlamasıdır. Sürecin İlhan Selçuk gibi değişmeyen karakterleri de var…”
  </p>
  <p class="MsoNormal">
   Özal’ın da danışmanlığını yapan merhum Erkal Zenger sonrasını şöyle anlatıyor: “Bir dönemin meşhur sıkıyönetim komutanlarından biriydi Cemal Tural Paşa. Etrafındaki paşalar huzurunda sigara bile içemezdi korkudan. Birkaç politika simsarı Paşa’nın ağzından girdi, burnundan çıktı. ‘Bu memleketin sizin gibi büyük insanlara ihtiyacı var. Atatürk’ün bıraktığı boşluğu politikada siz dolduracaksınız’ gibi yaldızlı sözlerle Paşa’yı kandırdı. Yağcılıklarıyla Adnan Menderes’in asılmasına neden olan bu güruh, pis emellerine bir insanı daha alet ettiler. Paşamız 1973’te Millet Partisi’nden İstanbul adayı oldu. Hepsinden acısı, bir devre adını vermiş olan Cemal Tural, kahve kahve dolaşmış, yine de milletvekili olamamıştı. Demek ki her şey iktidarın muktedir olmasına kalıyor. Gerisinin hesabını zaten millet çok güzel görüyor.”
  </p>
  <p class="MsoNormal">
   Aksiyon, Cemal Tural’ın ilk Türk Neonazi örgütüyle de ilişki hâlinde olduğunu daha önce ortaya çıkarmıştı (10 Mayıs 2010). O tarihte bir Türk ‘Neonazi’ örgütü kurulmuştu. Örgüttekiler daha sonra kendilerinin Tural’ın başında olduğu cunta tarafından yönlendirildiğini anladı. Bu örgütün bir benzeri geçen günlerde bildirge yayımlayarak tekrar varlığını ilan etti.
  </p>
  <p class="MsoNormal">
  </p>
  <p class="MsoNormal">
   ADNAN TANRIVERDİ Teğmen olduğu dönemde Cemal Tural’ın emri altında çalışan emekli Tuğgeneral Adnan Tanrıverdi, onu sert mizacı ile hatırlıyor. Tanrıverdi şu değerlendirmeyi yapıyor: “Özellikle denetleme ve harbe hazırlıkta çok etkiliydi. Eğer siyasi irade kontrolünde kalıp darbeci eğilim göstermese ve tüm enerjisini TSK’ya sarf etse milletine çok daha faydalı olabilirdi. Ordu içinde iki damar bulunuyor. Bunlardan biri direkt darbe yoluyla, diğeri de mevzuata uygun olarak TSK’nın rolünü etkili kılmayı hedefliyor. Tural darbeci damarı takip etmiştir. 30 Ağustos 2010’dan itibaren bu damarlar kurumuştur. Darbeci akımın son temsilcisi İlker Başbuğ idi. 21 Mayıs 1960’ta yürüyen Harbiyeliler, sınıf okulu yerine direkt kıtalara gönderilmişti. Artık bu nesil bitti. Şimdi demokrasiyi içine sindirmiş, TSK’yı kendi kanuni sınırları içinde emeğini ve enerjisini mesleğine sarf ederek daha modern bir hale getirecek bir nesil işbaşına gelmektedir.”
  </p>
  <p class="MsoNormal">
  </p>
  <p class="MsoNormal">
   NAZLI ILICAK Gazeteci Yazar Nazlı Ilıcak, Tercüman gazetesinin sahibi merhum eşi Kemal Ilıcak’ın, o günün şartları içinde Tural gibi darbecilerle mücadele ettiğini söylüyor: “Darbe ve darbe hazırlığı yapanların suçu AK Parti’ye kadar yanlarına kâr kaldı diyebiliriz. 9 Mart bu hususta dönüm noktasıdır. 27 Mayıs darbesinden sonra tasfiye edilen Türkeş, Numan Esin, Madanoğlu, Doğan Avcıoğlu ve ekibi ile Hikmet Kıvılcımlı askerî darbe ile devrim düşünüyorlardı. Muhsin Batur’dan, Ali Fuat Başgil’i tehditle cumhurbaşkanlığından edenlerden hesap sorulmadı. Oysa cuntanın kimlerden oluştuğu biliniyordu. Cevdet Sunay da onlardan biriydi. Ordumuz ilk defa darbe hazırlığı yapanların yargılanmasına imkân veriyor. Ergenekon’u sulandırmaya çalışan bir ekip var. Bence kararlı davranmak lazım. Türkiye vesayet rejimi darbe aldı. Ancak gevşek davranmamak gerekiyor. Darbeci zihniyetler yine hortlayabilir, hiç belli olmaz.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C8A3D4C91D0388D5EAB9BBBB96DF727A?newsId=28440), [web.archive.org (arşiv bağlantısı)](http://web.archive.org/web/20110121013846/http://www.aksiyon.com.tr:80/aksiyon/newsDetail_getNewsById.action;jsessionid=C8A3D4C91D0388D5EAB9BBBB96DF727A?newsId=28440)
