# TÜKEN-İŞ! Emekçilerin sendika çaresizliği

*Gürhan Savgı 2015.02.02*

<div class="pNewsDetailMainContent" itemprop="articleBody">
 <p>
  Sarı, kızıl, yeşil… Hangi türü olursa olsun, emekçilerin haklarını savunmak için kurulan sendikalar, amaçlarına uygun hizmet vermiyor, siyasi davranıyorlar. Devlet, işveren, sendika ve işçi, hatalar zincirinin halkaları...
 </p>
 <p>
  Çalışma hayatında ilgili kesimlerin görüşü alınmadan, yeni haklar getireceği vaadi ve ‘reform’ ambalajıyla çıkarılan yasalar hep çalışanın aleyhinde oluyor. ‘Mezarda emeklilik’ olarak adlandırılan emeklilik için prim ve yaş şartının uzatılmasından sonra taşeronlaşmanın önünü açan mevzuat devreye sokuldu. Bu gidişatın son dönemecinde ise kıdem tazminatı, özel istihdam bürolarına işçi kiralama yetkisi verilmesi gibi çalışanları yakından ilgilendiren düzenlemeler var. Gelinen noktada hükümete yakın olmakla eleştirilen Türk-İş dahi patladı. Türk-İş Genel Sekreteri ve Türk Metal Sendikası Genel Başkanı Pevrul Kavlak, “Kıdem tazminatı, işçi sınıfının ve Türk-İş’in kırmızı çizgisidir. Kıdem tazminatının fona devredilmesi, süresinin uzatılması gibi her türlü girişimin karşısındayız. Buna cevabımız genel grev olacaktır.” dedi.
 </p>
 <p>
  Sendikalaşmanın güçlü ve en yüksek oranda olduğu metal sektöründe de sabır taştı. 15 bin metal işçisi 29 Ocak’ta 10 şehir ve 22 fabrikada greve gitti. Anlaşma olmazsa ikinci grev 19 Şubat’ta idi. Ancak Bakanlar Kurulu  bu kısıtlı grevi 60 gün süreyle erteledi. Türk Metal-İş greve gerekçe olarak Türkiye Metal Sanayicileri Sendikası (MESS) ile ücret ve şartlarda anlaşamamasını gösteriyor. Metal iş kolunda çalışan bir işçinin en düşük çıplak maaşı net 866 lira. Asgari ücret alan bu işçiler iş kolundaki toplam çalışanın yüzde 60’ını oluşturuyor. MESS bu işçilere net 100 lira artış öneriyor.
 </p>
 <p>
  İşçinin adaletli bir şekilde çalıştırılmadığı, bu güncel örneklerde de görülüyor. Sendikalar, bu dengesizliklerle mücadele için günümüz çalışma hayatının vazgeçilmez kurumları. Ne yazık ki Türkiye’de genel olarak sendikalar beklentiyi karşılamaktan çok uzak. Ancak tüm suçu sendikalara yüklemek de insafsızlık olur. Devlet, işveren, işçi ve sendika, zincirleme hatanın dişlileri.
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552713.jpg "/>
  Aslında sorun ekonomik sistemin kendisinde. Devrimci İşçi Sendikaları Konfederasyonu’na (DİSK) bağlı Sosyal-İş Sendikası’nın genel sekreteri Celal Uyar’a üyelerden gelen şaşırtıcı bir istek, sorunun çok daha derinlerde olduğunu ortaya koyuyor. Uyar, “Bize en çok gelen talep ‘İşverenle görüşüp kıdemimi alın’ şeklinde. Oysa görevimiz öncelikle çalışanın işini korumak. Tüketim toplumu işçiye diz çöktürmüş durumda. Elimizden bir şey gelmiyor. İşçi, kıdem tazminatıyla borçlarını kapatmaya çalışıyor.” diyor.
 </p>
 <p>
  HEMA Holding’e ait Zonguldak Kandilli’deki kömür madeninde kısa bir süre önce yaşananlar da Uyar’ı doğruluyor. 60 arkadaşının işten çıkarılmasını protesto eden yaklaşık 470 işçi, yer altından çıkmama kararı almıştı. Ancak işverenin kıdem tazminatlarını ödememe tehdidi üzerine eylem çabucak kırıldı.
 </p>
 <p>
  Sendikalara karşı daha müsamahakâr olması beklenen işveren, aslında hükümet. Ama o da hem işçi hem de sendikaya en sert yüzünü gösteriyor. 24 Kasım Öğretmenler Günü dolayısıyla Eğitim Sen’e bağlı öğretmenler Millî Eğitim Bakanlığı’na yürümek istemişti. Grup, güvenlik kuvvetlerini orantısız güç kullandığı müdahaleyle dağıtıldı. Müdahaleden geriye kalan, emektar bir öğretmenin polise söylediği sözlerdi sadece: “Sizi bugünler için mi büyüttük?”
 </p>
 <p>
  Maden ve inşaat sektörlerinde ardı ardına meydana gelen iş kazaları, toplumun en geniş kesimi olan işçilerin içinde bulunduğu şartlara dikkatleri yoğunlaştırdı. Soma’da 301 arkadaşını kaybettikten sonra işlerinden atılan 3 bine yakın madenciden yarısının maaşında zaten haciz vardı. Zonguldak’ta işinden olan binlerce madencinin durumu da pek farklı değil.
 </p>
 <p>
  Genelde yurt sathındaki çalışma hayatı da oldukça sancılı. Türkiye İstatistik Kurumu (TÜİK) verilerine göre ülkemizde eli ekmek tutabilecek 29 milyon kişi bulunuyor. Bunların yarısından biraz fazlası (yüzde 51,1) çalışıyor. Yaklaşık 5,3 milyona denk gelen yüzde 35,7’sinin hiç sigortası yok. Üstelik bu rakamların hesaplama yöntemleriyle oynanarak düşük gösterildiği de başka bir iddia konusu.
 </p>
 <p>
  Sosyal Güvenlik Kurumu (SGK) verilerine göre 13 milyondan biraz fazla aktif prim ödeyen sigortalı bulunuyor. Bunun yaklaşık yarısı asgari ücretli. Resmî olarak en alt seviyeden maaş alanların yüzde 40’ının eşi çalışmıyor. Yani eve tek maaş giriyor. Tek çalışanlar ikinci- üçüncü iş bulmak zorunda. Sonrası ise giderek artan kayıt dışılık.
 </p>
 <p>
  Asgari ücrete mahkûm bir ekonomide işçi hakkını nasıl arayacak? Modern toplumların bu mevzuda geliştirdiği reflekslerden en önemlisi sendikacılık. Türkiye’de orta yaş ve üzerinde olanlar için sendika dendiğinde, sendikalılık oranının yüzde 47 olduğu 12 Eylül 1980 Darbesi öncesi akla geliyor ve ‘ideolojik’ göndermeler yapılıyor. Peki, bu ne kadar doğru? ‘Sendika nedir?’ sualini işin içindeki sendikacılara sorduk. Aldığımız cevaplar birbirinden hayli farklıydı.
 </p>
 <p>
  Sendika konusunda fikir üreten kişilerden biri, sendikal faaliyetlerde 42 sene çalışan, Ortadoğu Teknik Üniversitesi’nde akademisyenlik yapan ve kitapları bulunan Yıldırım Koç. Sendikaları, ‘İşçi kimliğini ön plana çıkaran insanların işçiliğe ilişkin sorunlarını çözmek için kullandıkları bir örgütlenme aracı’ diye tanımlıyor. Sendikalar için ‘sivil toplum örgütü’ kavramının kullanılmasını beğenmeyen Koç, bunun yerine ‘demokratik kitle örgütü’nü tercih ediyor. Sendikacılığın tarihine bakınca işçilerin haklarını savunmaya başladıktan sonra bu enerjilerini kullanmaya çalışan farklı siyasi akımların kendi amaçlarına yönelik sendikalar kurduğunu anlatıyor. 1870’lerde siyasi akımların, 1890’larda Vatikan’ın, sonrasında komünistlerin kurduğu sendikalar bu duruma örnek. Koç, “Sendika, işçi kimliğinin birleştirici olduğu bir örgüt ama çok farklı amaçlara hizmet ediyor.” diyor. Ülkemizdeki sendikaların işçi haklarının savunulmasından ziyade solcular ve/veya muhafazakârlar tarafından siyasi amaçlarla kullanılmaya çalışıldığını dile getiriyor.
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552714.jpg "/>
  Yeni kurulan ve rekor hızla 20 sendikayı çatısı altında toplayan Aksiyon İşçi Sendikaları Konfederasyonu’nun (Aksiyon-İş) genel başkanı Vedat Öztürk ise sendikayı sivil toplum kuruluşu olarak tanımlayarak toplumda örgütlenememiş, örgütlenmesinin önünde onlarca engel olan çalışanların haklarını koruduğunu belirtiyor. DİSK’e bağlı Sosyal-İş Sendikası’nın genel sekteri Celal Uyar’a göre ise sendika bir ‘sınıf örgütü’. Direkt işçinin hayatını belirleyen bir kurum olduğu için bir sivil toplum örgütü olarak değerlendirilmesi yanlış.
  <br>
   <br>
    <strong>
     ÇALIŞANLARIN YÜZDE 5’İNİN TOPLU SÖZLEŞME HAKKI VAR
    </strong>
   </br>
  </br>
 </p>
 <p>
  Sendikanın ne olduğuna dair verilen üç ayrı cevaba da saygı duyarak meselenin özüne geçelim.  İş ve Sosyal Güvenlik Uzmanı Dr. Sadettin Orhan’a göre Tanzimat itibariyle Osmanlı’da kimi cılız işçi uyanışlarına rastlansa da modern anlamda sendikanın Türkiye’ye gelişi Cumhuriyet sonrasına denk geliyor. Tek parti iktidarı döneminde, “Türkiye’ye sendika lazımsa onu da biz getiririz” ya da “bizde de bulunsun, lazım olur” meyanında, sınırlı ve güdümlü bir örgütlenmeye müsaade ediliyor. Belki de bu patolojik başlangıcın etkisiyle, Türk sendikacılığının genel itibariyle iki temel problemi ortaya çıkıyor. Birincisi, devlete bağımlı ve devlet kontrolünde bir sendikacılık. İkincisi ise toplumun temel değerleri ile çatışan veya en azından uyuşmayan bir sendikacılık dili.
 </p>
 <p>
  Avrupa’daki işçiler yüksek oranlarla sendikal güvence altındayken Türkiye’de bu oran sadece yüzde 10 civarında. Bunun da ancak yüzde 5’i toplu sözleşme ile pazarlık yaparak hakkını arayabiliyor.
 </p>
 <p>
  Aslında bu rakamlar çalışma hayatındaki gerçek durumu yansıtmıyor. Çünkü sendikalı işçilerin olduğu yerler arasında kamu kuruluşları ağırlıklı. Aksiyon-İş Genel Başkanı Vedat Öztürk, bu durumu şöyle anlatıyor: “Hükümet, ‘Hak-İş ile anlaştım’ diyor, tüm elemanlar Türk-İş’ten Hak-İş’e geçiyor. Onunla bozuşuyor, diğerine geçiliyor. Bunlar zaten işçinin hakkını savunamadıklarından aktif olarak bir söylem geliştiremiyor.”
 </p>
 <p>
  Dr. Sadettin Orhan, bazı sendikaların muhafazakar değerler üzerinden kamu görevlilerini örgütlemede ve toplumsal taban oluşturmada ciddi sayısal başarı elde ettiğini belirtiyor. Ancak o sendikalar otoriteyle adeta özdeşleşmenin sonucu olarak, aynı başarıyı memurların genelini ilgilendiren sorunların çözümünde göstememiş. Orhan’a göre son yılların en dezavantajlı toplu sözleşmesine imza atılması bir yana, özellikle 2014’de kamu görevlileri aleyhine gündeme gelen keyfi siyasi tasarruflara sessiz kalındı. Geçmişte bu sendikalar,  demokrasi dışı müdahalelerden en fazla etkilenmiş ve mücadele vermişlerdi.
 </p>
 <p>
  Sendikalaşmanın daha iyi anlaşılması için rakamlar üzerinden gidelim. Türkiye’de 1 milyon 100 bin civarı sendikalı çalışan var. Bunlardan 700 bini toplu iş sözleşmesiyle hak alabiliyor. Bunun 500 bini de Makine Kimya Endüstrisi Kurumu, Türkiye Kömür İşletmeleri, Türkiye Taşkömürü Kurumu ve belediyeler gibi kamu kurum ve kuruluşları. Vedat Öztürk, sendikaları hükümetin etkisinde bırakan bu durum hakkında “Siyasi bir yapıya mensubiyetiniz ve o yapıyla iyi ilişkileriniz olmazsa zaten sizi orada üye yaptırmazlar.” diyor. Ağırlıklı olarak işverenin çıkarlarını korumak için kurulan bu tür yapılanmalar ‘sarı sendika’ olarak tabir ediliyor.
 </p>
 <p>
  Bu tür sendikalar işçiye olduğu kadar işverene de zarar veriyor. Türkiye Devrimci Maden Arama ve İşletme İşçileri Sendikası (Dev Maden İş) Genel Başkanı Tayfun Görgün, Soma faciasıyla ilgili değerlendirmede bulunuyor. Görgün, Soma’da sendikanın neredeyse patron tarafından belirlenmiş olduğunu ifade ediyor. Soma’da sendikanın çalışma güvenliği önlemleri alınmaması karşısında sesini çıkarmadığını belirtiyor.           Acaba sendikalar, işçilerin büyük kısmına neden ulaşamıyor? Etkin olamamalarının sebeplerinin başında yasal engeller geliyor. Anayasa’ya bakıldığında sendikacılık son derece özgür. Ancak yasal mevzuatta aşağı indikçe sendikalar kısıtlanıyor. Sosyal-İş Sendikası Genel Sekreteri Celal Uyar, “Anayasa’nın 51-54. maddelerinde örgütlenme, toplu pazarlık, sendika seçme özgürlüğü hepsi var. Ancak ülke ve işyeri barajları bizim elimizi kolumuzu bağlıyor.” diyor.
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552715.jpg "/>
 </p>
 <p>
  Sendikalarla ilgili mevzuat, yeni kurulanların işini hayli zorlaştırıyor. Yeni kurulan bir sendikanın iş kolunda toplu sözleşme hakkına sahip olması için, o iş kolundaki işçilerin en az yüzde 3’ünü üye yapması gerekiyor. Eski sendikalar için bu oran yüzde 1. Kanun koyucu açıkça eski sendikaları korurken, yenilerine kolay geçit vermek istemiyor. Aksiyon-İş Genel Başkanı Vedat Öztürk, eski sendikalar için bu barajın yüzde 1’e çekilmesinden yakınarak şunları söylüyor: “Yeni kurulan sendikalar önce yüzde 3’ü bulup toplu iş sözleşmesi hakkına sahip olacak, ondan sonra gidip üyeye vaatte bulunacak. İşçi şunu diyor: ‘Toplu iş sözleşmesi hakkına sahip sendika dururken ben size niye üye olayım? İfade ettiğiniz şeyler hakikaten orijinal ve yeni. Ama sizin toplu iş sözleşmesi hakkınız yok.’ Böylece mevcuda mahkûm kalıyorlar.”
 </p>
 <p>
  Türk-İş’in 35, Hak-İş’in 22, DİSK’in ise 21 sendikası var. Sendikaların toplam sayısı 200 civarında. Yani aslında sendikaların çoğunluğu bir konfederasyona bağlı değil.
 </p>
 <p>
  Aksiyon-İş, sendikacılığın önündeki engellerin aşılması için önemli bir adım atmış. Ankara 2. İş Mahkemesi’nde görülen yetki barajı ile ilgili bir davaya taraf olmuş. Sendika barajlarının Uluslararası Çalışma Örgütü (ILO) Sözleşmesi’ne aykırı olduğunu iddia etmiş. Mahkeme de davayı Anayasa Mahkemesi’ne taşımış. Dava sonucu sendika barajlarının kalkması bekleniyor.
 </p>
 <p>
  Sendikalaşmanın önündeki engellerin işçiye bakan yönü ise örgütlenmeden korkulması. Celal Uyar, Türkiye’de en yasal örgüte bile üye olmanın işçi açısından korkutucu olduğunu söylüyor. Sendikalı olduğu için kendisi iki defa işten atılmış. İşverenin sendika aleyhine açtığı davalar bazen yıllarca sürebiliyor. Böylece sendikalaşmanın önüne geçiliyor.
 </p>
 <p>
  Konuyu biraz açalım isterseniz. Asansör faciasının meydana geldiği Mecidiyeköy’deki gökdelen inşaatında çalışan Erkan Demir anlatıyor. Taşeron bir firma aracılığı ile burada mesai yapan Demir, sendikalı olmayı aklından bile geçirmediğini söylüyor. Günde 2 saat mesaiye kalıyor, toplamda 11 saat çalışıyor. Kıdem tazminatı ödememek için işvereni onu her yıl işten çıkarıyor, sonra geri alıyor. Aslında eline geçen para asgari ücretten fazla ama sigortası ısrarla asgari ücret üzerinden yatırılıyor. Bu durum Demir gibi binlerce çalışan için de geçerli.
 </p>
 <p>
  <strong>
   SENDİKA AĞALIĞINA ANCAK ÜYELER ENGEL OLABİLİR
  </strong>
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552717.jpg "/>
  Sendikalarla ilgili kamuoyunda başka bir olumsuz algı ise yolsuzluklar. İşçinin kısıtlı aylığından kesilen aidatlarla yöneticilere yüksek maaş ve imkânlar sağlanıyor. Bu haberi hazırlarken Ankara kulislerinde bir sendikanın yönetim kurulu üyelerinin Madrid’deki toplantıdan sonra Tayland’a geçtikleri konuşuluyordu. Senede 276 gün seyahat etmiş gibi göstererek gün başına 300 Euro harcırah aldıkları öne sürülen sendikacıların yargılanması da sürüyor.
 </p>
 <p>
  Sendikalardaki yolsuzluk, konuya yakın tüm çevrelerce kabul edilen bir olgu. Sebeplerinin başında, yönetici olduktan sonra bir anda kazanılan imkânların tam olarak sindirilememesinin geldiği ifade ediliyor. Akademisyen Yıldırım Koç’a göre bu problem, değer yoksunluğundan kaynaklanıyor. Sendikalardaki yolsuzluğun istisna olabilmesi için önce ahlaki erdemin sağlanması gerekir.
 </p>
 <p>
  Peki, çözüm ne? Sendikacılara göre çözüm sendikaların kendi kendini denetlemesi. Öztürk bu konuda basına da önemli görev düştüğünü belirtiyor. Ona göre aşırı maaş ve harcamaların haber olması sendika yönetiminin tabandan tepki almasına yol açabilir. Çalışanın da bu noktada kafa karışıklığı yaşadığını anlatan Öztürk mütevazı bir araçla işçiye gittiği zaman ‘Adamın altındaki arabaya bak, benim hakkımı bu mu savunacak?’ tepkisi aldığını anlatıyor.
 </p>
 <p>
  Her ne kadar çare oto-denetim dense de aslında bu konuda hiç de iç açıcı bir tablo yok. Akademisyen Yıldırım Koç, sendika tarihimizi göz önüne alarak, mali denetleme kurullarının çok başarılı olamadığı tespitinde bulunuyor. Çünkü yönetim kurulu ve denetleme kurulu aynı listeden seçiliyor. Koç, sendikalarda ancak yönetim içinde anlaşmazlık çıktığında ciddi bir denetim yapıldığını gözlemlemiş.
 </p>
 <p>
  Sendikalardaki yolsuzlukların ahlak, erdem ve eğitim eksikliğine dayandığı ve kesin çaresinin öz denetim olduğu belirtilmesine rağmen, sendikal bağımsızlık açısından sakıncaları da olan bir de devlet denetimi var. Ancak uluslararası mevzuat dış denetimi bir hak ihlali kabul ediyor.
 </p>
 <p>
  Sendikaların iş yerlerinde temsilcileri bulunuyor. Bu kişilerin o iş yerinde çalışanlar tarafından seçilmesi hem temsil hem de sendikanın denetimi açısından çok önemli. Gelgelelim bir Türkiye klasiği burada da karşımıza çıkıyor. Siyasi partilerde de olduğu gibi çoğunlukla merkezden atama tercih ediliyor.
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552716.jpg "/>
  İşçinin hakkını araması beklenen sendika bu amacını nasıl yerine getirecek? Müzakereci mi yoksa çatışmacı bir üslupla mı? Koç, ideolojik amaçla kurulduğunda sendikaların  ‘çatışma’yı tercih ettiğini belirlemiş. Bu da temel ideolojiye hizmet ediyor. Koç, sol görüşlülerin kurduğu Devrimci İşçi Sendikaları Konfederasyonu (DİSK), ülkücülerin kurduğu Milliyetçi İşçi Sendikaları Konfederasyonu (MİSK), Millî Görüş hareketine yakın örgütlenen HAK-İŞ’i örnek gösteriyor.
 </p>
 <p>
  Koç’a göre asıl belirleyici, değişen siyasi ortam: “İşçinin alım gücü enflasyon bazında düşmeye başlarsa huzursuzluk başlar. İşler kötü giderse hesap sorar. İşler iyi gidiyorsa sendikalarda şu olmuş bu olmuş pek ilgilenmez işçi.”
 </p>
 <p>
  Toplu iş sözleşmelerinde karar verici olarak bulunan Koç, müzakerelerin el yordamıyla, karşılıklı iş dengesi ve algılara göre işlediğini söylüyor. Eylemin işe yaradığı, zayıflık gösterisi olduğu durumlar olduğunu aktarıyor.
 </p>
 <p>
  Bugüne kadar kapitalist işveren yaklaşımı ile ideolojik sendikacılık işçi ve işvereni birbirine düşman gösterdi. Oysa bu iki kesim bir bütünün parçası. Aksiyon-İş Sendikası Başkanı Vedat Öztürk, emek-sermaye ya da işveren-iş görenin terazinin iki unsuru olduğunu söylüyor. İkisini de dinlemeden iş görülemez. İşverenin kalifiye eleman talebi varsa sendika bunu karşılayabilmeli. Ya da işini iyi yapanla yapmayan arasındaki ayrımı önce sendika tespit edebilmeli. Sosyal-İş Sendikası Genel Sekreteri Celal Uyar, işverenle ilişkiler konusunda muhatap bulamamaktan şikâyetçi. Örgütlendikleri yerlerde işçiyi de denetlediklerini anlatan Uyar, verimi artırmanın kendi görevleri de olduğunu söylüyor.
 </p>
 <p>
  Dr. Sadettin Orhan Türkiye’de sivil toplumun devlet/otorite karşısında kendini daha güçlü hissedebilmesi için kayıp halka olan, otoriteden bağımsız ve toplumla bütünleşik sendikacılığın tamamlanması gerektiğini söylüyor. Bunun için de sendikacılık dilinin yeniden ve toplumsal değerlerle uyumlu olarak üretilmesine ihtiyaç bulunuyor.
 </p>
 <p>
  <strong>
   İŞÇİYE KART VE KREDİ ZİNCİRİ
  </strong>
 </p>
 <p>
  Sendikalar son on yılda üyelerinin maaşlarında millî gelire paralel bir artış sağlayamadı. Durum böyle ise işçi niye etkili bir tepki göstermiyor? Akademisyen Yıldırım Koç’un bu suale üç cevabı var: Kredi kartları, tüketici kredileri ve kampanyalar. İşçi, gelecekte elde edeceği geliri bugünden harcadı. Mutlaka çalışmak zorunda olduğu için sendikası üzerinde baskı yapamıyor.
 </p>
 <p>
  İşçi Cavit Aydoğmuş da sendikanın eğitim alanında veya sosyal alanda herhangi bir faaliyetini bugüne kadar görmediğini söylüyor. İşçiler eve yorgun geliyor. İzin günlerinde de genellikle sinema, tiyatro, gezi gibi sosyal faaliyetlere ayıracak paraları olmuyor. Aile fertleriyle de yeterince ilgilenemiyorlar. Bu durum sosyal yaralara yol açıyor. Çalışanın en azından meslek arkadaşları ile sosyalleşmesi bu olumsuzlukların giderilmesi için önemli bir fırsat.
 </p>
 <p>
  Vedat Öztürk, bir an önce eğitim faaliyetlerine ve sosyal faaliyetlere zaman ayrılması gerektiği görüşünde. Aksiyon-İş’in eğitim, spor, gezi ve konferans gibi faaliyetlere, çalışanların ailelerini de katarak ağırlık verdiğini anlatıyor. Celal Uyar da 1980 öncesinde etkili sosyal ve kültürel çalışmalar yapıldığı, bugün ise bu tür faaliyetlerin zayıf kaldığı tespitinde bulunuyor.
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552718.jpg "/>
  Akademisyen Yıldırım Koç’un bu noktada bir uyarısı var.  Mevzuata göre sendikaların gelirlerinin belirli bir bölümünü eğitime harcamaları gerekiyor. Ancak bu amaç dışındaki bazı faaliyetler muhasebe hileleriyle eğitimmiş gibi gösteriliyor. Sendikalar günümüzde çalışanların sadece yüzde 10’una ulaşabilmişken kendi aralarında da ağır bir rekabetin içinde. En temel konularda bile ortak bir tutum sergileyemiyorlar. Öztürk 60 bine yakın dershane öğretmeni işinden olurken sendikalardan kayda değer bir tepki gelmediğini hatırlatıyor.
 </p>
 <p>
  Türkiye’de 1961 Anayasası ile tanınan memurun sendika hakkı kazanması uzun bir zaman ve mücadeleyle gerçekleşti. Birçok defa geri adım atıldı. Son olarak 12 Eylül 2010 Anayasa Referandumu’yla memura toplu sözleşme hakkı verildi. Bir yıl sonra TBMM’ye sunulan 6289 sayılı kanun hayal kırıklığına sebep oldu. Çünkü anlaşmazlık hâlinde devreye girecek hakem heyetinde kamu işverenin ağırlığı korundu. Pratikte son söz Bakanlar Kurulu’nda kaldı. Ayrıca memurlar sınırlı sayıda (11)  iş kolunda örgütlenebiliyor.
 </p>
 <p>
  Memur sendikaları çalışanın hakkını korumak ve yeni kazanımlar elde etmeyi öncelemek yerine ideolojik davranarak yakın oldukları partilerin çıkarlarına hizmet etmekle suçlanıyor. Bu sebeple ‘cadı avıysa cadı avı’ itirafıyla yapılan kamudaki siyasi sebepli tayin, açığa alma ve ihraçlara karşı da ses getiren bir tepki koyamıyorlar. Genel olarak insan merkezli icraat yapmamakla suçlanan hükümetin çalışma hayatına getirdiği değişikliklerden de sendika üyeleri hak kaybına uğruyor.
 </p>
 <p>
  Deneyimli sendikacı Resul Akay, memur sendikalarında en büyük hastalığın ideolojik ve siyasi merkezlere hizmet edilmesi olduğu görüşünde. Sendikaların kuruluş amacının üyelerinin hak ve çıkarlarını korumak olduğunu hatırlatan Akay, sendikaların bu hastalık sebebiyle toplumda karşılığı olmayan kurumlar hâline geldiğini söylüyor.
 </p>
 <p>
  Tecrübeli sendikacı mevcut memur sendikalarının ‘tarihte benzeri olmadığı’ saptamasını yaparak şunları söylüyor: “Sendikanın bir siyasi partinin görüşlerini benimsemesi yadırganacak bir şey değil. Ancak bugünkü durumda sendika iktidarın hiçbir yanlışını göremiyor. İktidar nerede sıkışırsa âdeta iktidarın kara gün dostu oluyor.  Üstelik tüm bu destek memurların hak ve kazanımları tehdit altındayken gerçekleşiyor.”
 </p>
 <p>
  Akay’a göre çalışanların ortak sorunları düşük ücret, güvencesiz ve kuralsız çalışma. Sendikalara bir not verilecekse üyelerinin haklarını ne kadar koruyup geliştirdikleri üzerinden verilmesi gerekiyor.
 </p>
 <p>
  17-25 Aralık büyük yolsuzluk operasyonundan sonra kamuda yaşanan kıyım hakkında değerlendirmede bulunan Akay, haksızlık kime ve kim tarafından yapılırsa yapılsın, sendikaların mağdurun, mazlumun yanında olması gerektiğini söylüyor: “Bugün kamuda sendika üyelerinin muhbirlik gibi bir misyonu varsa çalışanın vay hâline. Bugün bazı sendikalar iktidarın muhbiri oldu. Memurlar bu kanalla fişleniyor, iktidar gücüyle perişan ediliyorlar.”
 </p>
 <p>
  Yeni atamalarda mümkünse yüzde 100 yandaş sendika üyelerinin tercih edildiğine dikkat çeken Akay, bu sendikaların ‘iktidara yakınız’ diyerek üye topladıklarını belirtiyor. Akay’a göre memur da hayırlarını istemese bile şerlerinden emin olmak için bu sendikalara üye oluyor.
 </p>
 <p>
  _________________________________
 </p>
 <p>
  <strong>
   MEŞHUR, DEVLETÇİ VE ZENGİN BAŞKANLIK!
  </strong>
 </p>
 <p>
  Türkiye’de sendika yöneticileri şahsi servetleri ve olağanüstü dönemlerde takındıkları tavırlarıyla hep tartışıldı. Adı tarihe yazılan sendikacılardan biri Şevket Yılmaz. Bugün adı Bursa’da bir devlet hastanesine verilen Yılmaz, 1929 Rize doğumlu. Çalışma hayatına Zonguldak’ta madende başladı.  1945’te Bursa Merinos Fabrikası’na işçi olarak girdi. 1946’da, bağımsız Bursa Mensucat Sanayi İşçileri Sendikası’na üye oldu. Çeşitli görevler üstlendi. 1964’te genel başkanlığa getirildi. Aynı yıl, bu sendikanın Türk-İş’e bağlı Tekstil İşçileri Federasyonu (TEKSİF) ile birleşmesi üzerine TEKSİF genel başkanı oldu. 1966’da Türk-İş genel başkan vekilliğine getirildi. 1969’da Adalet Partisi’nden milletvekili seçildi.  Çalışma Komisyonu başkanlığı görevini üstlendi. Milletvekilliği 1973’e kadar sürdü. Daha sonra sendikacılığa dönerek 1974-1982 yılları arasında TEKSİF genel başkanlığı yaptı. 1982’de Türk-İş genel başkanı seçildi. 17 Ağustos 1999 depreminde hayatını kaybetti.  Mehmet Eymür’ün bir dönem kamuoyuna yansıyan MİT raporunda, teşkilatın en iyi ajanlarından biri olarak niteleniyordu.
 </p>
 <p>
  Şemsi Denizer de 1990’ların popüler sendikacısıydı.  1970’te Zonguldak’ta Türkiye Taş Kömürü Kurumu’nda kazmacı yedeği olarak işe başlayan Denizer, 4 sene sonra Genel Maden İş Sendikası’na büro elemanı olarak girdi. Yönetimle ters düşen Denizer, tekrar eski müessesine dönerek yevmiyeli puantör olarak çalıştı. 1986’da Genel Maden İş başkan yardımcısı olan Denizer, 1989’da başkanlığa seçildi.  Onu ön plana çıkaran ise Zonguldak’tan Ankara’ya başlatılan Büyük Madenci Yürüyüşü’nde ön saflarda yer almasıydı. On binlerce madenci, Yıldırım Akbulut’un başbakanlığı döneminde Zonguldak kömür madenlerinin kapatılmasına karşı 4-8 Ocak 1991’de aileleriyle birlikte yürüdü. Eylemciler Bolu’da jandarmanın barikatını aşamasa da hükümete geri adım attırdı. Denizer, sahip olduğu Jaguar marka araba sebebiyle eleştiri konusu oldu.  6 Ağustos 1999’da vurularak öldürüldü. Denizer cinayetinin sebebi karanlıkta kaldı.
 </p>
 <p>
  Çalışanların haklarını gözeten, bir anlamda sivil toplum örgütü olan sendika yöneticilerinin adı tam aksi bir şekilde de anıldı. Refah-Yol iktidarını düşürmeye yönelik yoğun faaliyet gösteren 28 Şubat cuntasına destek verenler arasına 3 sendikacının da ismi girdi. Türkiye İşçi Sendikaları Konfederasyonu (TÜRK- İŞ) Genel Başkanı Bayram Meral, Devrimci İşçi Sendikaları Konfederasyonu (DİSK) Genel Başkanı Rıdvan Budak ve Türkiye İşverenler Sendikası Konfederasyonu (TİSK) Genel Başkanı Refik Baydur’un sivil siyasete karşı yapılan darbenin ‘sivil’ ayağını oluşturdukları iddia edildi. Meral ve Budak daha sonra milletvekilliği de yaptı.
 </p>
 <p>
  Geniş yankı uyandıran Ergenekon soruşturmasında da 1975-2009 arasında Türk Metal Sendikası’nın genel başkanlığını yürüten Mustafa Özbek yer aldı. Sendika, turizm yatırımları ile dikkat çekti. Sendikacılığın yanı sıra ulusalcı örgütlenmedeki faaliyetleriyle tanınan Özbek’in bir televizyon kanalının sahibi olduğu iddia ediliyordu. Özbek, 2009’da Ergenekon soruşturması kapsamında gözaltına alındı. Askerî darbeye destek ile suçlanan Özbek, 2010’da tahliye edildi. 2013’te İstanbul 13. Ağır Ceza Mahkemesince  müebbet hapis cezasına çarptırılsa da sağlık durumu ve yaşı dikkate alınarak adli kontrol uygulaması şartları kapsamında tahliye edildi.
 </p>
 <p>
  _________________________________
 </p>
 <p>
  <strong>
   SENDİKALAŞMADA OECD SONUNCUSUYUZ
  </strong>
 </p>
 <p>
  <img alt="" src="http://web.archive.org/web/20150728113330im_/http://medya.aksiyon.com.tr//aksiyon/2015/02/02/552719.jpg "/>
  OECD, Türkiye’deki resmî verilere göre yüzde 10,4 olan sendikalaşma oranını kabul etmiyor. OECD, toplu iş sözleşmesi yapabilen çalışanları sendikalaşmış sayıyor. Buna göre Türkiye’nin sendikalaşma yüzdesi 5. Oysa bu oran, Finlandiya’da yüzde 69, İtalya’da yüzde 35,6, Yunanistan’da yüzde 25,4, Almanya’da yüzde 19. Türkiye’ye en yakın ülke ise Güney Kore. Bu ülkede sendikalaşma oranı yüzde 9,9.
 </p>
</div>


Kaynak: [www.aksiyon.com.tr](http://www.aksiyon.com.tr/kapak/tuken-is-emekcilerin-sendika-caresizligi_541206), [web.archive.org (arşiv bağlantısı)](http://web.archive.org/web/20150728113330/http://www.aksiyon.com.tr/kapak/tuken-is-emekcilerin-sendika-caresizligi_541206)
