# Bir reklam yüzünden başınız derde girsin ister misiniz?

*Gürhan Savgı 2012.11.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “Evinizin hemen yanında böyle bir orman olmasını istemez misiniz?” diyerek başını derde sokan Ali Ağaoğlu, yanlış anlamaları düzeltmek için bayağı bir ter döküyor. İşte eğrisiyle doğrusuyla Maslak 1453 Projesi.
  </font>
 </div>
 <div id="newsText">
  <font class="detail-text">
   <p>
    İstanbul Beşiktaş’ta bir otel, geçen çarşamba gerilimli bir basın toplantısına sahne oldu. Yaptığı konut projeleriyle tanınan Ağaoğlu Şirketler Grubu Yönetim Kurulu Başkanı Ali Ağaoğlu ve Emlak Konut Genel Müdürü Murat Kurum, bir salon dolusu gazetecinin karşısına çıktı. Mevzu son haftalarda yoğun bir reklam kampanyasıyla tanıtımı yapılan Maslak 1453 Projesi’ydi. Bu proje hakkında bir yayın grubunun ısrarlı yayınları, kamuoyunda kafa karışıklığına yol açtı. Peki, bu olayın aslı neydi?
    <p>
     Tartışmaya konu olan Maslak’taki 323 bin metrekarelik arazi, 1968’de askerî güvenlik bölgesi kapsamına alınarak kamulaştırıldı. Tam 40 sene sonra Jandarma Genel Komutanlığı’nca TOKİ’ye Güneydoğu’da yeni karakollar yapılması karşılığında devredildi. Daha önce burası atış poligonu ve kısmen dolgu alanı olarak kullanılmıştı. Arazinin çevresinde kötü bir yapı stoku oluşmuştu. TOKİ de bu araziyi önce “Gecekondu Önleme Bölgesi” ilan etti. Gecekondu Kanunu’na göre arazinin öncelikle çarpık yapılaşmayı dönüştürmede kullanılması gerekiyordu. Ancak TOKİ, iştiraki olan Emlak Konut aracılığıyla araziyi lüks konut yapımı için ihaleye çıkardı. İhaleyi, gelirin yüzde 35’ini idareye vermeyi taahhüt eden Ağaoğlu Şirketler Grubu’na bağlı Akdeniz İnşaat kazandı. İşte bu noktada hukuki itiraz geldi. Mimarlar Odası İstanbul Şubesi, 1/5000 ölçekli Nazım Planı’nın söz konusu arazide alt gelir grubu yerine üst gelir grubuna yönelik inşaat yapılmasına imkân verdiği gerekçesiyle karşı dava açtı. Dava sürecinde hazırlanan bilirkişi raporunda; arazinin su yatağının bir parçasında yer aldığı ve yerleşmeye sorun teşkil edecek şekilde yüksek eğime sahip olduğu vurgulandı. Maslak 1453’ün kentin akciğerleri olan Fatih Ormanı’nın yanında konumlandığına vurgu yapılan raporda, projenin trafiği artıracağı belirtildi.
     <p>
      Bu itirazlara karşı Emlak Konut Genel Müdürü Murat Kurum, arazi karşılığında TOKİ’nin Güneydoğu’da karakollar yaptığını vurguladı ve direkt gecekondu önleme şartının olmadığını iddia etti. Kurum, her türlü zeminde bina yapılabileceğine dikkat çekti. Kurum’un verdiği bilgiye göre söz konusu araziden 4 milyon metreküp hafriyat çıkarıldı, sağlam zemine ulaşılamayan bölümlerde bina temellerinde kazık uygulaması gerçekleştirildi.
      <p>
       Gelelim Maslak 1453’ün ormanla ilişkisine. Aslında proje, sadece Fatih Ormanı’na sınır. Yani ormana taşan bir yönü yok. Ali Ağaoğlu, televizyon reklamında kır bir at üzerinde ormana girerek “Evinizin hemen yanında böyle bir orman olmasını istemez misiniz? İşte orman!” deyince, kamuoyunda proje sanki ormana yapılıyormuş gibi bir intiba uyandı. Basın toplantısında da bir gazeteci, tanıtım broşürü ve reklam filmindeki “Kuzeyden Fatih Ormanı’na komşudur ve kullanım haklarını elinde bulundurmaktadır.” gibi cümlelerin yanıltıcı olup olmadığını sordu. Ali Ağaoğlu, projenin ormana sınır olduğunu söylemenin bir mahzurunu görmediğini ifade etti.
       <p>
        Ağaoğlu, konut sahiplerinin de faydalanacağı bir orman olması için önce projeye yakın olan Park Orman’la ilgilenmiş. Buranın işletmecisi Serdar Bilgili ile görüşmüş. Bu görüşme anlaşmazlıkla sonuçlanınca, Fatih Mesiresi’nin mevcut işletmecisi ile anlaşarak buranın hisselerini devralmış. Ağaoğlu, burada büyük bir şehir parkı kurmayı planladığını saklamıyor. Bu amaçla ABD’de ünlü bir peyzaj mimarına proje çizdirmiş. Fatih Mesiresi’ne Londra’daki Hyde Park gibi bir fonksiyon kazandırmak istemiş. Mesirede yeni düzenleme ile atlı spor etkinlikleri ön plana çıkartılacakmış. Hatta Ali Ağaoğlu, tartışmalı reklamda bu amaçla ata binmiş. Bugüne kadar mesireye 3,5 milyon lira harcayan Ağaoğlu, 50 milyon lira harcamayı gözden çıkarmış. Belirtmeden geçmeyelim, bu projenin de ormanı tahrip edeceği ve ticari kazanç kapısı hâline getireceği iddia ediliyor.
        <p>
         Tüm bunlar bir kenara, Orman ve Su İşleri Bakanlığı, 2009’da AKC Petrol ile imzaladığı Fatih Mesiresi işletme hakkı sözleşmesini feshetti. Ağaoğlu, işletmeyi bu şirketten devralmıştı. Bakanlık, iptale gerekçe olarak, Ağaoğlu’nun hisseleri izinsiz olarak devralmasını gösterdi. Bakan Veysel Eroğlu, İstanbul gibi bölgelerde tabiat parklarını kendilerinin işleteceğini açıkladı. Ancak devlet eliyle işletilen benzer yerlerdeki altyapı ve hizmetlerin yeterli olmadığı da bir gerçek. Hâsılı kelam: Tartışılan araziye lüks konut yapılmalı mıydı? Hayır. Orman işgali var mı? Hayır. Fatih Mesiresi projeye dâhil mi olacak? Hayır. İşte haftalardır koparılan fırtınanın özeti.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Huseyin Kilinc, 25 November 2012, 14:16
> Agaoğlu'nu savunmak size bayağı –mışlı, –muşlu cümleler kurdurmuş. Siz ne elde edeceksiniz demiyorum, hâliniz, hâlimiz ne olacak diyorum!

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=4E4095FA0E8737B7AFE987083DBA14CB?newsId=34122), [web.archive.org (arşiv bağlantısı)](http://web.archive.org/web/20140805040648/http://www.aksiyon.com.tr:80/aksiyon/newsDetail_getNewsById.action;jsessionid=4E4095FA0E8737B7AFE987083DBA14CB?newsId=34122)
