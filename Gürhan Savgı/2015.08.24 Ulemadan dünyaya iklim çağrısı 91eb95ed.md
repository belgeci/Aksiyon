# Ulemadan dünyaya iklim çağrısı

*Gürhan Savgı 2015.08.24*

<div class="pNewsDetailMainContent" itemprop="articleBody">
 <p>
  İslam âlimleri insanlığa iklim değişikliği için seslendi: Allah’ın yeryüzündeki halifesi olarak insan, hayatını, yaratılanla uyumlu ve dengeyi bozmadan sürdürmekle mükelleftir. İklim değişikliğine karşı milletlerarası bir anlaşma şarttır.
 </p>
 <p>
  Uluslararası İslami İklim Değişikliği Sempozyumu, Bilgi Üniversitesi’nin Haliç kıyısındaki Santral Kampüsü’ndeydi... Son Buzul Çağı’nın bitmesiyle yaklaşık 20 bin sene önce oluşan Haliç, son 150 senede büyük bir çevre felaketine şahit oldu. Osmanlı sanayileşmesinin başladığı Haliç, son senelerde dipteki çamurların uzaklaştırılması ve deniz suyu basılmasıyla görece temiz hâle geldi. Sempozyuma ev sahipliği yapan Santral Kampüsü ise 20. yüzyılın başında inşa edilen kömürlü elektrik santralinin restore edilmesiyle farklı bir fonksiyon kazandı.
 </p>
 <p>
  Sempozyumu, Evrensel İslami Yardım Organizasyonu (IRW), Uluslararası İklim Eylem Ağı (CAN) ve İslam Ekoloji ve Çevre Çalışmaları Vakfı organize etmişti. Senenin en sıcak günlerine rağmen bu anlamlı mekândaki toplantıya 20 İslam ülkesinden 60 âlim yoğun bir gayretle İklim Değişikliği İçin İslam Deklarasyonu hazırladı. 8 sayfalık deklarasyonun amacı 15-16 Kasım’da Antalya’da Türkiye’nin başkanlığında yapılacak G-20 ve 30 Kasım-11 Aralık 2015’te Paris’te yapılacak BM İklim Zirveleri öncesi bir niyet beyanında bulunmak.
 </p>
 <p>
  Aslında deklarasyon, Paris’teki zirveye katılacak Müslüman temsilcilere bir rehber niteliğinde. Konuyla ilgili çok sayıda ayet ve hadise atıf yapılıyor. ‘Beyanımızdır’ ifadesiyle başlayan metinde öncelikle Allah’ın rahman, rahim ve tek yaratan olduğu vurgulanıyor. Ardından Allah’ın muhit, yani her şeyi kuşatan olduğuna dikkat çekiliyor. Âlimler, deklarasyonun devamında şu tespitlerde bulunuyor: “O, yeryüzünü kusursuz bir mizan üzerine yarattı. Uçsuz bucaksız merhameti ile bize bereketli topraklar, temiz hava, su ve hayatımızı canlı, hoş yapan tüm güzel şeyleri bahşetti. Yeryüzündeki tabii ritim döngülerle faaliyet gösterir. İnsan dâhil tüm yaratılanlar bu iklimde serpilir.”
 </p>
 <p>
  Âlimlerin üzerinde durduğu diğer bir husus da fıtrat idi. Yaradılış özelliklerinin muhafaza edilmesine dair Rum suresinin 30. ayetine atıf yapılan metinde şunlar ifade edildi: “Hakk’a yönelen bir kimse olarak yüzünü fıtrata çevir. Allah’ın insanlar üzerinde yarattığı fıtrata sımsıkı tutun. Allah’ın yaratmasında hiçbir değiştirme yoktur. Fakat insanların çoğu bunu bilmezler.”
  <br/>
  Bu ayetten sonra şu tespite yer verildi: “İnsafsız ekonomik büyüme ve tüketim yüzünden insanların yol açtığı fesadı ve yolsuzluğu görüyoruz.” Bu sözler Rum suresinin 41. ayeti ile desteklendi: “İnsanların bizzat kendi işledikleri yüzünden karada ve denizde düzen bozuldu ki Allah yaptıklarının bir kısmını onlara tattırsın; belki de (tuttukları kötü yoldan) dönerler.”
 </p>
 <p>
  Deklarasyonda insanın kutsal düzenin küçük bir parçası olmasına rağmen istisnai bir güce sahip olduğu belirtildi. Bu yüzden iyiliği yaymak, kötülüğü alıkoymak için elinden geleni yapmanın onun sorumluluğu olduğu vurgulandı. İnsanın dünyayı paylaşan katbekat sayıdaki canlılardan sadece biri olduğu, yaratılanın geri kalanına zulmetme hakkının olmadığı hatırlatıldı. Zilzal suresinin 7 ve 8. ayetleri dikkatlere verilerek “Artık kim zerre ağırlığınca hayır işlerse mükâfatını görecek. Kim de zerre ağırlığınca bir kötülük işlerse cezasını görecektir.” denildi.
 </p>
 <p>
  <strong>
   Peygamberimizden örnekler
  </strong>
 </p>
 <p>
  Sempozyum katılımcısı âlimlerin dantele gibi işlediği metnin dayanakları arasında siyer ve hadis de var. Müslüman olarak Hz. Muhammed (sav) yolunda hareket etmenin gerektiğine vurgu yapıldı. Hz. Muhammed’in hayatında her Müslümanın örnek alması gereken şu davranışlarına dikkat çekildi: “Tüm canlıları korurdu. Kız çocuklarını öldürme geleneği ile canlıların spor ve eğlence için öldürülmesini ve eziyet edilmesini yasakladı. Abdest alırken suyun tasarruflu kullanılmasını tavsiye ederdi. Yuvasından alınan kuşların annelerine götürülmesini emretmişti. Karınca yuvalarının yakılmasına mâni olurdu. Yabani hayvanların öldürülmesini ve rahatsız edilmesini yasaklamıştı. Kanaatkâr bir hayat sürdü. Nadiren etle beslenirdi. Az olan bazı araç gereçleri ve mülkleri tamir ettirir, geri dönüşüme tabi tutardı. O yaratılan her varlığa karşı merhametliydi.”
 </p>
 <p>
  İslam âlimleri “Çağrımızdır” diyerek Paris’te toplanacak BM İklim Değişikliği 21. Taraflar Konferansı’nı, eşitlikçi ve bağlayıcı bir anlaşmaya varmaya çağırdı. Bilim insanlarının insan kaynaklı olan tehlike konusunda fikir birliğine varmasına rağmen gidişata dur denilmezse gezegen üzerinde vahim sonuçlar ortaya çıkacağı uyarısında bulunuldu. Öncelikle zengin ve petrol üreticisi ülkeler, şirketler, iş ve finans sektörlerine düşen sorumluluklar hatırlatıldı.
 </p>
 <p>
  Sempozyum katılımcıları İslam dünyasına şu çağrıda bulundu: “İklim değişikliğinin, çevresel bozulmanın ve biyolojik çeşitliliğin kökeni olan alışkanlıklarını ve zihniyetlerini değiştirmeye, kendi etki alanlarındakilere örnek olmaya ve Hz. Muhammed’in sunduğu yoldan yürümeye ve yüz yüze kaldığımız sorunlara çözüm üretmeye çağırıyoruz. Peygamberimizin sözlerini aklımızda tutuyoruz: Dünya yemyeşil ve tatlıdır. Cenâb-ı Hak, sizi dünyaya halife yapıyor. Sizin ne yapacağınıza bakıyor.”
 </p>
 <p>
  İklim Değişikliği İçin İslam Deklarasyonu’nu değerlendiren toplantının organizatörlerinden İslam Ekoloji ve Çevre Çalışmaları Vakfı’nın (IFEESS) Başkanı Fazlun Halid, 8 sayfalık çalışmanın Paris’te yapılacak 21. BM İklim Zirvesi’ne katılacak Müslüman delegeler için başvurulacak bir not niteliğinde olduğu görüşünde. İslam dünyasındaki çevre hassasiyetinin bekledikleri düzeyde olmadığını düşünen Halid, deklarasyonun uygun bir üslupla yeniden yazılarak bütün camilerde yer almasını istediklerini dile getirdi.
 </p>
 <p>
  Dünyadaki en büyük İslami cemaatlerden birine önderlik eden Endonezya Ulema Meclisi (MUI) Başkanı Profesör Din Şemseddin, sempozyumda hilafeti her insana mahsus bir sıfat olarak ele aldı. Müslümanın dünyada Allah’ın halifesi olduğunu ve bu sıfatla ıslah ve koruma faaliyetlerine aktif olarak katılması gerektiğini söyledi. Profesör Şemseddin dünyada kötü gidişe son vermek için de bir alternatif sistem teklif ediyor. Alternatif sistemin temelini ise temel ahlaki değerler ve bunlara dayalı bir toplum-yönetim yapısı oluşturuyor.
 </p>
 <p>
  Dünya çapında en fazla yardım yapan sivil toplum kuruluşlarından Dünya İslami Yardım Vakfı (IRW) CEO’su Muhammed Ashmawey’in iklim ile ilgili tespiti de dikkate değerdi. Ashmawey, iklim değişikliğinin yardım yaptıkları insanların hayatlarını zora soktuğuna dair gözlemlerini aktardı. Bu sebeple yardımlar yapmak kadar iklim değişikliğine çözüm bulunması için gayret göstermeye de önem verdiklerini vurguladı.
  <br/>
  Ashmawey, asırlarca hilafetin merkezi, İslam dünyasının kalbi olan İstanbul’da böyle bir deklarasyonun çıkmasını anlamlı buluyor. Bu çalışma ile 1,7 milyar Müslümanın, BM ve dünyadaki diğer inançlara mensup kardeşlerine bu konuda çözümün parçası olma sözü verdiği kanaatinde.
  <br/>
  Müslümanların tarih boyunca çevre konusunda dünyaya örnek olduğuna dikkat çeken Ashmawey, Mimar Sinan’ın eserlerini topografyaya uygun inşa etmesini ve Süleymaniye Camii’ndeki kandillerden çıkan islerin toplanmasıyla elde edilen mürekkepten Kur’an yazılmasını bu duruma örnek gösteriyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ulemadan-dunyaya-iklim-cagrisi_552066), [web.archive.org (arşiv bağlantısı)](http://web.archive.org/web/20150906021658/http://www.aksiyon.com.tr:80/dosyalar/ulemadan-dunyaya-iklim-cagrisi_552066)
