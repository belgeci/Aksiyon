# Binalar çürükse Kandilli ne yapsın?

*Gürhan Savgı 2015.08.24*

<div class="pNewsDetailMainContent" itemprop="articleBody">
 <p>
  Kandilli Rasathanesi, yeni teknolojilerle depremin nerede, ne büyüklükte olacağını haber veriyor. Ancak aynı başarı yapıların güçlendirilmesinde gösterilemiyor.
 </p>
 <p>
  Deprem denince akla ilk olarak  Kandilli Rasathanesi geliyor. 1868’de kurulan Rasathane 1910’da Boğaziçi semtlerinden Vaniköy’deki İcadiye Tepesi’ne taşındı. O gün bugündür Kandilli Rasathanesi, tabiat güzelliğiyle dikkat çeken bu yerde varlığını sürdürüyor. Rasathane, 1983’te Kandilli Rasathanesi ve Deprem Araştırma Enstitüsü adıyla Boğaziçi Üniversitesi’ne bağlandı. 1999 depreminde o günkü müdürü Prof. Dr. Ahmet Mete Işıkara ile sıkça gündeme geldi. Merhum Işıkara, sosyal kişiliği ile deprem bilincinin oluşmasına büyük katkılarda bulundu. Afete karşı hazırlıksız yakalanan devlet istenen hızda olmasa da kendi merkezî yapılanmasını oluşturdu. Başbakanlığa bağlı Afet ve Acil Durum Yönetimi Başkanlığı (AFAD) kuruldu. Bu süreçte Kandilli Rasathanesi geri plana itildi.
 </p>
 <p>
  Süreç bu şekilde devam ederken rasathaneye geçen mayısta yeni bir müdür tayin edildi: Jeodezi (yerkürenin modellenmesi bilimi)  uzmanı Prof. Dr. Haluk Özener... Bir bilim adamı için genç sayılacak yaştaki Özener, rasathanenin kendi içinden çıkardığı bir yönetici. Dahası da var. Kurum tarihinde ilk kez seçimle göreve getirilen müdür. Demokrasi 147 yıl sonra rasathaneye ulaştı diyebiliriz. 1988’de master için kuruma adım atan Özener, tüm akademik basamakları tek tek çıkarak 2009’da profesör olmuş. Bu arada ABD’deki Massachusetts Teknoloji Enstitüsü’nde kısa dönemli çalışmalar yapmış. 2005-2010 arası jeodezi bölüm başkanlığı vazifesini yürüten Özener, bu tarihten itibaren de müdür yardımcısı olarak görev yapmış. Son olarak basının karşısına müdür olarak çıkan Prof. Haluk Özener, bir bakıma deprem öncesi uzmanı. Özener, kullanacakları GNSS (Global Navigation Satellite System) ve son dönem teknolojiler ile faylar üzerindeki enerji birikimini yüksek duyarlıkla belirleyebilecek ve nerede, ne büyüklükte bir deprem olabileceğini daha doğru olarak tahmin edebileceklerini söylüyor.
 </p>
 <p>
  Özener’in verdiği bilgiye göre, dünyada sadece sayılı ülkede olan strainmetreler İstanbul çevresine yerleştirildi. Bu cihaz yer kabuğundaki gerilim ve yıpranmayı ölçüyor. Colorado Üniversitesi (ABD) ile işbirliği kapsamında Marmara Bölgesi’nin doğusuna bir başka sismik araç olan kripmetreler de kurulmuş. Yerdeki değişimi tespit eden bu cihaz sayesinde fayın hareketleri izleniyor. Uyduya bağlı olacak tüm bu sistem yer kabuğu hareketlerinin büyüklüğünü, yönünü, zaman içindeki değişimlerini belirleyecek, enerji birikimini test edecek ve bu bilgilerle nerede, ne büyüklükte bir deprem potansiyeli olduğunu hesaplayacak.
 </p>
 <p>
  Kandilli Rasathanesi’nin emektarlarından biri de Bölgesel Deprem  ve Tsunami İzleme ve Değerlendirme Merkezi Müdürü Prof. Ali Pınar. Pınar’ın yaptığı iş deprem anı ile ilgili. Bir depremde sarsıntının büyüklüğünü ve yerini onun başında bulunduğu merkezden öğreniyoruz. Pınar’ın verdiği bilgiye göre, Türkiye sathında 236, Marmara Bölgesi’nde 77 sismik istasyon faaliyet gösteriyor. Bu sayı arttıkça depremin yeri ve büyüklüğü çok daha kısa sürede açıklanabiliyor. Marmara’da bu süre 10-30 saniyeye kadar düşmüş. Merkez, Mayıs 2014’te Ege Denizi’nde meydana gelen depremi, deprem dalgaları İstanbul’a ulaşmadan 50 saniye öncesinde bütün parametreleri ile belirlemiş. Ali Pınar bir de müjde veriyor: “Deprem tahminini standart hâle getireceğiz. Tıpkı hava durumu gibi bölgesel deprem tahmininde bulunacağız.”
 </p>
 <p>
  Konuyla ilgili  bilinmesi gerekenlerin başında depremin değil, binaların öldürdüğü gerçeği geliyor. Kandilli’de Deprem Mühendisliği Bölümü Başkanı, Prof. Dr. Erdal Şafak. Deprem sonrasında alınacak tedbirlerin uzmanı olan Şafak, hazırlığın sarsıntının ilk saniyesinden başladığını söylüyor.  Deprem Marmara Denizi’nde başlayıp sarsıntı İstanbul’a ulaşmadan 5-8 saniye öncesinde rasathane bir uyarı sinyali üretiyor. Bu sinyale şimdilik İGDAŞ ve Marmaray müşteri olmuş. Bu sinyali kullanarak zararları azaltabilecek kamu kurumları ve özel kurumlardan başvuru bekleniyor. Şafak, özellikle deprem riskinin fazla olduğu alanlarda çok daha hızlı ve etkili kentsel döşümün yapılmasını tavsiye ediyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/binalar-curukse-kandilli-ne-yapsin_552067), [web.archive.org (arşiv bağlantısı)](http://web.archive.org/web/20150831023649/http://www.aksiyon.com.tr:80/dosyalar/binalar-curukse-kandilli-ne-yapsin_552067)
