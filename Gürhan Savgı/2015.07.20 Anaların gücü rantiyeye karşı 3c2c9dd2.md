# Anaların gücü rantiyeye karşı

*Gürhan Savgı 2015.07.20*

<div class="pNewsDetailMainContent" itemprop="articleBody">
 <p>
  AK Parti, tepeden inme bir kararla Karadeniz yaylalarına yol yaparken karşısında yöre insanını buldu. Projenin yeşil dokuyu ve sosyal hayatı tahrip edeceğini gören halk elindeki tüm imkânlarla direniyor.
 </p>
 <p>
  Türkiye’de aklının ve elinin erdiği her şeyi paraya tahvil etmeye kilitlenmiş bir zihniyet var. Şehirlerden köylere, denizlerden yaylalara kadar hemen her yere pervasızca el atıyor. Bırakın ahlaki değerleri, hukuku bile tanımıyor. Bu rant eli karşısında en büyük kale ise Anadolu insanının vicdanı. Özellikle de kadınların annelik, koruma, duygusallık, detaycılık, hassasiyet gibi erdemleri, rant zihniyetinin karşısına dikiliyor. Bir tarafta menfaate odaklanmış haksız bir kaba güç, diğer tarafta iyiliği, erdemi temsil eden saygın bir toplumsal kimlik. Kamuoyu bu tezadı gördüğü anda tarafını seçiyor. Analar kazanıyor. Çevre eylemlerinde çıkar ilişkilerinden daha uzak olan kadınlar aktif rol oynuyor. Çoğu zaman toplu hâlde tepkilerini koyarken görüyoruz onları. Bazen de o anda gelişen ayırt edici tepkileri sebebiyle bir sembol oluyorlar.
 </p>
 <p>
  Kadının bir rol model olarak ağırlığını koyduğuna ilk olarak Edirne’de şahit olmuştuk. Burada dozer kepçesinin dibindeki sandalyesinde istifini bozmadan oturan 75 yaşındaki Kıymet Nine ön plana çıktı. Eşinin vefatından sonra damadı ve 2 torunu ile birlikte yaşayan Kıymet Peker, yeşil alanın kurtulması için 40 Yasin adadığını söylemişti. Kıymet Peker’in sembol olduğu eylemde parkın imara açılmasına ‘dur diyen’ bir mahkeme kararı çıkmıştı.
 </p>
 <p>
  Kastamonu’nun Cide ilçesindeki dünyaca meşhur Valla Kanyonu’nda inşa edilen HES’i yavaşlattığı için 80 yaşındaki Ümmi Kar, 65 yaşındaki Hatice Daş, 70 yaşındaki Samiye Kar, 75 yaşındaki Huriye Ay’ın da aralarında bulunduğu 27 kişi yargılanmıştı. Nineler asıl kendilerinin davacı olduklarını söylemişlerdi. Kadınlar Artvin Cerrattepe’de altın-bakır madenine karşı, Soma Yırca’da termik santrale karşı, Bodrum’da RES’lere karşı, İstanbul Validebağ ve Amasya’da da yeşil alan talanına karşı yine önlerdeydi.
 </p>
 <p>
  Son olarak benzer bir fotoğraf  Samsun’dan Artvin’e yaylaları birbirine bağlayacak Yeşil Yol Projesi’nde karşımıza çıktı. Rize Çamlıhemşin’e bağlı Samistal Yaylası’nda yol çalışmalarının başladığı haberini alan vatandaşlar, yol üzerinde bozulduğu iddia edilen bir dozerle karşılaştı. Grup, dozerin yanındaki yolu el ele taşıdığı taşlarla genişleterek bu engeli aştı. Rize Valisi Ersin Yazıcı, yaylaya komando indirerek tedbir almaya çalışmıştı. Burada jandarma ve komandoların sürüklediği yaşlı bir kadın vicdanları kanattı. 4 çocuk annesi 63 yaşındaki Havva Ana (Rabiye Bekar) ise tüm bu olaylardan sonra fena patladı: “Kimdir devlet? Devlet bizim sayemizde devlettir. Ben halkım, halk!” Yaşlı kadın bu sözlerle isyan ederken arka fonda ne yapacaklarını bilemedikleri vücut dillerinden belli olan komandolar vardı.
 </p>
 <p>
  <strong>
   Kadın uzun vadeli bakıyor
  </strong>
 </p>
 <p>
  TEMA Vakfı Yönetim Kurulu Başkanı Deniz Ataç, doğa koruma eylemlerinde kadının rolünü, kendi cinslerinden kaynaklanan ayırıcı özelliklerine bağlıyor. Ataç, kadın ve erkeğin farklı rolleri, içgüdüleri olduğunu, öncelik sıralamalarının da farklı olduğunu söylüyor. Ataç, ekonomik hayatta erkek egemen bir söylemin hâkim olduğu görüşünde. Kadın bu söylemden sıyrılıp kendi gibi olmaya başladığında, olaylara koruma içgüdüsüyle uzun vadeli bakıyor ve gelecek için bugünkü refahından vazgeçerek fedakârlık yapıyor. Ataç, Havva Nine’nin “Dedemden aldım, torunuma bırakacağım.” sözünü bu duruma örnek gösteriyor. Anadolu’da okumamış ama cahil olmayan bir sağduyu bulunduğunun altını çizen Ataç, Havva Nine’nin devletle ilgili değerlendirmelerinin arifçe olduğunu ifade ediyor.
 </p>
 <p>
  <img alt="" src="http://web.archive.org/web/20151007013535im_/http://medya.aksiyon.com.tr//aksiyon/2015/07/21/570070.jpg "/>
 </p>
 <p>
  Demokratik toplumlarda bu tür tepkilerin saygıyla karşılanması gerekiyor. Çevreyi ve halkı etkileyebilecek yatırımlarda halkın bilgilendirilmesi ve görüşünün dikkate alınması şart. Bu gerekliliği somutlaştıran uluslararası mevzuat ise Danimarka’nın Aarhus kentinde Birleşmiş Milletler Avrupa Ekonomik Komisyonu (ECE) tarafından imzaya açılmış olan ve 2001’de yürürlüğe giren Çevresel Konularda Bilgiye Erişim, Çevresel Karar Verme Sürecine Halkın Katılımı ve Yargıya Başvuru Sözleşmesi. Türkiye bu sözleşmeyi imzalamaktan ısrarla kaçınıyor. Hem de bizzat kendi anayasası ve imzaladığı diğer ilgili uluslararası anlaşmalar benzer hükümler ihtiva etmesine rağmen.
 </p>
 <p>
  Yeşil Yol Projesi de halkı dışlayan bir süreçle yürütüldü. 7 Ağustos 2010’da Rize’nin İkizdere ilçesindeki Ridos Otel’de 10 bakan ve 50 milletvekili iki gün boyunca toplantı yaptı. Sonradan ortaya çıktı ki proje bu toplantıda detaylıca ele alınmış. Aralarında çok sayıda müteahhit bulunan bakan ve vekiller Karadeniz Yaylarını Birleştirme Projesi’ne karar vermiş.
 </p>
 <p>
  Konuyla ilgili yetkili ağızlardan ilk açıklama, dönemin Bayındırlık ve İskân Bakanı Nafiz Özak’tan gelmişti. Trabzonlu bakan şunları söylüyordu: “Karadeniz Yaylalarını Birleştirme Projesi, bana göre çok önemli ve hiç denenmemiş bir projedir. Yaylaların birleştirilmesi projesi, Doğu Karadeniz’de hizmet sektörünün önünü açacaktır. Bunu yapmak zorundayız. Çünkü Karadeniz’de başka bir sektör yok. Yolların birleştirilmesi ile turistler bir yaylayı günübirlik gezmek yerine yöredeki bütün yaylaları gezme, konaklama fırsatı bulabilecekler. Böylece yayla kültürümüzü turistler de tanıma fırsatı bulacak. Kısmet olur da proje hayata geçerse buralarda yaylaların doğasına uygun konaklama tesisleri yapılacak. Yaylaların birleştirilmesi yayla turizmini geliştirecek. Buna bağlı olarak yeni istihdam imkânları doğacak.”
 </p>
 <p>
  Ridos Otel’deki zirveden sonra proje valiliklere ve bölgedeki kalkınma ajanlarına pas edildi. Bu kurumlar her sene ödenekleri kadar yol yapmaya başladı. Yeşil Yol Projesi’nin mimarlarından ve aynı zamanda koordinasyonundan sorumlu olan, Doğu Karadeniz Bölge Kalkınma İdaresi (DOKAP) Başkanı Ekrem Yüce, 31 Ağustos 2014’teki basın açıklamasında asıl gayeyi ortaya koyuyordu: “Yeşil Yol Projesi toplamda 2 bin 600 kilometre uzunluğunda olup bu proje ile Samsun’dan Batum’a kadar olan tüm yaylalarımızı ve turizm merkezlerini birbirine bağlıyoruz. Bu yolla birlikte 40 noktada turizm merkezleri oluşturulacak. Yani moteller, oteller, çim kayak tesisleri gibi bulunacakları bölgelerin coğrafi ve doğal özelliklerine göre tesisler oluşturulacak. Geçen yıl bu yol için 40 milyon TL aktarılmıştı. Her il için 5 milyon TL kullanıldı. Bu yıl tekrar 50 milyon TL aktarılacak. Çalışmalar hızlı bir şekilde devam ediyor. İnşallah 2018’de bu projeyi tamamlamış olacağız.”
 </p>
 <p>
  Bu noktada çevreciler oluşturulacak turizm merkezlerinin kimlere söz verildiğini merak ediyor. Arap turistlerin yöreye olan ilgisi kullanılarak yeni bir imar ve rant kapısı açılmak istendiği konuşuluyor.
 </p>
 <p>
  Projeye karşı ilk ciddi tepki, TEMA Vakfı’ndan geldi. Vakıf, 2011’de onaylanan Trabzon, Ordu, Rize, Gümüşhane ve Artvin illerini kapsayan 1/100 bin ölçekli çevre düzeni planının ilgili bölümlerini yargıya taşıdı. TEMA, Yeşil Yol’un bölgenin doğal ve kültürel yapısını bozacağını savunarak iptalini talep etti. 2013’te mahkemece atanan bilirkişi heyeti arazide inceleme yaptı. Hazırlanan raporda, yaylaların karayolu ile birbirlerine bağlanması hâlinde, araç trafiğinin denetlenmesi zor biçimde artacağı, yaylalardaki geleneksel yaşam tarzını sürdürmenin zorlaşacağı, yaylaları yapılaşma için cazip hâle getireceği, bu durumun yaylaların doğal yapısını olumsuz olarak etkileyeceği ifade edildi.
 </p>
 <p>
  Son olarak Orman Genel Müdürlüğü, Yeşil Yol kapsamında Avusor ve Huser yaylaları arasındaki bağlantı yolunda 16 dönüm ağaç kesimi için izin verdi. Rize İdare Mahkemesi’nde açılan davada heyet, müdürlüğün savunmasını almadan yürütmeyi durdurdu. Rize Valisi, “Bir tane ağaç kesmedik. Kessek 50 kere televizyona çıkardı.” demesine rağmen kesilen ağaçların yol kenarındaki durumu ve arazide oluşan tahribat görüntülendi.
 </p>
</div>


Kaynak: [www.aksiyon.com.tr](http://www.aksiyon.com.tr:80/cevre/analarin-gucu-rantiyeye-karsi_551664), [web.archive.org (arşiv bağlantısı)](http://web.archive.org/web/20151007013535/http://www.aksiyon.com.tr:80/cevre/analarin-gucu-rantiyeye-karsi_551664)
