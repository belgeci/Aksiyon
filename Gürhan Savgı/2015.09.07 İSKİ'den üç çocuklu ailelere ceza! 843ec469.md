# İSKİ'den üç çocuklu ailelere ceza!

*Gürhan Savgı 2015.09.07*

<div class="pNewsDetailMainContent ctx_content" itemprop="articleBody">
 <blockquote>
  <p>
   İSKİ, 2007’den beri geçmeye çalıştığı kademeli fiyat tarifesini 1 Ocak’ta başlattı. Hanelerin faturası yüzde 136’ya varan zam gördü. Aynı dönemde benzine yapılan zam yüzde 70.
  </p>
 </blockquote>
 <p>
  İstanbul’da yaşayanlar, çeşmenizin her ay otomatiğe bağlanmış şekilde daha zamlı aktığını biliyor musunuz? Diğer şehirlerdekiler de rahat olmasın. Çünkü çok sayıda belediye, İstanbul Su ve Kanalizasyon İdaresi’nin (İSKİ) kendisi açısından dâhiyane sisteminden ilham alıp uygulamaya koymuş bile. Tüketici ise dayatılan bankacılık sistemiyle faturasını otomatik ödüyor. İmza karşılığı olması gereken fatura teslimatı, bunun için alınan ayrı ücrete rağmen gelişigüzel yapılıyor.  Bu sebeple tüketicilerin önemli bir bölümünün bu gizli ve otomatik zamdan haberi olmuyor. Tüketici Güvenliği Derneği (TGDER), ailelere ağır yük bindiren ‘kademeli tarife’ye açtığı davayı sürdürüyor ve destek bekliyor. Vatandaşın bütçesini doğrudan ilgilendiren suya gizli zammı ve açtıkları davayı TGDER Başkanı Murat Köse ile konuştuk.
 </p>
 <p>
  Köse de bizler gibi bir tüketici. Eşi ve çocuklarıyla birlikte 5 kişilik bir ailesi var. Evine gelen son bir senelik su faturalarını masasına koyup belgeli konuşuyor. Aralık 2014’te ailenin 16 metreküp su tüketimi karşılığında 79 lira ödediği görülüyor. Suyun metreküpü Köse ailesine tüm ilaveler dâhil 4 lira 93 kuruşa mal olmuş. İSKİ 2015’te kademeli fiyat tarifesine geçtikten sonra ailenin su faturaları hızla kabarmış. Mesela Mayıs 2015’te bu sefer 14 metreküp su tüketen aileye gelen fatura bedeli 148 lira olmuş. Sıkı durun, ailemiz 1 metreküp suya tam 10 lira 5 kuruş ödemek zorunda kalmış. 4 lira nerede, 10 lira nerede?
 </p>
 <p>
  İSKİ’nin 2015 başında geçtiği ‘kademeli fiyat tarifesinin’ kökleri aslında 2007’ye gidiyor. İSKİ o tarihte fiyat belirlemede bu yönteme geçmiş. Açılan dava sonucu bu tarife uygulaması idare mahkemesince iptal edilmiş. Kararı temyiz eden İSKİ, Danıştay’da istediği neticeye ulaşmış. Ardından Sayıştay’a başvurarak ‘kademeli tarife’ için ‘olur’ yazısı almış. Bu yazıyı alırken Sayıştay’a ne gibi gerekçeler sunulduğunu bilen yok. Murat Köse bu konuda dertli: “TBMM, bütçeyi denetleyemiyor. Sayıştay, çıkarılan kanunlarla devre dışı bırakılmış. İstanbul’da İSKİ gibi özel bir kanunla kurulmuş bir kuruluştan bana sağlıklı bilgi vermezler, vermiyorlar zaten. Sayıştay raporunu vekil bile göremiyor. Neye istinaden İSKİ Sayıştay’dan bu zam tarifesine olur aldı, bilemiyoruz.”
  <br>
   İSKİ’nin yeni kademeli tarifesi 1 Ocak 2015’te tekrar yürürlüğe girdi. Her ay suyun metreküp fiyatı 1 ile 10 kuruş arasında zamlanıyor. 10 Şubat 2007’de suyun metreküp fiyatının Konut 1’de 1 lira 66 kuruş, Konut 2’de 3 lira, Konut 3’te ise 4 lira olduğu görülüyor. Tarihler 7 Ağustos 2015’i gösterdiğinde ise suyun metreküp fiyatı Konut 1’de 3 lira 92 kuruş (yüzde 136 artış), Konut 2’de 5 lira 70 kuruş (yüzde 90 artış), Konut 3’te 8 lira 31 kuruşa (yüzde 107,75 artış) çıkıyor. Sudaki yüzde 136 artışa karşı aynı dönemde benzindeki zam yüzde 70!
  </br>
 </p>
 <p>
  Kademeli tarifeye geçişten önceki ayda su kullanım bedeli metreküpte 4 lira 13 kuruştu. Yeni tarife ile 10 metreküpe kadar kullanımlarda fiyat 3 lira 70 kuruşa düştü. Bu bir aldatmaca idi. Çünkü genellikle tek başına ya da iki kişi yaşayan haneler 10 metreküp altında sarfiyat yapabiliyor. Türkiye İstatistik Kurumu (TÜİK) verilerine bakıldığında İstanbul’un ekseriyetini oluşturan 4 ve daha fazla nüfuslu haneler için ise faturalar kabardı. 11-20 metreküp arası kullanımda suyun metreküpü 5 lira 40 kuruşa (yüzde 30,75 artış) çıkarken, 21 metreküpten fazla kullananlar için metreküp fiyatı 7 lira 90 kuruş (yüzde 91,20 artış) oldu.
 </p>
 <p>
  Zaten İSKİ de kendi verileriyle kendini ele veriyor. Bu kurumun kendi verilerine göre, şehirde kişi başına günlük kullanım miktarı 150 litre. TGDER buradan hareketle 4 kişilik bir ailenin kullandığı miktarı günlük 600, aylık 18 bin litre (18 metreküp) olarak hesaplıyor. İşte bu miktar zamlı tarifedeki 10-21 metreküp arasına denk geliyor. Yani dünya standartlarının altında su kullanan İstanbullu bir aile, zamlı tarifeden ödeme yapmak zorunda bırakılıyor.
 </p>
 <p>
  Benzini bile sollayan İstanbul’daki su zamları, bırakın diğer yasa ve mevzuatları, temelden bir insan hakları ihlali. TGDER Başkanı Murat Köse, suyun temel bir insan hakkı olduğunu belirterek bu kadar fahiş fiyatla vatandaşa satılamayacağını söylüyor.
 </p>
 <p>
  <strong>
   Enflasyon esas olmalı
  </strong>
 </p>
 <p>
  TGDER, tüm bu gerekçelerle kademeli fiyat tarifesinin yürütmesinin durdurulması ve iptali istemiyle İstanbul İdare Mahkemesi’nde dava açtı. Dava dilekçesinde 2014’te tüketici enflasyonunun 8,17 olduğu belirtilerek kamu hizmetlerinin bedellerinin belirlenmesinde enflasyonun esas alınması gerektiği hatırlatıldı. Dilekçede davanın uluslararası ve insan hakları boyutuna da dikkat çekildi. Buna göre su, Birleşmiş Milletler Genel Kurulu’nda kabul görmüş temel bir ihtiyaç ve hak. Suyun doğrudan ve dolaylı ücretlerinin herkesin ödeyebileceği miktarda olması gerekiyor.
 </p>
 <p>
  Murat Köse, otomatik ödemelerin yaygınlaşması sebebiyle faturaların okunmadığı görüşünde. Köse, faturadaki vergileri, ilave ücretleri toplumun geniş kesiminin takip etmemesinden yakınıyor. Köse’nin diğer bir tespiti de faturaların tüketicinin eline sağlıklı olarak geçmemesi. Hâlbuki KDV tebliğine göre faturanın imza karşılığı teslim edilmesi zorunlu. Fakat servis ücreti alınmasına rağmen faturalar posta kutularına sıkıştırılıyor. Çoğu zaman yerlerde sürünüyor.
 </p>
 <p>
  TGDER Başkanı Köse, bir ülkenin gelişmişlik düzeyini belirleyen en önemli faktörlerden birinin su tüketimi olduğunu vurgulayarak kişisel temizlik, içme ve kullanma suyunun bu konuda belirleyici olduğunu dile getiriyor. Toplu taşımadaki koku şikâyetlerini hatırlatıyor. Gelişmiş ülkelerde su tüketiminin de yüksek olduğu görülüyor. Ortalama bir kişinin günlük kullandığı su miktarı İngiltere’de 251, Kanada’da 561, ABD’de 480 litre.
 </p>
 <p>
  İstanbul’da yeni su tarifesine karşı açtıkları davanın duyulmasından sonra derneğin telefonu susmamış. Türkiye’nin birçok yerinden kademeli fiyatlandırmanın kendilerinde de olduğunu belirten telefonlar gelmiş. Hatta bazı pişkin belediye avukatları kurumlarına açılacak muhtemel davalara karşı savunma geliştirmek için TGDER’in dava dilekçesini istemiş.
 </p>
 <p>
  Zamların asıl kaynağı, imar planlarının aksine İstanbul’un daha da büyütülmeye devam edilmesi. İSKİ, bu tempoya ayak uydurmak için Trakya’dan, Sakarya’dan su getirme derdinde. Murat Köse, fiyatları yükselterek yatırımlar yapılmadan finans oluşturulmaya çalışıldığını iddia ediyor. Ona göre yatırım bedelini önceden toplamak tüketici haklarına aykırı. Yatırımın hizmete sokulması ve işletilerek finanse edilmesi gerekiyor.
 </p>
 <p>
  Bir de sitemi var TGDER Başkanı Köse’nin İSKİ’ye. Köse, Avrupa ülkelerini gezdiğinde hemen her yerde kaliteli damacana tadı ve hijyenindeki suyun çeşmeden içildiğine şahit olmuş. Oysa İstanbul’da su kokulu ve lezzeti oldukça kötü. Köse, bu duruma bir de klorlamanın eklendiğini, bu maddenin kanserojen etkilerinin artık tüm sağlık otoriteleri tarafından kabul edildiğini söylüyor.
 </p>
 <p>
  <strong>
   BİLİNÇLİ VE TİTİZ BİR TÜKETİCİ
  </strong>
 </p>
 <p>
  TGDER Başkanı Murat Köse, 1970 doğumlu. Kamu Yönetimi mezunu. Hukuka karşı aşırı ilgisinden dolayı boş zamanlarında mevzuat okuyor. TBMM’nin çalışmalarını yakından takip ediyor. Tarihteki devletlerin hukukuna aşırı ilgisi var. Hammurabi Kanunları’nı avucunun içi gibi biliyor. Kazazede haklarıyla başlayan tüketici haklarına ilgi, 2002’de TGDER’i kurmaya kadar gitmiş. Türkiye’de Garanti Fonu olarak bilinen Trafik Kazazedesi Hakları Raporu’nu kamuoyuyla ilk paylaşan kişi. Tüketici Birliği Federasyonu’nun da kurucuları arasında. Kuru temizlemeciye gittiğinde takım elbisenin pantolon ve ceketini ayrı fişlerle teslim ediyor. Biliyor ki her kaybolan parçanın temizleme bedelinin 5 katı kadar ücret iade ediliyor. Ayrıca her bir parçanın marka ve modelini ayrı ayrı not ettiriyor. Saatini tamirciye teslim ederken camında ve arkasında çizik olmadığına dair yazılı beyan alıyor. Bu tedbirlerin de faydasını görüyor. Kamuoyu onu İsrail ve Fransız malları protestolarından, kredi kartı mağdurlarını savunan kampanyalardan, trafikte çektiği çile için İstanbul Büyükşehir Belediyesi’ne açtığı 1 liralık manevi tazminat davasından, ‘gazozda alkol var’ kampanyasından, GSM şirketlerinin tahsil ettiği deprem vergilerinin geri ödenmesiyle ilgili çalışmalarından tanıyor. Dünya Tüketici Hakları Günü’nde kendini AVM’ye zincirleyen grubun lideri de o işte!
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/iskiden-uc-cocuklu-ailelere-ceza_552158), [web.archive.org (arşiv bağlantısı)](http://web.archive.org/web/20160103062410/http://www.aksiyon.com.tr/ekonomi/iskiden-uc-cocuklu-ailelere-ceza_552158)
