# Depremi hatırladık!

*Gürhan Savgı 2009.08.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Asrın felaketi’ olarak anılan Marmara Depremi’nin üzerinden tam 10 yıl geçti. Bugün, ilk yıllardaki ateşli tartışmalardan sonra hem depremi, hem de alınması gereken tedbirleri unuttuğumuzu anlıyoruz.
  </font>
 </div>
 <div id="newsText">
  <font class="detail-text">
   <p class="MsoNormal">
    Yıl 1999, 17 Ağustos, saat 03.02… Marmara Bölgesi büyük bir depremle sarsıldı. Resmî verilere göre 17 bin 480 kişi öldü, 43 bin 953 kişi yaralandı. Resmî olmayan verilerin bu sayıları ikiye, hatta üçe katladığı felakette, 600 bin kişi evsiz kaldı. Sarsıntı Ankara’dan İzmir’e kadar geniş bir alanda hissedildi. İstanbul’da en fazla yıkımın yaşandığı Avcılar’a komşu Sefaköy’de oturan Yetkin Bey o gece hiçbir şey hissetmeden sabaha kadar uyudu. Mesai saatine yakın kalkan Bilgin, işe gitmek için hazırlanıyordu ki telefonu çaldı. Arayan mesai arkadaşıydı. Evinde ve kendisinde hasar olup olmadığını soruyordu. Bilgin, her şeyden habersiz, “Ne oldu ki?” diye sordu. Arkadaşının “Dışarı bak!” komutuyla pencereye yöneldi. Dışarıdaki enkaza bakarken, komşuları onu fark etmiş ve bir an önce evden çıkması için bağırıyorlardı… Bu olay, Yetkin Bey için bir hatıra olarak kaldı. Aradan 10 yıl geçmesine rağmen de çevresinde hâlâ espri olarak anlatılıyor.
   </p>
   <p class="MsoNormal">
    7.4 şiddetindeki deprem, İstanbul’u, hatta Türkiye’yi ayağa kaldırmıştı o gece. Ardından deprem üzerine çok şey konuşuldu. Türkiye’nin ‘deprem ülkesi’ olduğu hatırlandı. En kısa sürede yaralar sarılacak, tedbirler alınacaktı…
   </p>
   <p class="MsoNormal">
    Aksiyon, depremin 10. yılında yaraların ne kadar sarıldığını, ne ölçüde tedbir alındığını masaya yatırdı. Netice; maalesef iç açıcı değil. 17 Ağustos’taki deprem âdeta bütün Türkiye’yi uyutmuş. Atılan adımlara rağmen sanki devletiyle vatandaşıyla deprem uykusuna dalmış ülke. İşte uyurgezer geçirilen 10 yılın bilançosu…
   </p>
   <p class="MsoNormal">
    1999’dan bu yana yapılan bilimsel araştırmalar, deprem riskinin başımızın üzerinde “Demokles’in kılıcı” gibi asılı durduğunu ortaya koyuyor. Mart 2009’da İstanbul’un ev sahipliğini yaptığı Dünya Su Forumu’nda konuşan Japon Veliaht Prensi, ülkesine ait şu atasözünü söylemişti: “Afet tam da unutulduğu anda kapımızı çalar!” Bıkkınlık, unutkanlık, kayıtsızlık, iradesizlik… Bu haberi hazırlarken görüştüğümüz vatandaş, bürokrat, yönetici, politikacı ve akademisyenlerin çoğunda maalesef bu ruh hâli hâkimdi.
   </p>
   <p class="MsoNormal">
    1999’dan sonra yapılan bilimsel çalışmalar sayesinde Marmara Denizi, depremsellik açısından dünyanın en iyi bilinen yerlerinden biri hâline geldi. Marmara ve İstanbul’da meydana gelmesi muhtemel depremler ve etkileri konusunda bugüne kadar 7 tanımsal model, 11 ihtimal modeli, 2 senaryo üretildi. Bu çalışmalar kamuoyuna hep ‘felaket senaryosu’ niteliğinde sunuldu. Bazı bilim adamları Marmara Denizi’ndeki fayın bir anda kırılabileceğini ileri sürdü. Bu felaket senaryoları medyada o kadar çok yansıtıldı ki, kamuoyu âdeta depremle yatıp depremle kalkar oldu. Halkın zihninde oluşan dehşet tablosu şöyleydi: “2004– 2034 arasında 7 ve daha şiddetli bir deprem ihtimali yüzde 44 ile 69 arasında. İstanbul’da en az 75 bin bina çökecek, 90 bin kişi hayatını kaybedecek.” Üstelik İstanbul’daki binaların yüzde 75’i ruhsatsız. Yüzde 90’ında standart dışı malzeme kullanılmış. Yapıların yüzde 64’ünde çeşitli seviyelerde aşınma var. Yüzde 16’sı yaşlanmaya dayalı olarak aşınmış. Yüzde 25’inde ise zemin sorunları mevcut. 325 yılından bu yana büyüklükleri 7 ila 9 arasında değişen 13 yıkıcı deprem yaşayan şehir artık uluslararası alanda da bu yönüyle dikkat çekiyor.
   </p>
   <p class="MsoNormal">
    GeoHazards International (GHI) organizasyonunun Birleşmiş Milletler Teşkilatı’nın (UN) desteğiyle yaptığı araştırma dikkat çekiydi. Deprem riski açısından dünya şehirleri arasındaki sıralamayı ortaya koyan araştırma 6.0 Richter ölçeğinde bir deprem esas alınarak gerçekleştirildi. 20 şehri kapsayan listede Katmandu’dan sonra 2. sırayı 55 bin ölüyle İstanbul aldı. İzmir, San Salvador ve Mexico City 11 bin 500 ölü ile 7. sırayı paylaştı. Yapılan karşılaştırmada ülke gelişmişliğinin deprem hasarını azalttığı gözlendi. Listenin hazırlanmasında kullanılan 6 parametre şöyle: "Bina dayanıksızlığı, yer kaymaları, yangınlar, arama kurtarma gücü, yangın söndürme imkânları, can kurtarıcı tıbbi hazırlık."
   </p>
   <p class="MsoNormal">
    Türkiye’nin deprem bilançosu da hayli ağır. 1900’lerden bugüne yaşanan ve ağır hasarlı bina ile can kaybı verileri bulunan 155 depremde 92 bin 463 kişi öldü. 554 bin 365 bina ağır hasar gördü. Can kaybı ve ağır hasarlı bina açısından 1939 Erzincan depremi ile 1999 Gölcük merkezli Marmara depremi ilk sıralarda bulunuyor. Erzincan depreminde 116 bin 720 bina ağır hasar görürken, 32 bin 962 kişi hayatını kaybetti. Marmara depreminde ise 112 bin 724’ü yıkık ve ağır hasarlı olmak üzere toplam 376 bin 479 konut ve iş yerinde hasar saptandı. Resmî verilere göre, 17 bin 480 kişi hayatını kaybetti. Bunlar, 20. yüzyılda dünyada gerçekleşen 31 büyük deprem arasında yer aldı.
   </p>
   <p class="MsoNormal">
    Boğaziçi Üniversitesi Kandilli Rasathanesi Müdürü Prof. Dr. Mustafa Erdik, son çalışmalara göre, muhtemel bir depremde İstanbul’daki insan ve bina kayıplarının önceki senaryolara nazaran azaldığını ifade ediyor. Bilim dünyasının, belirsizliği, can kaybı ve hasarı artıracak şekilde yorumladığını belirten Erdik, araştırmalar artıp belirsizlikler azaldıkça daha gerçekçi sonuçlara ulaşılacağını söylüyor.
   </p>
   <p class="MsoNormal">
    Birleşmiş Milletler Kalkınma Programı’nın (UNDP) araştırmasına göre, Türkiye afet kayıplarında dünyadaki 191 ülke arasında 5. sırada. Afet sebebiyle yılda ortalama 900 ölüm ile dünyada üçüncü. 20. yüzyılda ülkemizde 7’den büyük 21 deprem oldu. 21. yüzyılın ilk yıllarında ise henüz büyük deprem yaşanmadı. İşte bu şansı kullanarak vakit geçirmeden önlem alınması gerekiyor. Riski en aza indirmek için millî bir seferberlik yürütülmeliydi. Ancak 10 yılda yapılanları ‘millî seferberlik’ olarak nitelendirilmek biraz zor.
   </p>
   <p class="MsoNormal">
    17 Ağustos 1999 Marmara depreminin yıldönümü dolayısıyla geçen hafta çok sayıda toplantı ve etkinlik düzenlendi. Çok şey söylendi; fakat bu konuda sorumluluk öncelikle hükûmetin omuzlarında. Mesela, GAP’a aktarılan milyar dolarlar oranında kaynağın deprem için ayrılması gerekiyor. Hükûmetin eylem planında da yer alan ‘kentsel dönüşüm’ özellikle İstanbul’da çoktan gözle görülür bir hâl almalıydı.
   </p>
   <p class="MsoNormal">
    EN BAŞARILI PROJE: İSMEP
   </p>
   <p class="MsoNormal">
    Bu anlamda Türkiye’ye ve hatta dünyaya örnek olacak bir proje İstanbul’da gerçekleştiriliyor: İstanbul Sismik Riskin Azaltılması ve Acil Durum Hazırlık Projesi (İSMEP). Dünya Bankası ve Avrupa Yatırım Bankası’ndan sağlanan 610 milyon avro bütçeli projeyle çalışma alanında deprem riskini azaltmak için hayli yol alındı. 2006-2014 yılları arasında yürütülmesi planlanan İSMEP’te hedefler belli, para kasada. İstanbul İl Özel İdaresi tarafından yürütülen projenin koordinatörü Kazım Gökhan Elgin, bugüne kadar yapılanları ve hedefleri Aksiyon’a anlattı.
   </p>
   <p class="MsoNormal">
    İSMEP, haberleşme sisteminin çöktüğü, yardımlaşmada kargaşa yaşandığı 1999 depreminden alınan derslerle şekillendirilmiş. Türkiye, bu depremde bir gece içinde gayri safi millî hasılasının yaklaşık yüzde 7’si kadar ekonomik kayıp yaşamıştı. Elgin, Anadolu’da meydana gelecek bir depremde İstanbul’un yardımlar ve ekonomik gücüyle yaraları sarabileceğini; ancak tersinin zor olacağını vurguluyor. İstanbul bir depreme hazırlıksız yakalanırsa büyük miktarda dış kaynak gerekebilir.
   </p>
   <p class="MsoNormal">
    İSMEP çerçevesinde ilk olarak; ‘iyi bir afet ve kriz yönetimi kesintisiz haberleşme ile sağlanır’ ilkesinden hareketle mevcut haberleşme sistemlerinin yenilenmesi ve geliştirilmesi hedeflenmiş. İstanbul’da kesintisiz telsiz iletişimi sağlanması için çok sayıda mobil ve sabit istasyon kurulmuş. Diğer taraftan afet sırasında kaynakları iyi yönetebilmek amacıyla yeni bir afet yazılımı geliştiriliyor. Elgin, bu konuda bir firmayla anlaştıklarını ve 6 aya kadar yazılımın hizmete gireceğini bildiriyor.
   </p>
   <p class="MsoNormal">
    Elgin, İstanbul Valiliği’nin bahçesinde kurulan afet yönetim merkezine ilave olarak Hasdal ve Koşuyolu’nda iki modern merkez daha kurulması için yakında ihaleye çıkılacağını belirtiyor. Çünkü muhtemel bir afete müdahalede görev alacak 80 kuruluş var ve bunların anında koordine edilmesi gerekiyor.
   </p>
   <p class="MsoNormal">
    İSMEP çerçevesinde yapılan diğer bir çalışma, sağlık ve arama kurtarma gibi afette ilk müdahaleci kurumların güçlendirilmesi. Bu kurumların araç gereç ve ekipmanları da artırılıyor. Bugüne kadar 7 milyon avroluk alım yapılmış. Alınan malzemeler arasında; sağlık ekipmanları, treyler, forklift, operasyon-haberleşme ve arama kurtarma araçları bulunuyor.
   </p>
   <p class="MsoNormal">
    Projenin bir de sosyal yönü var. Arama kurtarma ve sağlık ekipleri ne kadar güçlü olursa olsun muhtemel bir depremin ardından 72 saatte ilk müdahalenin en yakından gelebileceği muhakkak. Yani aile fertleri, komşular belki arama kurtarma ekiplerinden daha fazla can kurtaracak. İşte bu durumu değerlendiren proje ekibi bugünlerde depremde ilk müdahaleyi yapacak gönüllüleri bulmak için kampanya başlatıyor.
   </p>
   <p class="MsoNormal">
    İSMEP Koordinatörü Elgin, 13 milyon nüfuslu İstanbul’da gönüllü sayısının 5 bin civarında olduğunu, Marmara Depremi’nin üzerinden geçen 10 yılda motivasyon kaybına paralel bu sayının daha da düştüğünü anlatıyor. ‘Güvenli yaşam gönüllüsü’ adı verilen kampanyaya katılım daha çok internetten sağlanacak. Üye kayıtları alındıktan sonra ilk yardım tekniklerinden, hafif arama kurtarma eğitimine kadar dersler verilecek. Kampanya ekibi, bugünlerde İstanbul’daki billboardlarda da yer alan ‘Annem benim kahramanım’, ‘Abim benim kahramanım’, ‘Çünkü o bir güvenli yaşam gönüllüsü’ yazılı afişler hazırlamış. Amaç gönüllü sayısını ilk etapta 50 bine, daha sonra 100 bine çıkarmak, risk azaltma çalışmalarında vatandaşların da bir şeyler yapması gerektiği bilincini vermek.
   </p>
   <p class="MsoNormal">
    OKULLARIN YARISI GÜÇLENDİRİLDİ
   </p>
   <p class="MsoNormal">
    İSMEP kapsamında okul ve hastaneler başta olmak üzere sosyal hizmet binalarını ve idari binaları güçlendirme çalışmaları tüm hızıyla sürüyor. İki yılda 230 okulun (300 bina) güçlendirmesi tamamlanmış. Bu okullarda 400 bin öğrenci ve öğretmen bulunuyor. 80 okulda güçlendirme inşaatları sürüyor. Bunlar en geç kasımda bitmiş olacak. Eğer güçlendirme, yeniden yapım maliyetinin yüzde 40’ını aşıyorsa bina yıkılıp yeniden yapılıyor. Bu kapsamda 45 okulun yeniden yapılmasına karar verildi. Bunlardan 12’si eğitime açıldı. 355 okulun güçlendirmesi bu yıl tamamlanacak. Millî Eğitim, 1999’dan 2006’ya kadar ancak 83 okulun güçlendirmesini tamamlamış. Bu yıl da 80 okulda işlem yapacak. Ayrıca İl Özel İdaresi Genel Sekterliği, 175 okulu yıkıp yeniden yapmış. Bu rakamlara göre, güçlendirilmesi gereken bin civarındaki okulun yarısı tamamlanmış oluyor.
   </p>
   <p class="MsoNormal">
    Elgin, hastanelerin güçlendirme işleminin biraz yavaş gittiğini itiraf ediyor. Bunun sebebi İstanbul’da yatak kapasitesinin yetersiz olması. Hastaneler zaten ağır iş yükü altında. Bu duruma çare; Okmeydanı ve Kartal’daki hastanelerin yıkılarak daha geniş kapasiteli olarak yeniden yapılması. İstanbul’daki 40 hastane güçlendirme sırasında, yeni yapılacak bu hastanelere nakledilecek.
   </p>
   <p class="MsoNormal">
    Güçlendirmesi tamamlanan hastaneler şöyle: Baltalimanı Kemik Hastalıkları, Şişli Etfal Eğitim ve Araştırma’nın ek binası, Samatya Eğitim ve Araştırma, Beykoz Devlet, Bakırköy Ruh ve Sinir Hastalıkları Hastanesi’nde AMATEM ve Nevroz blokları, Fatih Semt Polikliniği. Levent Semt Polikliniği yıkılıp yeniden yapılırken, Hıfzıssıhha Enstitüsü, Pendik ve Şile devlet hastaneleri, Sultanahmet Dispanseri, Sait Çiftçi Semt Polikliniği’nin güçlendirme inşaatı devam ediyor.
   </p>
   <p class="MsoNormal">
    Öğrenci yurtlarında çalışmaların tatmin edici olduğu söylenebilir. 2 yıl içinde tamamlanacak güçlendirmeler çerçevesinde; Fatih ve Avcılar kız yurtları, Edirnekapı Yurdu, Kadırga Yurdu güçlendirildi. Vezneciler, Hürriyeti Ebediye ile Marmara Üniversitesi’ndeki Özden Aktar Kız Yurdu’nun güçlendirmeleri ise kısa sürede başlayacak.
   </p>
   <p class="MsoNormal">
    1980 darbesinde adını çokça duyuran, şimdi asayiş şube olarak hizmet veren Gayrettepe’deki Emniyet İl Müdürlüğü Binası ile bazı ilçe müdürlükleri de güçlendirilecek yapılar arasında.
   </p>
   <p class="MsoNormal">
    SİNAN MİSALİ GÜÇLENDİRME
   </p>
   <p class="MsoNormal">
    Mimar Sinan, Ayasofya’da yaptığı deprem güçlendirmesiyle bu tarihî eserin günümüze kadar ulaşmasını sağladı. Ancak Sinan’dan sonra tarihî ve kültürel mirasımıza birkaç örnek haricinde deprem takviyesi yapılmadı. İSMEP kapsamında, Kültür Bakanlığı’na bağlı 26 komplekste 176 binanın envanteri çıkarıldı, ‘yüksek, orta, az riskli’ olarak tasnif edildi. Yani muhtemel bir deprem veya doğal afette bunların nasıl davranacağı belirlendi. Çalışmaların sonucunda; Aya İrini, Arkeoloji Müzesi ve Mecidiye Köşkü için güçlendirme projesi yapılması kararlaştırıldı. Tarihî eser güçlendirmesi konusunda uzman bir İtalyan müşavir şirket ilk olarak restorasyon ve restiriksiyon projesini yapacak. Kazım Gökhan Elgin, ilk defa restorasyon projesine güçlendirmenin de girmesi açısından bu durumun önemli olduğunu vurguluyor.
   </p>
   <p class="MsoNormal">
    İSMEP çerçevesinde 2007’de çıkan yeni yapı şartnamesi kriter alınarak 3 bin mühendise eğitim veriliyor. Bugüne kadar 300 meslek mensubuna Ankara ve İstanbul’da seminer düzenlenmiş. Seminerler Kayseri, Van, Trabzon ve Diyarbakır’da sürecek.
   </p>
   <p class="MsoNormal">
    Türkiye’deki imar ve şehircilik mevzuatı, İSMEP gibi bir çalışmaya dahi zorluklar çıkarıyor. Elgin, bu konuda şunları söylüyor: “Yıkıp yeniden inşa edeceğimiz çok eski tarihte yapılmış bir okul. İmar durumu değişmiş. Veya arazisinin birleştirilmesi lazım. Mesela Şirinevler İlköğretim Okulu hâlâ köy arazisi görünüyordu. Onun tahsisinin değişmesi gerekiyordu. Bu konular bizi yoruyor. Bir elektrik bağlatmanız için bütün imar süreçlerini tamamlamanız gerekiyor. Bunlar çok kısa sürmüyor maalesef. Mevzuatta, yıkıp yeniden yapımlarda özellikle kamu yatırımlarına bir esneklik sağlanmalı.”
   </p>
   <p class="MsoNormal">
    Elgin, depreme karşı en etkin tedbirlerden biri olan ‘kentsel dönüşüm’ün bu projede maalesef yer almadığını söylüyor. İşin içinde biri olarak bu konuyla ilgili düşüncelerini soruyoruz. Cevabı şöyle: “Kentsel dönüşümün en öncelikli düşünülmesi gereken konusu İstanbul’un planlanması. Bu şehir 2020’de nasıl olacak? Her ilçenin ne rolü olacak? Bunlar belirlendikten sonra bütüncül mantıkla her bir ilçedeki kentsel dönüşüm yapılacak mahalleri tespit etmek lazım. Biz devlet binalarını çok rahat güçlendiriyoruz. Ama bir mahallede güçlendirme yeterli olmayabilir. 5 binanız güçlü olsun; ama biri yıkılsa ulaşımı kesecek. Bunun örnek uygulamaları yapılabilir. Bunları gördükçe insanlar cesaretlenecektir. Piyasa mekanizması doğal olarak artık bunu kendisi yapacaktır. Mevzuat ayağı da sıkıntı çıkarıyor; ama başarılı uygulamaların bu işin önünü açacağını düşünüyorum.”
   </p>
   <p class="MsoNormal">
    İSMEP, 1999’dan sonra kamuoyunu oldukça meşgul eden deprem senaryolarından hangisini dikkate alıyor? Elgin, çalışırken farklı deprem senaryolarını hiç düşünmediklerini söylüyor. “Biz riskleri azaltamayız. Deprem 7 şiddetinde olacaksa, biz ‘6 ol’ diyemeyiz. O fay hattı ile ilgilidir. Bizim yapmamız gereken, oluşturacağı riskleri en aza indirgeyebilmek.” diyor.
   </p>
   <p class="MsoNormal">
    İSMEP’e kaynağı Hazine Müsteşarlığı aktarıyor. 610 milyon avronun 2013’e kadar harcanması planlanıyor. Zaten 250 milyon avrosu kontrata bağlanmış, 160 milyonu da kasadan çıkmış.
   </p>
   <p class="MsoNormal">
    İSMEP, diğer illere de örnek olması gereken bir proje. Türkiye’nin ilk risk azaltma projesi olması yanında dünyada da istisna. Zaten bu büyüklükte ve bu başarıyla giden başka proje yok. Kazım Gökhan Elgin, bu sebeple Dünya Bankası’nın İSMEP’i ‘mükemmeliyet merkezi’ olarak görmek istediğini söylüyor ve şöyle devam ediyor: “Dünyadan heyet ve temsilcileri İstanbul’a getirip bu projedeki kazanımları göstermek istiyorlar. Bu miktarda bir kaynak yerel bir idare tarafından uygulanıyor. Hazine, DPT ve Dünya Bankası projenin başarısını ortaya koyuyor. Bu proje bir marka. Hazine’ye dış finansörler geldiğinde İSMEP’e para vermek istediklerini belirtiyor. Artık diğer illere yaymak projenin hedeflerinden biri olmalıdır.”
   </p>
   <p class="MsoNormal">
    1999’da İstanbul’daki 980 can kaybından büyük çoğunun meydana geldiği Avcılar’da, deprem neredeyse unutulmuş. Deprem’den sonra 5 bin liraya dahi daire satılan ilçede fiyatlar çoktan İstanbul seviyesine ulaşmış. Belediye yetkilileri dahi ilçenin adının depremle anılmasını istemediklerini söylüyor ve bu konuda konuşmakta çekingen davranıyor. Avcılar Belediyesi İmar ve Şehircilik Müdürü Hüseyin Aydost, depremde 27 binanın yıkıldığını, 497 orta hasarlı binanın onarıldığını söylüyor. Bunlardan şartlar zorlanarak 230’una ruhsat verilmiş. Ruhsat alamayan binalar için de ruhsat almış gibi işlem yapılmış. Yani bu binalar, ruhsatsız güçlendirilmiş. Uygulamanın içinde olan Aydost, güçlendirme konusunda belediyelerin devreden çıkarılması gerektiğini savunuyor.
   </p>
   <p class="MsoNormal">
    AVCILAR’DA DEPREM UNUTULDU
   </p>
   <p class="MsoNormal">
    Depremden üç yıl sonra yine bir 17 Ağustos günü Avcılar’da mahkeme kararı sebebiyle yıkılamayan bir bina aşırı yağışların etkisiyle çökmüştü. Aydost, bu binayı yıkmak için o günlerde yaşadığı trajikomik olayları şöyle anlatıyor: “Bu bina kolonları kırılmış, ağır hasarlı bir binaydı. Öyle de tespiti yapılmış. Ancak bina sahibinin mahkemeye itirazı sonucu orta hasarlıya çevrilmiş. Bir 17 Ağustos günü yağmur sebebiyle çöktü. O binanın yıkımını çöktükten sonra bile yapamadık. İtiraz edip orta hasara dönüştüren sahiplerinden iki kişiye ulaştık. Biri Şile’de yazlıkta, diğeri Emirgan’da oturuyordu. Bayındırlık’a tekrar dilekçe verdiler. Bir haftada İdare Mahkemesi’nden karar çıkartıp, ağır hasara dönüştürüp yıkabildik.”
   </p>
   <p class="MsoNormal">
    İstanbul için deprem tehlikesi ve riskini belirlemeye yönelik değişik ölçeklerde çok sayıda yerbilimleri ve deprem mühendisliği çalışmaları yapıldı. Bir düzineye yakın deprem tehlike haritası üretildi. Avrupa yakasında ‘sismik mikrobölgeleme çalışması’ yapıldı. Bakırköy, Zeytinburnu ve Fatih’te ise ayrıntılı ‘mikrobölgeleme çalışması’ hayata geçirildi. Daha sonra İstanbul’un tüm ilçelerinde bu çalışmalara devam edildi. Ardından İstanbul Büyükşehir Belediyesi, 4 üniversiteye İstanbul Deprem Master Planı hazırlattı. Ancak Zeytinburnu’nda yıllardır gündemde olan kentsel dönüşüm bir türlü gerçekleştirilemedi. İlçede 16 binin üzerinde bina depreme dayanıklılık açısından incelendi. Kentsel dönüşüm için seçilen bin 69 binadan 300’ü ile sözleşme imzalandı. Kentsel dönüşüm yasası olmaması belediyenin elini kolunu bağladı. Zeytinburnu’nda Sümer Mahallesi için kentsel dönüşüm planlandı. Ancak mahallenin sahil kesimi için mega yat limanı ve su eğlence merkezi gibi proje tasarısının olması, kentsel dönüşümün rant amaçlı olduğuna dair iddialara yol açıyor.
   </p>
   <p class="MsoNormal">
    İstanbul Teknik Üniversitesi (İTÜ) Jeofizik Bölümü Öğretim Üyesi Prof. Dr. Haluk İyidoğan, İstanbul için özel yasa çıkarılması konusunun tartışılması gerektiğini söylüyor. 1999’dan sonra 6,5 ve daha büyük bir depremle karşılaşılmadığına dikkat çeken İyidoğan şunları ifade ediyor: “6 ve daha büyük bir depremin 14 ayda bir olma ihtimali göz önüne alındığında şanslıyız. Türkiye’de yılda 900 kişi afetler sonucu ölüyor. Bu kayıplar, AB’ye üye olmaya çalışan ülkemize yakışmıyor. Marmara Denizi ve çevresinde çok sayıda ulusal ve uluslararası deprem projeleri yapılmakta ve planlanmaktadır. Bu projelerin bazıları birbirine çok benzer amaçlardadır. Projeler ve bunları öneren kurumlar arasında koordinasyon kurulması gerekir. Yeni yasal ve kurumsal yapılanmalar izlenmeli ve gerekli düzenlemeler hızla yapılmalıdır.”
   </p>
   <p class="MsoNormal">
    1999 depreminden sonra çıkarılan 4708 sayılı Yapı Denetim Yasası’na da ciddi eleştiriler yöneltiliyor. Türkiye Deprem Haritası’na göre 55 il, ‘Birinci Dereceden Deprem Bölgesi’ içinde yer almakta. Fakat yasa kapsamına millî gelirden yüzde 67 gibi en yüksek pay alan 19 il girdi. ‘Birinci Dereceden Deprem Bölgesi’ içinde yer alan diğer 62 il de yapı denetimi dışında tutuldu. Mayıs 2003’teki Bingöl depreminde bu sorun kendini belli etti. Uzmanlar tüm illerin kanun kapsamına alınmasını istiyor. Diğer bir eleştiri 12 yıl mühendislik yaptığını belgeleyene denetimci sertifikası verilmesi. Yapı denetiminde mesleki tecrübe ve ahlaki yeterlilik aranması tavsiye ediliyor.
   </p>
   <p class="MsoNormal">
    CEZA ALAN YOK GİBİ
   </p>
   <p class="MsoNormal">
    1999’dan sonra hukuk sisteminin bu tür afetler karşısında ortak ve hızlı karar vermekten uzak olduğu görüldü. Yaklaşık 64 bin binanın yıkıldığı depremlerde can ve mal kaybına yol açtıkları gerekçesiyle haklarında dava açılan müteahhitlerin çoğu ceza almadan kurtuldu. İstisna isim ise Veli Göçer oldu. 195 kişinin ölümüne yol açmaktan sorumlu tutulan Göçer, yeni TCK’ya göre yeniden yargılandı, cezası 25 yıldan 18 yıl 9 aya indirildi. 26 aylık tutukluluk süresi göz önüne alındığında ve infaz kanunundaki indirimler gereği Göçer, toplam 5,5 yıl demir parmaklıkların ardında kalacak. Göçer’in dışında iki müteahhit 4 ve 5 yıl hapis cezası aldı; fakat cezaları ertelendi. Hukukçular, davaların sonuçsuz kalmasında zaman aşımındaki farklı yorumların, bilirkişi raporlarının ve af yasasının etkili olduğunu belirtiyor. Kocaeli’nde depremden sonra açılan 932 ceza davasının 921’i müteahhitlerin lehine sonuçlandı; 11 dava kapandı. Bolu ve Afyon illerinde ise hiç dava açılmadı. Sakarya’daki 418 davanın 394’ü müteahhitlerin lehine sonuçlandı. Depremin etkili olduğu bir diğer il olan Yalova’daki davaların çoğu sonuçlandırılamadı.
   </p>
   <p class="MsoNormal">
    Söz konusu tabloyu değerlendiren hukukçulara göre, mevzuata ilişkin farklı değerlendirmeler birçok davanın açılmasına engel oldu. Mahkemeler, devlet kurumları aleyhindeki davaları, depremi müteakip 60 gün içinde açılmadığı gerekçesiyle reddetti. Vatandaşların müteahhitler aleyhinde açtığı ceza davalarının çoğu ise suç tarihi, binanın yapım tarihi olarak alındığından zaman aşımına uğradı ve beraatla sonuçlandı. Şarköy Asliye Ceza Mahkemesi’nin verdiği kararın temyiz edilmesi sonucu Yargıtay 9. Dairesi depremden 3 yıl sonra verdiği kararla suç tarihini depremin meydana geldiği tarih olarak belirledi. Yargıtay Ceza Daireleri Genel Kurulu’nda da görüşülen konu kesinleşti. Ancak kararın alınması geciktiği için birçok müteahhit beraat etti. Beraatların diğer bir sebebi bilirkişi raporları. Birçok olayda müteahhitler bilirkişi raporlarıyla aklandı. Farklı bilirkişi getirmeyi başaran deprem mağdurları çelişkili raporlarla karşılaştı. Her şeye rağmen devam edebilen davalarda müteahhitlerin imdadına af kanunu yetişti. Akabinde 7,5 yıllık ceza zaman aşımı devreye girdi.
   </p>
   <p class="MsoNormal">
    <span>
    </span>
    Depremzedeler acının taze olduğu günlerde yardımlaşmak amacıyla 7 ayrı dernek kurdu. Bugün sadece Kocaeli ve Düzce depremzede dernekleri aktif. Kocaeli Depremzedeler Derneği Başkanı Nurcan Taşpınar, başlangıçta bu birlikteliğin mağduriyet eksenli olduğunu anlatıyor: “Mesela, yardım alabilmek için dilekçe yazmaları gerekiyordu Depremzedeler derneği bu alanda faaliyet gösteren tek kurumdu. Daha sonra kalıcı konutlarla ilgili sıkıntılar yaşandı. Hukuka ihtiyaç vardı. Hak sahibi olamayanlarla mağduriyet tanımlı birliktelik yaşadık. Mağduriyet tanımı tapu ile sınırlandırılmıştı. Ev sahibi iseniz mağduriyetiniz size yeni bir konut verilerek giderilmeye çalışılıyordu. Zarar görmenize rağmen kiracı iseniz sağlıklı bir konut alanı üretilmedi. Prefabriklerin kaldırılmasından sonra konut çalışması başlattık. En son TOKİ ile mutabakata vardık. 700 kiracı depremzedeye konut yapılıyor.”
   </p>
   <p class="MsoNormal">
    <span>
    </span>
    Dış kaynaklarla halk güzel işler de yaptı. Düzce’de yüzlerce depremzede, inşaatlarında çalışarak kendi evlerini inşa etti. Malzeme ve mühendislik hizmetlerini bir yardım kuruluşu temin etti. Kızılay da depremin ardından yeniden yapılandı. 1999’da eski tip çadırlarıyla tam bir hayal kırıklığı oluşturan Kızılay, altyapısını ve gelir kaynaklarını güçlendirdi. Daha sonra yurt içi ve dışında yaşanan afetlerde başarılı bir performans sergiledi.
   </p>
   <p class="MsoNormal">
    <span>
    </span>
    Depremin üzerinden 5 yıl geçtikten sonra devletin deprem politikasının belirlenmesinde faydalanılmak üzere İstanbul’da Deprem Şûrası toplandı. İlk gün toplantılarından sonra gece İstanbul’da küçük çaplı bir deprem olması şûraya ilgili artırdı.
   </p>
   <p class="MsoNormal">
    Şûra kararlarından biri olan Yapı Güçlendirme Yönetmeliği nihayet 2007 Mart’ında değiştirildi. Yeni değişiklikle, depremi şiddetli ve sık yaşayan yerlerdeki binaların daha sağlam yapılması hükmü getirildi. Yönetmeliğe göre, depremi bekleyen İstanbul’da takviye edilen bir bina, üçüncü derece deprem kuşağında yer alan Konya’dakine göre birkaç kat daha sağlam olacak. Düzensiz ve simetrik olmayan bina tasarımından kaçınılacak.
   </p>
   <p class="MsoNormal">
    Yapı İşleri Genel Müdürlüğü Teknik Dairesi Başkanı Atilla Erenler, yeni çalışmada dikkat çeken en önemli unsurun ‘performansa dayalı tasarım’ şartı getirmesi olduğunu şöyle açıklıyor: “Her bölgede depremin yenilenme süresi var. Eski yönetmelik 50 yılda yüzde 10 aşınmayı öngörüyordu. Yeni düzenlemede dikkate alınacak deprem sayısı üçe çıkarıldı. O bölgede 500 yılda bir deprem oluyorsa bina ona göre yapılacak.”
   </p>
   <p class="MsoNormal">
    Yapı Güçlendirme Yönetmeliği, mühendisler ve kamu yöneticilerine; bir binanın nasıl inceleneceğini, güçlendirmede hangi yöntemlerin kullanılacağını gösteriyor. Buna göre, düzensiz ve simetrik olmayan bina tasarımına izin verilmeyecek. Alt kattaki dolgu duvarlar, üst katta devam etmiyorsa dayanıklılık hesaplarında bunlar göze alınmayacak. Zayıf katın dayanıklılığı baz alınarak hesap tekrarlanacak. Kirişler kolonların üzerine tam olarak oturtulacak. Zemin sıvılaşma potansiyeli laboratuvar raporuyla belgelenecek.
   </p>
   <p class="MsoNormal">
    İnşaat Mühendisleri Odası Yönetim Kurulu Başkanı Serdar Harp, Deprem Şûrası kararlarının sümen altı edildiğini savunuyor: “Birçok konuda yapılması gerekenleri söylüyoruz ama yapamıyoruz. Yapı Denetim Yasası’nda gerekli değişikler hayata geçirilmedi. Hâlâ 19 ilde uygulanıyor. Mimarlık Mühendislik, İmar Kanunları’nda düzeltme olmadı. Denetimin önü açılmadı. Proje yapımı aşamasından bina bitene kadar denetlenmeli. Hafızamızı kaybettik. Yarın oturup dövünmek yerine bunları hatırlatmak gerekiyor.”
   </p>
   <p class="MsoNormal">
    <span>
    </span>
    Şûrada önemli bir karar da depremle ilgili kurumların yeniden yapılandırılmasıydı. Uzun süren bir hazırlık döneminden sonra Mayıs 2009’da Afet ve Acil Durum Yönetimi Kanunu çıktı. Kanunla, Sivil Savunma Genel Müdürlüğü ile Afet İşleri Genel Müdürlüğü kaldırılarak Afet ve Acil Durum Yönetimi Başkanlığı kuruldu. İllerde Afet ve Acil Durum Müdürlükleri, valiliklerin çatısı altında çalışacak. Kanunla ayrıca Afet ve Acil Durum Yüksek Kurulu ihdas ediliyor. Yılda en az 2 defa toplanacak olan kurul, başbakanın başkanlığında ilgili bakanlardan oluşacak. Kanunda bir de yılda en az 4 defa toplanacak Deprem Danışma Kurulu yer alıyor. Kurulda ilgili kurumların başkanları yer alıyor.
   </p>
   <p class="MsoNormal">
   </p>
   <p class="MsoNormal">
    Deprem vergisi hâlâ ‘cebimizde’
    <span>
    </span>
   </p>
   <p class="MsoNormal">
   </p>
   <p class="MsoNormal">
    Depremlerden sonra Kasım 1999’da 4481 sayılı yasa ile telefon görüşmeleri ve ilk hat tesisine Özel İletişim Vergisi kondu. Kanun, bu vergilerin sadece 2000 yılı sonuna kadar alınmasını da hükme bağlıyordu. Daha sonra bu süre uzatıldı. 2003’te çıkarılan 5035 sayılı kanunla bu vergi kalıcı hâle getirildi. 2000’de 420 milyon lira vatandaşın cebinden çıkarken, özellikle cep telefonu abone sayısı ve görüşmelerin artmasıyla 2008’de rakam 4,2 milyar liraya yükseldi. Bu paranın afetle ilgili çalışmalara harcandığı iddia ediliyor.
   </p>
   <p class="MsoNormal">
   </p>
   <p class="MsoNormal">
    Çare afet gönüllülüğünde
    <span>
    </span>
   </p>
   <p class="MsoNormal">
   </p>
   <p class="MsoNormal">
    1999’dan beri geçen 10 yıla genel bir bilanço çektiğimizde görürüz ki tehlikeye karşı yeterli değiliz. Bazı noktalarda iyiyiz, önemli adımlar attık. Yapılan işlere bakarsak çok sayıda rapor hazırlandı. Raporların da tadını kaçırdık. Maliyetler de abartıldı. O zamanın parasıyla İstanbul Deprem Master Planına 1,3 trilyon lira ödendi. Hiçbir uygulama yapılmadan ödenen miktar bu üstelik. Rapor hazırlamayan konuyla ilgili hiçbir üniversite kalmadı. Ama “Bunların ne kadar uygulanabilirliği var?” dediğinizde cevabı yok. Anadolu’da kurulan afet merkezlerinin birçoğu sanal. Ancak gereken çalışmaları göstermiyor. İlk zamanlar herkes arama kurtarma birliği kurmuştu. Şimdi bunlar tabeladan ibaret.
   </p>
   <p class="MsoNormal">
    Çare afet gönüllüğündedir. Sivil toplum kuruluşlarının buna gücü yetmez. Afetlerle mücadele eğitimleri tam bir perişanlık. Herkesin ayrı bir korunma önerisi var. ‘Kimi kiriş altında dur, kimi cenin pozisyonu’ al diyor.
   </p>
   <p class="MsoNormal">
    Marmara Denizi altında çok şey öğrendik. Türkiye’de deprem araştırmasında kullanılacak 9-10 gemi vardı. Bunlar yerine yabancı gemiler geldi. Emekli yabancı akademisyenleri ağırladık. Marmara’da fayın yapısı konusunda farklı görüşler ortaya çıktı. Bazıları “fay baştan başa kırılır” derken, diğerleri parçalı kırılacağını iddia ediyor. “Oturun bir anlaşın!” dedim. Çünkü anlaşamadığınız nokta başımıza gelecek felaketin büyüklüğünü ifade ediyor. Benim kanaatim çoklu bir kırılma olacağı yönünde. Son Biga depremi de Marmara Denizi’nde stresin arttığının göstergesidir.
   </p>
   <p class="MsoNormal">
    Bugüne kadarki duyarsızlığı anlayamıyorum. İstanbul ve çevresi hazırlıklı değil şu anda. Bir de Doğu Anadolu fayı var. Her zaman 7’nin üzerinde deprem oluşturacak potansiyeli var. Biz burada beğensek de beğenmesek de bazı çalışmalar yaptık. Doğu Anadolu’ya hiçbir şey taşımadık. Afet yönetimi, yapı denetimi gitmedi. Teknik ve teknoloji götürmedik.
   </p>
   <p class="MsoNormal">
   </p>
   <p class="MsoNormal">
    Ankara’ya taşınan depremzedelerin yüzde 36’sı ruhen yaralı
   </p>
   <p class="MsoNormal">
   </p>
   <p class="MsoNormal">
    Deprem insan ruhunda da yaralar açıyor, hatta kalıcı izler bırakabiliyor. Türkiye Psikiyatri Derneği Merkez Yönetim Kurulu Üyesi Dr. Halis Ulaş, depremlere bağlı psikiyatrik sorunların, önemli toplum ruh sağlığı önceliklerinde olduğunu belirtiyor. Ulaş’a göre, depremde Travma Sonrası Stres Bozukluğu (TSSB) ve Majör Depresyon (MD) en sık karşılaşılan sorunlar.
   </p>
   <p class="MsoNormal">
    TSSB, ölüm korkusunun aşırı şekilde yaşanmasından ya da ağır psikososyal travma sonrasında ortaya çıkan birtakım özgül ruhsal belirtiler kümesi olarak tanımlanıyor. MD ise en az 2 hafta süresince depresif bir duygu durumu. Bu durumda kişi neredeyse bütün etkinliklere karşı ilgi kaybı yaşıyor. TSBB’nin görülme yaygınlığı yüzde 3 ile 87 arasında. 1994 California (ABD) depremi sonrası TSSB yaygınlığı yüzde 6-13 arasındayken, gelişmekte olan ülkeler için bu oranlar daha yüksek. Örneğin, 1988 Ermenistan depremi sonrası farklı dönemlerde yapılan çalışmalarda TSSB yaygınlığı yüzde 50-87 arasında bulundu. 17 Ağustos sonrası deprem bölgesinde yapılan çalışmalarda TSSB yaygınlığı yüzde 23-43 arasında, MD yaygınlığı ise yüzde 16-31 arasında saptandı.
   </p>
   <p class="MsoNormal">
    İstanbul’un Avcılar ilçesinde yapılan bir çalışmada ise depremden 1-3 ay sonra TSSB yaygınlığı yüzde 30,2; onuncu ayda yüzde 26,9 ve yirminci ayda yüzde 10,6 seviyesinde belirlendi.
   </p>
   <p class="MsoNormal">
    Farklı bir araştırma da deprem açısından düşük riskli Ankara’ya taşınan depremzedeler üzerinde yapıldı. Depremden 4 yıl sonra TSSB ve MD yaygınlığı araştırıldı. Bu çalışmada TSSB yaygınlığı yüzde 25, MD yaygınlığı ise yüzde 11 olarak ölçüldü.
   </p>
   <p class="MsoNormal">
   </p>
   <p class="MsoNormal">
    Ahmet Vefik Alp’ten Zihni Sinir projesi
   </p>
   <p class="MsoNormal">
   </p>
   <p class="MsoNormal">
    Mimar Ahmet Vefik Alp, 10 yılda deprem için yapılanları yetersiz buluyor ve şunları söylüyor: “Reklam karşılığı sokaklara konan ‘deprem yardım kutuları’ önce soyuldu, sonra yok oldu! Raporlar, seminerler, konferanslar, konseyler, nutuklar diz boyu gitti. Afeti birkaç saniye önce haber vererek gaz ve elektrik akımını otomatik kesecek ‘erken uyarı sistemi’nin faydası hakkında çekinceler var. Depremi birkaç saat önceden haber verebilecek ‘önceden tahmin’ çalışmaları ise beni dahi yanılttı. Bir tanesine inanmış, basına açıklamıştım. Kaynak eksikliğinden yeterince geliştirilemedi.”
   </p>
   <p class="MsoNormal">
    Depremle ilgili çalışmaları bu sözlerle eleştiren Alp, geçen yıllarda ürettiği deprem çözümlerine bir yenisini ekledi. Alp, daha önce 1-2 kat fazla imarla gecekondulaşma ve depreme karşı tedbir alınmasını öngören ‘3 G-Genç, Güzel, Güvenilir Kentler’ projesini kamuoyuna açıklamıştı. İstanbul Büyükşehir Belediye Başkanlığı’na da iki defa aday olan Alp’in yeni projesi Kapsül Evler. Bu yeni ev türü Alp’e göre, TOKİ’nin tünel kalıp metoduyla inşa ettiği toplu konutlardan üç kat daha ucuz, konforlu, kaliteli olacak. Kapsül evler aynı zamanda Türkiye’nin endüstrileşmiş konut imalatına geçmesi demek. Projeye göre; fabrikalarda sabit mobilyasıyla bant tekniği ile mono blok 25 metrekare kapsüller üretilecek. Üniteler, bir salkım gibi orta sirkulaslayon şaftında vinç yardımıyla taşınacak. 2’li veya 3’lü olarak kullanılacak. Blok yüksekliği 12 kat ve üstü olacak. Katlar arasında deprem izolatörleri yerleştirilecek. Her katta bir 25 metrekare, iki 50 metrekare, bir 75 metrekare daire bulunacak. Bir ünitenin maliyeti 10 bin TL civarında olacak.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-24793-26-depremi-hatirladik.html), [web.archive.org (arşiv bağlantısı)](http://web.archive.org/web/20120403182503/http://www.aksiyon.com.tr:80/aksiyon/haber-24793-26-depremi-hatirladik.html)
