# Dünyayı ısıtanlara cop!

*Gürhan Savgı 2015.11.30*

<div class="pNewsDetailMainContent ctx_content" itemprop="articleBody">
 <p>
  Dünyayı küçük kıyametten kurtarmak için hâlâ bir umut var. Paris’te yapılacak BM İklim Değişikliği Çerçeve Sözleşmesi 21. Taraflar Konferansı (COP 21), bu umut için yeni bir adım olabilecek mi?
 </p>
 <p>
  Bilinen hikâyedir: İp üzerinde bir cambaz varmış. Heyecanla onu seyredenlerden bir kısmı ‘Ha düştü ha düşecek’, diğer bir kısmı da ‘Ha geçti ha geçecek’ diyormuş. İşte yerküremizin iklimi de bu hâlde! Önümüzde ise kritik bir dönüm noktası var: 30 Kasım-11 Aralık arasında Fransa’nın başkenti Paris’te yapılacak Birleşmiş Milletler İklim Değişikliği Çerçeve Sözleşmesi 21. Taraflar Konferansı (COP 21). BM İklim Zirvesi olarak da anılan organizasyonda 192 ülke sera gazı emisyonlarını azaltma konusunda anlaşıp bunu gerçekleştirirlerse, dünya, iklim değişikliğinin olumsuz etkilerine daha az maruz kalacak. Aksi hâlde ise konunun uzmanlarına göre tam bir felaket!
 </p>
 <p>
  COP 21’i öncekilerden ayıran özellik, yeni bir anlaşma ihtimalinin güçlenmesi. Paris’te, 3 sene önce sona eren iklim değişikliğine sebep olan sera gazlarının sınırlandırmasına yönelik Kyoto Anlaşması’nın yerini alacak yeni bir uzlaşma bekleniyor. Ancak çıkacak anlaşmanın uluslararası hukuk açısından bağlayıcılığı ve tarafların ne kadar uyacakları konularında soru işaretleri bulunuyor.
 </p>
 <p>
  Zirve yaklaşırken bilim adamlarının dünyayı bu yüzyıl içinde yaşanmaz bir yer hâline getireceği uyarısında bulunduğu iklim değişikliği yakıcı gündem içinde kaybolup gidiyor. Bilim dünyasının iklim değişikliğini fark etmesinin yarım asırlık bir geçmişi var. Konu ilk olarak uluslararası çapta 1972’de İsveç’in başkenti Stockholm’de yapılan İnsan ve Çevresi Konferansı’nda gündeme geldi. Aynı yıl kurulan BM Çevre Programı (UNEP) ise çevre konularında işbirliği çalışmalarının öncüsü oldu. 1979’da 1. Dünya İklim Konferansı düzenlendi. 1988’de Hükümetlerarası İklim Değişikliği Paneli (IPCC) kuruldu. IPCC, bugüne kadar farklı ülkelerden binlerce bilim adamının katılımıyla 5 ayrı rapor hazırladı. Raporlar, yerkürenin âdeta gaz sızıntısı olan bir odada uyumayı sürdüren bir insan durumunda olduğunu ortaya koyuyor.
 </p>
 <p>
  İklim değişikliği denince uluslararası çapta en yetkin isimlerden biri Prof. Thomas Stocker. İsviçreli bilim insanı, başyazarı olduğu IPCC’nin önümüzdeki dönemde iddialı başkan adayı. Boğaziçi Üniversitesi’nde 12-13 Kasım’da yapılan İklim Forumu’na katılan Stocker, önemli açıklamalarda bulundu. Stocker, iklim değişikliğinin öne çıkan ısınma etkisi dışında denizlerin yükselmesi ve daha asidik hâle gelmesi gibi sorunlara yol açacağına dikkat çekiyor. Bu gidişe bir son verilmezse 2081’de buzulların erimesinin hızlanacağı ve 2100’de kutuplarda buz kalmayacağı öngörüsünde bulunuyor. 1900-2000 arasında küresel çapta deniz seviyesi 19 cm yükselirken içinde bulunduğumuz yüzyılın sonunda bu rakam 63 cm’ye çıkacak. Bu da deniz seviyesindeki çok sayıda şehrin sular altında kalması, ada ülkelerinin küçülmesi, tarım ve ticaret gibi endüstriyel alanların yok olması anlamına geliyor. Aynı dönemde okyanusun PH (asitlik) değeri aşırı yükselecek. Bu durum kabuklu canlıları olumsuz etkileyecek. Denizden elde edilen besin kaynaklarında büyük azalmalar meydana gelecek. Tüm bunlar kitlesel göçlere yol açacak.
 </p>
 <p>
  Küresel ısınmayı tetikleyen en önemli unsur, insan faaliyetlerinden kaynaklanan karbondioksit (CO2) ve diğer gazların atmosferi plastik bir örtü gibi sarması. Bu konuda Thomas Stocker, ‘bakkal hesabı’ basitliğinde veriler ortaya koyuyor. Sanayileşmenin başladığı 1750’den beri insanoğlu yaklaşık 545 milyar ton karbondioksiti atmosfere attı. Bu sebeple sıcaklık bugüne kadar yaklaşık 1 derece arttı. Dünya çapında baş edilemeyecek problemlerle karşı karşıya kalmamak için artışın 2050’ye kadar 2 dereceyi aşmaması gerekiyor. Yani 35 sene sonra hedefin yakalanması için karbon salınımı 790 milyar tonu geçmemeli. Bunu gerçekleştirmek için de salınım bugüne göre yüzde 40-70 oranında azaltılmalı. Eğer Paris’te bir anlaşma olmaz ya da yapılan anlaşmaya uyulmazsa, bugünkü artış trendi ile 2100’e gelindiğinde 1750’den beri salınan karbon miktarı 1 trilyon tona ulaşacak. Stocker’e göre işte bu 4,5 derecelik bir artış ve dolasıyla küçük kıyamet demek!
 </p>
 <p>
  IPCC Başyazarı Stocker, bugün ülkelerin çözümü için üzerinde anlaştıkları açlık ve yoksulluğun önlenmesi, öğrenim hakkı, cinsiyet eşitliği, sağlık, çevre ve kalkınmanın iyileştirilmesini ihtiva eden BM Bin Yıl Kalkınma Hedefleri’ne ulaşılamayacağını, tam aksine bugünkü durumdan da kötüye gidileceği ikazında bulunuyor. Stocker, Paris’te uluslararası hukukla bağlayıcılığı olmadan imzalanan bir anlaşmanın başarılı olmayacağını iddia ediyor ve şunları söylüyor: “Paris, iklim değişikliği sorununu çözemez ancak doğru yönde atılmış adımların ilki olur.”
 </p>
 <p>
  İklim değişikliği açısından bugüne kadar atılmış en ümit verici adım Japonya’nın Kyoto şehrinde 1997’de imzalanan ve aynı adla anılan anlaşmaydı. Ülkelerin iklim değişikliğine sebep olan gazların salınımını 1990 seviyelerine çekmelerini esas alıyordu. Anlaşma, katılımcı ülkeler yeterli imza vermediği ve parlamento onayı sağlanamadığı için ancak 2005’te yürürlüğe girebildi. ABD, anlaşmayı Obama’nın başkanlığından sonra imzalasa da Kongre’den geçiremedi. Kyoto, en azından ülkelerin yarısından fazlasının bu konuda bir anlaşmaya varabileceği yönünde bir umut oldu. Ancak 2012’de süresi dolana kadar IPCC raporlarına rağmen tam olarak işletilemedi.
 </p>
 <p>
  Konuyla ilgili uzmanlar ve sivil toplum kuruluşları, 2009’da Danimarka’nın başkenti Kopenhag’da yapılan 15. COP’ta yeni bir anlaşma bekliyordu. Sonraki senelerde yapılan iklim zirvelerinde de (Meksika-Cancun, Güney Afrika-Durban, Katar-Doha, Polonya-Varşova, Peru-Lima) beklenen gerçekleşmedi. IPCC uzmanları ve dünyadaki ilgili bilim otoriteleri, bu hayal kırıklığı silsilesine artık dünyanın zamanı kalmadığı yönünde yüksek perdeden uyarıda bulunuyor. Şimdi gözler Paris’te yapılacak 21. COP’ta.
 </p>
 <p>
  Antalya’daki G-20 Zirvesi’nin, Paris’te varılacak bir anlaşmayı güçlendirmesi bekleniyordu. Ancak dünya nüfusunun yaklaşık yarısını barındıran, sera gazlarının yüzde 85’inden sorumlu olan G-20 ülkeleri tam aksi bir tutum sergiledi. Zirve öncesinde sivil toplum kuruluşları ve akademisyenler, bu ülkelerin fosil yakıtlara teşvikten vazgeçmelerine yönelik taleplerini dile getirdi. G-20 Zirvesi sonuç bildirgesinde ise “Gaz piyasaları da dâhil olmak üzere şeffaf, rekabetçi ve iyi işleyen enerji piyasalarını teşvik etmeye devam edeceğiz.” cümlesi yer aldı. Bu, iklim hedefleri için büyük karamsarlık oluşturdu.
 </p>
 <p>
  Gönüllü anlaşma çıkacak
 </p>
 <p>
  İklim değişikliğiyle ilgili akademik çalışmalarıyla tanınan Dr. Ümit Şahin, Aksiyon için Paris’teki zirveyi değerlendirdi. Sabancı Üniversitesi İstanbul Politikalar Merkezi’nde çalışmalarını sürdüren Şahin, 2020 sonrasını kapsayan bir anlaşma çıkacağına inanıyor. En temel dayanağı, en fazla sera gazı salınımı yapan ABD ve Çin’in anlaşması. Şahin’e göre bu anlaşma Kyoto’dan farklı olacak. Bu sefer sorumluluklar merkezî olarak belirlenmedi. Her ülke sorumluluk ve katkısını kendi tespit ederek BM’ye bildirdi. Dolayısıyla rahat imza atılacak noktaya geldiler.
 </p>
 <p>
  Şahin’e göre bu yöntemin en önemli dezavantajı, uluslararası hukuk açısından bir yasal bağlayıcılığı olmaması. Bundan daha önemlisi ise belirlenen gönüllü katkı düzeylerinin çok yetersiz kalması. Ülkelerin vaatlerine uyması hâlinde dahi ehven-i şer olan sıcaklık artışının 2 derecede tutulması hedefi sağlanamayacak. Artış 3,5 dereceye ulaşacak.
 </p>
 <p>
  Stocker ve Şahin’in anlatımları, insanlığın musibetleri tam olarak yaşamadan keskin bir dönüş yapmayacağını ortaya koyuyor. Peki, Türkiye’nin tutumu ne olacak?
 </p>
 <p>
  Türkiye, iklim değişikliği konusundaki niyet beyanını BM’ye sundu. Beyanda, 2011’de 430 milyon ton olan Türkiye’nin sera gazı salınımının, hiçbir tedbir alınmazsa 2030’da 1 milyar 175 milyon tona yükseleceği vurgulandı. Alınacak önlemlerle bu rakamın aynı yıl 929 milyon tonda tutulacağı taahhüt edildi. Böylece hiçbir şey yapılmaması hâlinde 2011’e göre meydana gelecek yüzde 170’lik artış yerine bu rakam yüzde 115’te kalacak. Netice olarak artış yüzde 21 azalmış olacak.
 </p>
 <p>
  Dr. Ümit Şahin, bunun hiçbir şekilde bir azaltım hedefi olarak kabul edilemeyeceğini söylüyor. Eğer bu hedef gerçekleşirse şu an dünya emisyonlarının yüzde 1’ini oluşturan Türkiye, bu payı 2030’da yüzde 2’ye çıkaracak. Şahin’e göre bu da Türkiye’nin niyet beyanı vermekle beraber iklim değişikliği ile mücadelede bir niyetinin olmadığını gösteriyor. Diğer ülkeler de Türkiye gibi politika belirleseydi Paris’te kesinlikle bir anlaşma olmazdı. Şahin, bu tutumu sebebiyle Paris’te Türkiye’nin eleştiri alacağını dile getiriyor.
 </p>
 <p>
  Boğaziçi Üniversitesi İklim Değişikliği ve Politikaları Uygulama ve Araştırma Merkezi’nden Prof. Levent Kurnaz ise Türkiye’nin, iklim değişikliğinin etkilerini en yoğun yaşayacak az sayıda ülkeden biri olduğunun altını çiziyor. Kurnaz’ın dikkat çektiği en önemli husus, iklim değişikliğine uyum yani muhtemel afet ve zararlara karşı hazırlık. Türkiye, iklim değişikliğine ayıracağı bütçenin büyük kısmını bunun için sarf etmeli. Kurnaz, hükümetlerin bir dönemlik iktidara yönelik politikalar oluşturduğu görüşünde. Oysa bu konuda uzun vadeli politikalar oluşturmalı. Bu konularda bilimsel çalışmalar yaptıklarını hatırlatan Kurnaz, devletin bu konuda yeterli ilgiyi göstermemesinden yakınıyor.
 </p>
 <p>
  Kurnaz, iklim değişikliğine uyum sağlayamamanın Türkiye’nin gelişmesini olumsuz etkileyeceği uyarısında bulunurken, ülkeyi yönetenler iklim değişikliğine karşı tedbir almanın kalkınmayı engelleyeceğini her fırsatta ima ediyor. Ümit Şahin, “Önemli olan ne pahasına olursa olsun zenginleşmek mi, bu gezegenin varlığını devam ettirmesi mi? ‘Yeter ki biz zenginleşelim ama dünya yansın’ diyebiliyorsak o zaman bu soru başka türlü yanıtlanır.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/dunyayi-isitanlara-cop_553106), [web.archive.org (arşiv bağlantısı)](http://web.archive.org/web/20160113154509/http://www.aksiyon.com.tr/dosyalar/dunyayi-isitanlara-cop_553106)
