# Haliç körfeze dönüşüyor!

*Gürhan Savgı 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul Boğazı’ndan tuzlu su basılarak temizlenmeye çalışılan Haliç, tuzlu ve tatlı suların birleşerek oluşturduğu orijinal hayat ortamını kaybediyor. Profesörü de, balıkçısı da bu değişimi görüyor.
  </font>
 </div>
 <div id="newsText">
  <font class="detail-text">
   <p>
    ‘Altın Boynuz’ olarak bilinen Haliç, tarih boyunca güzelliğiyle dillere destan olmuş bir coğrafya. Haliçler, akarsu yataklarının çökmesi sonucu oluşuyor. Buralar, tatlı ve tuzlu ekosistemlerin iç içe geçtiği yerler olarak biliniyor. Çevre açısından önemli bir yere sahipler. İstanbul’daki Haliç de Kâğıthane ve Alibeyköy derelerinin deniz suyuyla karıştığı müstesna bir mekân. Şarkılara, şiirlere ilham vermeye devam ediyor. Derinlemesine incelendiğinde buralardan alınacak çok ders var.
    <p>
     Haliç’in kirlenmesi, Osmanlı’da sanayileşmenin başladığı 1800’lü yıllara kadar uzanıyor. Ve bu kirlenme, yakın zamana kadar artarak devam etti. Çevresindeki tersane, mezbaha, hal ve sanayi tesislerinin etkisiyle 1980’lerde özellikle yaz aylarında kokusu kilometrelerce uzaktan hissedilen bir atık çukur hâline gelmişti. 1983’te tamamlanan Alibeyköy Barajı da tatlı su akışını sekteye uğrattı. Kirlenen Haliç’in tabii yapısı iyiden iyiye bozuldu.
     <p>
      İstanbul Üniversitesi Su Ürünleri Fakültesi Dekanı Prof. Dr. Meriç Albay, senelerce uygulamalı olarak Haliç üzerine çalışmış bir bilim adamı. Albay, haliçlerin dünyada tabiat açısından en verimli alanlar olduğuna, balık ve kuşların tuzlu ve tatlı suyun karıştığı bu ortamlarda ürediklerine dikkat çekiyor.
      <p>
       1972’den beri Haliç kıyısında yaşayan Kerim Yıldız, hâlâ Eyüp Sultan İskelesi’nde kayıkçılık yapıyor. O tarihten beri Haliç’te yaşananların şahidi olmuş. Gelip geçen hükümet ve belediyelerin burayla ilgili icraatlarını yakından biliyor. 1980’lerde Haliç’in çok pis koktuğunu ve balık çıkmadığını belirten Yıldız, şimdilerde Marmara’daki balıkların avlanabildiğini anlatıyor. Ancak halkın hâlâ Haliç’i kirletmesinden şikâyetçi: “Şu anki temizlik bile insanımıza layık değil. Belki 100 sene sonra bilinçlenmiş vatandaş bunu hak edebilir.” Belediyenin sahilde kıyı temizliği yapan taşeron işçisi de elindeki kepçe ile çöpleri çıkardıktan sonra dert yanıyor: “Ne ararsan var; petrol, yağ, koltuk, lastik, hatta para bile…”
       <p>
        Haliç’e ilk ciddi müdahale, 1984-89 seneleri arasında İstanbul Belediye Başkanlığı yapan Bedrettin Dalan döneminde yapıldı. “Haliç’i gözlerimin rengi gibi (mavi) yapacağım.” diyen Dalan, önce çevrede kapsamlı bir yıkım gerçekleştirdi. Daha sonra Güney Haliç Kolektörü’nü inşa ederek kanalizasyonları Yenikapı’dan ön arıtma ile Marmara’ya aktardı. Ardından Kuzey Haliç Kolektörü yapıldı. Ancak bir sonraki İstanbul Belediye Başkanı Nurettin Sözen, Marmara Denizi’ni kirleteceği gerekçesiyle bu sistemi çalıştırmadı. Onun döneminde Haliç yanından geçilmez hâle geldi. 1995’te İstanbul Büyükşehir Belediye Başkanı olan Recep Tayyip Erdoğan döneminde, Haliç’in çamuru boru hattıyla Alibeyköy’deki taş ocaklarına aktarıldı. Haliç’teki koku kalktı. Dip taramalarıyla çamur çıkarılmaya hâlâ devam ediliyor. Ancak Kâğıthane ve Alibeyköy derelerinden gelen kirli suya bir türlü engel olunamadı. Doğal olarak Haliç, hiçbir zaman orijinal berraklığına ulaşamadı. Burada ihmal edilen, Haliç’i besleyen derelerin tamamen kirleticiler ve rüsumattan arındırılmasıydı. Seneler seneleri kovalamasına rağmen bu eksik bir türlü giderilmedi. Yıllar boyu derelerin ağızlarına bariyer çekilerek gelen rüsumatın önlenmesine çalışıldı.
        <p>
         Derken İstanbul Büyükşehir Belediyesi, 2009’da Baltalimanı’ndan motorlarla su alınarak Haliç’e deşarj edilmesi projesine başladı. 2012’nin son aylarında tamamlanan proje ile günde 260 bin metreküp deniz suyunu Haliç’e basma imkânı doğdu. Altın Boynuz’un suyunu senede 3 defa temizlemesi beklenen proje, aslında dere ıslahının başarılamadığının itirafı gibiydi. Projenin diğer bir amacı da Kâğıthane Deresi’ni sürekli akar hâle getirerek bu bölgedeki yeni imar projelerini cazip kılmaktı. Ancak bu projenin çevreye etkileri yeterince konuşulmadı.
         <p>
          Uzmanlık alanı iç sular biyolojisi olan Prof. Dr. Meriç Albay, bir bölgeye temiz su taşıyıp oradaki kirliliği seyreltmenin dünyada da kullanılan bir yöntem olduğunu belirtiyor. Albay, bu tür bir uygulama yapılırken, ortama verilen su ile alıcı ortamdaki duran suyun kalitesinin birbirine yakın olmasına dikkat edilmesi gerektiğini söylüyor. Peki, Meriç Albay’ın dikkat çektiği bu hususa Haliç’te icap eden önem verildi mi? Albay’a göre, Haliç’in Marmara’ya yakın olan bölümlerinde tuzluluk oranı binde 5. Bu oran, akarsu ağızlarına gidildiğinde binde 2’ye düşüyor. Oysa verilen suyun tuzluluk oranı binde 20! Durum böyle olunca ne mi olmuş? Yine işin ehline, Prof. Dr. Meriç Albay’a kulak verelim:  “Haliç’in ekosistemi allak bullak oldu. Tuzlu su ilk verildiğinde bayağı balık ölümü yaşandı. Böyle devam ederse Haliç özelliğini kaybedecek gibi gözüküyor. Öyle bir gidişat var. Tatlı su ile geçiş suları arasındaki balıklar oradan kaçacak. Orada daha çok kefaller vardı. Kefal, tatlı sudan tuzluya geçen bir türdür. Ancak Haliç’in suyu denize yakın hale geldikçe tuzlu su balıkları girecektir.”
          <p>
           Albay’ın bu sözlerinin teoride kalmadığını, uzun senelerdir Haliç’te balık tutan 75 yaşındaki Cengiz Özdeniz de doğruluyor. Özdeniz, deniz suyunun verilmesinden sonra gördüğü değişimi şöyle anlatıyor: “Haliç, öncesine göre temizlenmeye başladı. Zaman zaman büyük bir bulanıklık oluyor. Daha önce iç kısımlarda olmayan çinekop ve istavrit girdi. Ben kendimi bildim bileli buradan kefal çıkardı. Deniz tarafında çoğalan balıklar giderek daha fazla içe doğru giriyor.”
           <p>
            Prof. Dr. Meriç Albay, Haliç’e uygun olmayan su verilmesi işleminin durdurulmasını tavsiye ediyor. Albay’ın teklifi, Haliç’e gelen kirliliğin önlenmesi. Albay’a göre, akarsuyun Haliç vadisinde su toplayacağı yerler evlerle donatıldı. Bu sebeple tabii dengeyi sürdürecek kadar su gelmiyor. Dere yatakları açılır, evler seyreltilirse yeterli miktarda su tekrar toplanabilir. Mühendislik projelerine harcanan bütçenin çok küçük bir bölümüyle kirliliğin önlenebileceği görüşünde olan Albay, derelere kirlilik girişini önledikten sonra halkın bilinçlendirilmesi çalışmalarına ağırlık verilmesini istiyor. Bu amaçla Haliç çevresindeki halk ve işletmecilere yönelik kahvehane toplantıları, bilinçlendirici afişler ve yüz yüze görüşmelerle konunun sıcak tutulması gerektiğini ifade ediyor.
            <p>
             İstanbul Üniversitesi Su Ürenleri Fakültesi Öğretim Üyesi Dr. Özcan Gaygusuz da derelerin ıslah edilmesi deyince yaygın olarak betonlamanın anlaşıldığını ancak bunun çok yanlış olduğunu vurguluyor. Dere ıslahının, orayı mümkün olduğunca tabii hâline geri döndürmek olduğunu dile getiren Gaygusuz, gelişmiş ülkelerde akarsu ıslahında kaya, taş, kum ve çamurluk alanlar oluşturularak takip edildiğini, sonuçlara göre akarsuyun yeniden şekillendirildiğini anlatıyor.
             <p>
              Gelinen noktada Baltalimanı’ndan Kâ-ğıthane Deresi’ne pompalanan tuzlu deniz suyu Haliç’in kirliliğini seyreltiyor. Ancak görünen o ki, Altın Boynuz’un tatlı ve tuzlu suyun girişiyle oluşan kadim dengesi bozuluyor. Yavaş yavaş yeni bir körfezimiz oluyor.
              <p>
               <p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A779E35254A6A5384523955757BF04E3?newsId=36850), [web.archive.org (arşiv bağlantısı)](http://web.archive.org/web/20131103054613/http://www.aksiyon.com.tr:80/aksiyon/newsDetail_getNewsById.action;jsessionid=A779E35254A6A5384523955757BF04E3?newsId=36850)
