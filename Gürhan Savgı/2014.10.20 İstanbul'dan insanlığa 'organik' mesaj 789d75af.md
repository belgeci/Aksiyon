# İstanbul'dan insanlığa 'organik' mesaj

*Gürhan Savgı 2014.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İlaçlı, kimyasal gübreli, hormonlu ve GDO’lu tarım, insanlığın canına kastediyor, çiftçiyi köle hâline getiriyor. Bu gidişe karşı sesini yükselten organik dünyanın liderleri İstanbul’da buluşup insanlığa, çok gecikmeden ‘organik tarıma geç’ mesajı verdi.
  </font>
 </div>
 <div id="newsText">
  <font class="detail-text">
   <p>
    Organik’, son senelerde duymaya aşina olduğumuz bir kavram. Sadece kâra odaklı ekonomi çarkından insan sağlığına zararlı gıdalar çıkıyor. Kötü gidişe geç de olsa uyanan insanlık gıdasını sorguluyor. İşte bu sorgulamaların 18.si, Dünya Organik Tarım Hareketleri Federasyonu (IFOAM) tarafından Buğday Derneği’nin ev sahipliğinde İstanbul’daki ‘Dünya Organik Kongresi’nde gerçekleşti.
   </p>
   <p>
    Kongrede sıkça, uzun senelerdir organik tarımla ilgili çalışan Rodale Entitüsü’nün bu tür tarımın üstün yönlerini ortaya koyan çalışması gündeme geldi. Organik tarım;  kimyasal gübre, ilaç, hormon ve genetik değişimi olmadan, çevreyi kirletici unsurlardan uzakta yapılıyor. Tüm bu unsurlar bir sertifikasyon firması tarafından denetleniyor. Enstitünün çalışmasına göre organik tarım mahsulleri, geleneksel tarım mahsullerine göre daha sağlıklı, besleyici ve lezzetli. Yüzde 30 daha fazla istihdama yol açıyor. Yüzde 45 daha az enerji tüketiliyor. Organik üretimde daha fazla sera gazı salındığı için iklim değişikliğine de olumlu katkı sağlanmış oluyor.
   </p>
   <p>
    Bugün dünyada 164 ülkede yaklaşık 1,8 milyon çiftçi organik tarım yapıyor. Dünyada ekilebilir 1 milyar 386 milyon hektar tarım arazisinin sadece 37 milyon hektarında organik üretim var. Türkiye’de ise 2013 resmî verilerine göre 61 bin çiftçi, yaklaşık 0,5 milyon hektar arazide organik tarımla meşgul. ABD’de 2007’de 1,7 milyar dolar olan organik tarım cirosu bugün 4 milyar dolara dayanmış durumda. Türkiye için henüz net bir rakam yok. Ancak organik tarımın büyüme hızı yeterli görülmüyor.
   </p>
   <p>
    Bilgi Üniversitesi’nden Bulut Aslan ve Yonca Demir’in çalışmasına göre, Türkiye’yi organik tarımla beslemek mümkün. Her bir fert için günlük 2 bin 300 gibi düşük kalorili, besleyici bir menü üzerinden hesap yapan araştırmacılar, Anadolu’daki ekilebilir arazilerin yarısının bu iş için yeterli olacağı sonucuna ulaşmış. Hatta meraların bir bölümü ile ayrıca 12,7 milyon hektar arazi de ihracata ayrılacak. Yüksek fiyatlı gıda üretimi sağlanacak. Bir taraftan çevre ve sağlık korunurken bir taraftan da gelir elde edilecek.
   </p>
   <p>
    Kongrenin açılışında, Buğday Derneği’ni kurarak Türkiye’de organik tarımın öncülerinden biri olmuş Victor Ananias da anıldı. Şilili bir baba ile Türk bir annenin oğlu olan Ananias, 2001’de ormandan topladığı mantarlardan zehirlenerek 40 yaşında vefat etmişti. Bu vefa örneğinden sonra salondaki katılımcılar sanatçı Tugay Başar’la birlikte vücut perküsyonu yaptı. Ardından sahneye çıkan Buğday Derneği Yönetim Kurulu Başkanı Güneşin Aydemir, bereketi simgeleyen narı, Tugay Başar, Sumru Ağıryürüyen ve Orçun Baştürk’ün otantik müziği eşliğinde anlattı.
   </p>
   <p>
    Kongrenin açılış oturumu için dünyada organik tarımın sınırlarını çizebilecek 3 uzman tercih edilmişti. Afrika Tarım Araştırmaları Forumu (FARA) Genel Müdürü Yemi Akinbamijo, eski ABD Tarım Bakanlığı Müsteşarı ve Michelle Obama’nın organik tarım konusundaki kampanya danışmanı Kathleen Merrigan ile yeni bir ekonomik model önererek best seller kitaplar yayımlayan Avusturyalı akademisyen Christian Felber, kısa sunum yaptı. Bu üçlünün daha sonra giriştikleri müzakere de katılımcılarca ilgiyle izlendi.
   </p>
   <p>
    Akinbamijo, biri ABD’li, diğeri Nijeryalı iki ailenin sahip olduğu gıda maddelerini önlerine koyarak çektirdikleri iki fotoğrafı barkovizyona yansıttı. Tahmin edileceği gibi birinde ‘kuş sütü’ eksikken, diğerinde durum içler acısıydı. Akinbajimo, Afrika topraklarının kıtayı besleyebilecek, hatta büyük çapta ihracat yapabilecek kadar verimli olduğunu, sorunun hasat edilen mahsullerin sofraya getirilmesinde olduğunu vurguladı. Akinbajimo, dünya piyasalarında geçerli olan serbest ticaret kurallarının Afrikalıların aleyhine olduğunu anlatarak şu örneği verdi: “Afrikalı bir çiftçinin ürettiği meyve, sebze Avrupa’ya gidemiyor. Bu konuda kısıtlamalar var. Fakat ürettiği bir çiçek ertesi gün Amsterdam’da satılıyor. Ürettiğimiz ürünler Batılı pazarlardan geçmek zorunda olduğu için komisyon kesiliyor. Avrupa’da üretilen donmuş tavuklar Afrika’da satılıyor. Çünkü burada tavuk üretmek çok daha pahalı.”
   </p>
   <p>
    Kongrenin “Organik Vizyonlar ve Trendler” başlıklı oturumunda ise Gıda ve Tarım Örgütü FAO’dan Nadia El-Hage Scialabba, 2015’e kadar 9 milyar insanı organik tarımla beslemenin mümkün olduğunu belirterek “Ancak buradaki hayvancılığın rolünü iyi değerlendirmeliyiz. Çünkü hayvancılık besin dönüştürmenin en verimli şekli değil, kaynak kullanımımızı optimize etmemiz gerek.” diyor.
   </p>
   <p>
    Savory Enstitüsü kurucusu Allan Savory ise iklim değişikliği ve çölleşmeyi önlemek için tarım ve hayvancılığın rolünün önemine dikkat çekiyor. Çölleşen bölgeleri her türlü faaliyete kapatmanın kötü gidişi önlemediğini örneklerle anlatan Savory, çözümün kontrollü tarım ve hayvancılıkla karbonu tekrar toprağa bağlamak olduğunu ifade ediyor. Şüphesiz Savory’nin anlattıkları çölleşme tehlikesi altında olan Anadolu’nun iç bölgeleri için çok anlamlı.
   </p>
   <p>
    Belki de kongreden çıkan en önemli fikir, organik tarımın bir üretim yöntemi olmaktan çok bir kültür ve hayat tarzı olduğuydu. Tabii insanlık ilmî, içtimaî ve politik güçlerini birleştirip ‘sessiz bahar’a uyanmadan bu seçeneği tercih edebilirse..
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39772-istanbuldan-insanliga-organik-mesaj.html), [web.archive.org (arşiv bağlantısı)](http://web.archive.org/web/20141109174222/http://www.aksiyon.com.tr:80/aksiyon/haber-39772-istanbuldan-insanliga-organik-mesaj.html)
