# Cennet’ten otoban geçer mi?

*Gürhan Savgı 2011.02.14*

<font class="agenda2NewsSpot">
 Gebze-İzmir Otoyolu’nun, 5 ayrı uluslararası anlaşma çiğnenerek Uluabat Gölü Kuş Cenneti’nden geçirilmesi planlanıyor. Nesli tehlikede olan çok sayıda türe son darbenin vurulmaması için güzergâhın değiştirilmesi ya da göl geçişinin tünelle yapılması öneriliyor.
</font>
<font class="newsDetail">
 <p>
  <p class="MsoNormal">
   Bursa Uluabat Gölü’nün otoyol geçirilmek istenen kıyısında 2 gün boyunca gezdikten sonra dergiye dönerken ‘haberime nasıl bir başlık atsam’ diye düşünüyorum. Göl, nesli tehlike altında olan nadir kuş türlerine ev sahipliği yaptığı için ‘Kuş Cenneti’ olarak isimlendiriliyor. İşte bu yüzden, dünya çapında önemli bir sulak alan. 1998’de Uluslararası Sulak Alanların Korunması Sözleşmesi (RAMSAR)’a göre koruma altına alınmış. Tüm bu tasavvurlar içinde “Cennet’ten otoban geçirilir mi?”, “Kim takar RAMSAR’ı!” gibi başlık alternatiflerini mırıldanıyorum.
  </p>
  <p class="MsoNormal">
   Masama oturuyorum. Elektronik posta kutusunu açınca Çevre ve Orman Bakanı Veysel Eroğlu’nun 2 Şubat Dünya Sulak Alanlar Günü ile ilgili yayımladığı mesajını görüyorum. Mesajda, “Suyumuzun korunması ve gelecek nesillere aktarılması için her kesimden sulak alanların korunması konusunda en yüksek hassasiyeti göstermelerini bekliyoruz.” diyor. E-postada Türkiye’de hayatın filizlendiği 1 milyon 300 bin hektar sulak alan bulunduğu belirtiliyor. Yaklaşık 300 sulak alandan 135’inin uluslararası çapta önemli olduğu anlatılıyor. Türkiye’nin RAMSAR sözleşmesine 1994’te taraf olduğu, 13 sulak alanın RAMSAR listesine alındığı ifade ediliyor.
  </p>
  <p class="MsoNormal">
   Bu satıları okuyunca beynimiz hareketleniyor. 135 uluslararası öneme sahip sulak alandan daha 13’ünü RAMSAR listesine koyabilmişiz. Yani uluslararası kriterlere göre korumaya niyetlenmişiz. Sonra da kalkıyoruz, bu 13 alandan biri olan Uluabat Kuş Cenneti’nden otoban geçiriyoruz! Türkiye, bilim adamları önemini keşfedip duyurana kadar çoğu Devlet Su İşleri eliyle yapılan projeler sonucu 50 senede Marmara Denizi büyüklüğünde (1 milyon 500 bin hektar) sulak alanını kaybetti. Son 10 senede kaybedilen alan ise iki Tuz Gölü (340 bin hektar) kadar.
  </p>
  <p class="MsoNormal">
   Her 2 Şubat’ta sulak alanlarını hatırlayan Türkiye, ne yazık ki bu hayati varlıklarını korumak için gerekli iradeyi göstermiyor. Uluabat, RAMSAR listesine alındıktan sonra, bunun bir gereği olarak Sulak Alan Yönetim Planı hazırlandı. Yerel Sulak Alan Yönetim ve Denetim Kurulu kuruldu. Planın uygulanması açısından Uluabat, başarısı en yüksek (yüzde 80) yer.
  </p>
  <p class="MsoNormal">
   Göl üzerine yapılan bilimsel çalışmalar, suların hâlâ kirli olduğunu gösteriyor. Raporlarda özellikle, otoyolun geçeceği Akçalar-Fadıllı-Akçapınar kesiminde kirliliğin en üst seviyeye çıktığı belirtiliyor. Fadıllı köyünün kahvehanesine uğrayınca, bir dokunup bin ah işitiyoruz. Köylüler, Fadıllı’daki sanayi tesislerinin geceleri arıtmalarını kapatmasından şikâyetçi. Bir de Kütahya’daki kömür işletmelerinden gelen atıklardan... “İçim yanıyor.” diyor eski muhtar Ömer Güleç ve şunları söylüyor: “Bu kirliliğe bir de otoyoldan geçecek araçların kirliliği katılırsa bardak taşar.”
  </p>
  <p class="MsoNormal">
   Otoyolun göl ile dağ arasındaki dar araziden geçirilmesi, tarımla geçinen yöre halkını fakirleştirecek. Ömer Güleç, 5 bin dönümlük arazilerinden 3 bininin yola gideceğini söylüyor. Söze giren İbrahim Tanrıkulu, bu durumda kamulaştırma parasını alıp yöreyi terk etmekten başka çarelerinin kalmayacağına dikkat çekiyor.
  </p>
  <p class="MsoNormal">
   Köy kahvesinde duyduklarımızdan sonra fabrikaların yanındaki yoldan kıyıya iniyoruz. Gerçekten de göl kirli gözüküyor. Balıkçı Şaban Savar, daha önce 21 tür balık ve günde 50 ton kerevit yakaladıklarını, artık İsrail sazanından başka balık çıkmadığını söylüyor. Savar’a göre göldeki avcılık, çevredeki lokantaların ihtiyacı ve hobi amacıyla yapılıyor.
  </p>
  <p class="MsoNormal">
   Fadıllı’nın üzerindeki tepeden, kilometrelerce uzunlukta yeşil renkli geniş çaplı bir boru, ormanı yararak aşağı iniyor. Burada tepenin ardındaki Çınarcık Barajı’ndan aktarılan su ile çalışan 100 megavat gücünde bir hidroelektrik santrali kurulmuş. Uluabat’a dökülen bu su sayesinde kirlilik bir nebze seyrelmiş.
  </p>
  <p class="MsoNormal">
   Bu arada köylülerin söylemediği bir kirlilik kaynağı daha var. Göl kıyısında karşılaştığımız Akçalar Köyü Muhtarı Mehmet Ali Keser, kanalizasyonların da göle aktığını ifade ediyor. Keser, Bursa Su ve Kanalizasyon İdaresi (BUSKİ)’nin planladığı büyük bir arıtma tesisinin kirliliği büyük ölçüde yok edeceğini umuyor.
   <span>
   </span>
  </p>
  <p class="MsoNormal">
   Gölün geleceğine dair ümitler artarken, yeni tehdit otoyol olarak gözüküyor. Gebze-İzmir Otoyolu’nun
   <span>
   </span>
   temeli Başbakan Erdoğan tarafından 28 Ekim 2010’da Dilovası’nda atılmıştı. Başbakan, inşaatı yapan firmalardan 5 senede bitirme sözü aldı. Yap-İşlet-Devret yöntemiyle yapılacak proje, 6 milyar dolarla bu kategoride Türkiye’nin en yüksek bedelli ihalesi.
  </p>
  <p class="MsoNormal">
   İhaleyi alan Türkiye’nin en önde gelen inşaat firmaları Makyol, Nurol, Gökçay, Özaltın, Yüksel ve yabancı ortakları İtalyan Astaldi. Ortaklar otoyolu inşa edip işletmek amacıyla Otoyol Yatırım ve İşletme A.Ş. (OYİAŞ) adında yeni bir şirket kurdu. OYİAŞ ilk olarak uluslararası kredi için şart koşulan Çevresel ve Sosyal Etki Değerlendirme (ÇSED) çalışmalarını başlattı.
  </p>
  <p class="MsoNormal">
   17 Ocak 2011’de İzmir’den başlayarak güzergâh boyunca planlanan 12 toplantı, 1 Şubat 2011’de Dilovası’nda sona erdi. Toplantılarda kamulaştırma ve çevresel risklerle ilgili bilgi verildi. Toplantılara OYİAŞ, ÇSED’i yapacak Enviromental Resources Management ve ELC Grup ile Karayolları temsilcileri katıldı. Heyet, sunumlarda, projenin milli Çevresel Etki Değerlendirmesi (ÇED) raporundan muaf olduğunu, ancak şirketin duyarlılığı sebebiyle bu toplantının yapıldığını ifade etti. Gelen tepki ise netti: “Siz uluslararası bankalardan kredi almak için bunu yapıyorsunuz.”
  </p>
  <p class="MsoNormal">
   Toplantılarda en büyük tepki, Bursa Mustafakemalpaşa’ya bağlı Çördük köyünden geldi. Uluabat Gölü Sulak Alan Yerel Yönetim ve Denetim Kurulu Üyesi Mehmet Kartal, internetten kendisine yeni ulaşan bilgiyi verince, toplantıya bomba düşmüş gibi oldu. Kartal, “Danıştay İdari Dava Genel Kurulu’nun, 2010/605 nolu kararla tüm projelerde ÇED muafiyetini durdurduğu’ haberini verdi. Daha sonra teyit edilen karara göre, bu otoyol ile birlikte 3. Boğaz Köprüsü ve nükleer santral projeleri, artık ÇED’den muaf olamayacak.
  </p>
  <p class="MsoNormal">
   Planlarda otoyolun Ulubat RAMSAR alanından geçirilmesi, 1990’a dayanıyor. Üstelik ÇSED ekibinin söylediği de doğru. Proje, 1997’de Mesut Yılmaz’ın başbakanlığı döneminde Çevresel Etki Değerlendirme (ÇED) Yönetmeliği’nin geçici 2. maddesine dayanılarak ÇED raporundan muaf tutulmuştu. Bu madde, 1993’ten önce yatırım planına giren projelerin ÇED’den muaf olmasını öngörüyor. O dönemde İzmit Körfez geçişi, işadamı Ali Haydar Veziroğlu’na ihale edilmişti. Ancak Planlama ve ÇED Genel Müdürlüğü değişen mevzuattan hareketle yolun projesinin tekrar gözden geçirilmesi gerektiğini Karayolları Genel Müdürlüğü’ne bildirdi. Ancak bu yönde gelişme olmadı.
  </p>
  <p class="MsoNormal">
   Aradan seneler geçmesine ve çevre bilinci artmasına rağmen projedeki bu durum bir türlü düzeltilmedi. Şu an İstanbul-Bursa-İzmir Karayolu göle uzak bir şekilde Uluabat’ın kuzeyinden geçiyor.
  </p>
  <p class="MsoNormal">
   Otoyol gölün güney kıyısından geçse ne olur? Buna verilebilecek en güzel cevap, Sapanca Gölü. TEM Otoyolu’nun geçtiği bu göl, trafikten kaynaklanan kirlilikle boğuşuyor. 2007 Adapazarı Çevre Durum Raporu’na göre Sapanca Gölü kıyısından geçen TEM Otoyolu göl ve tarım alanları için en büyük kirletici. Bu konuda çok sayıda bilimsel çalışma da yapıldı.
  </p>
  <p class="MsoNormal">
   Proje incelendiğinde, Uluabat RAMSAR alanından geçecek 11 kilometrelik bölümün, göl tabanına dayanan 3 ayrı viyadükle geçileceği görülüyor. Yolun geçeceği Fadıllı-Akçapınar arasında, gölün RAMSAR alanı ilan edilmesine neden olan karabatak (Phalacrocorax pygmaeus) ve tepeli pelikan kolonileri yaşıyor. Bu türlerin nesli dünya çapında tükenmek üzere. Anadolu’ya kuzeybatıdan giren kuşların göç yolu üzerinde yer alması Uluabat’ı dünya çapında önemli kılıyor. Uluabat, 2005’te dünyayı ve Türkiye’yi sarsan kuş gribinin ilk görüldüğü yerlerden biriydi. Uzmanlar, bu tür göllerin kuşları bir arada tutarak salgınların yayılma hızını kestiğine vurgu yapıyor. Otoyol sebebiyle göl bu özelliğini kaybedebilir.
  </p>
  <p class="MsoNormal">
   5 ULUSLARARASI ANLAŞMAYA AYKIRI
  </p>
  <p class="MsoNormal">
   Otoyolun Uluabat Kuş Cenneti’ne teğet geçmesinin uluslararası anlaşmalara da aykırı olduğu iddia ediliyor. Eğer yatırımcı şirket, güzergâhtan vazgeçmezse, krediyi sağlayacak yabancı bankalara yapılan baskılar ve açılacak davalarla uğraşmak zorunda kalacak. Güney Marmara Kültürel Çevreyi ve Doğayı Koruma Derneği (GÜMÇED) Başkanı Adnan Önürmen, otoyolu Uluabat kıyısından geçirmenin RAMSAR dışında Türkiye’nin kabul ettiği 4 ayrı uluslararası anlaşmaya daha aykırı olduğunu ifade ediyor. Bunlar; Avrupa Yaban Hayatı ve Koruma Alanlarını Koruma (Bern) Sözleşmesi, Biyoçeşitlilik Sözleşmesi, Kuşların Himayesine Dair Milletlerarası (Paris) Sözleşme ve Nesli Tehlike Altında Olan Yabani Hayvan ve Bitki Türlerinin Uluslararası Ticaretine Dair Sözleşme (CITIES)… Önürmen, güzergâhta değişiklik yapılmaması halinde ulusal ve uluslararası kampanyalarla bu doğa katliamını duyuracaklarını ve yargıya gidecekleri uyarısında bulunuyor. 1993’te kurulan GÜMÇED’in benzer olaylarda büyük başarıları bulunuyor.
  </p>
  <p class="MsoNormal">
   Uluabat Gölü ile ilgili olarak uluslararası doğa koruma kuruluşları da Türkiye’yi uyarıyor. RAMSAR Sözleşmesi’nin uygulamasını takip eden RAMSAR Convention on Wetlands, Çevre ve Orman Bakanlığı’na yazılı olarak başvurdu. Otoyolun inşaatından vazgeçilmesini talep etti. Diğer yandan Uluabat’ın üye olduğu Uluslararası Yaşayan Göller Ağı (International Living Lakes Network), hükümete bir uyarı yazısı gönderdi. Uluabat’ın da aralarında olduğu dünya üzerinde sadece 40 göl, ‘Yaşayan Göl’ unvanına sahip bulunuyor.
   <span>
   </span>
  </p>
  <p class="MsoNormal">
   Göl kıyısına aracımızla gittiğimizde, çok sayıda kuşun rahatsız olarak yer değiştirdiğini gördük. Gölün güney kıyısı boyunca uzanan enerji nakil hattı, otoyolun da güzergâhını belirliyor. Hemen önünde de kuşların ürediği sazlık alanlar var. Güzergâh aynı zamanda şeftali, incir, zeytin, armut gibi meyvelerin yetiştiği bahçelerden ve ormandan geçiyor. ÇSED heyetinde yer alan ve daha önce otoyolla ilgili ÇED raporu hazırlayan Encon Çevre Danışmanlık firmasından Tolga Balta’ya, “Yolun güzergahı değiştirilemez mi?” diye soruyoruz. Balta, Uluabat’ın güneyindeki yükseltinin ardında Çınarcık Barajı ve DSİ’nin su havzasının olduğunu belirtiyor. O kesimde bir güzergâh değişikliği olamayacağını anlatıyor.
  </p>
  <p class="MsoNormal">
   Dünya Doğayı Koruma Vakfı (WWF) Türkiye, Uluabat Gölü Sulak Alan Yönetimi’nde. WWF Projeler Koordinatörü Sedat Kalem, otoyolun gölün kıyısından geçmemesi için inşaatı yapacak olan Otoyol Yatırım ve İnşaat AŞ’ye bir rapor göndermiş. Kalem, Fadıllı-Akçapınar arasında nesli tehlike ve risk altındaki kuş türlerinin yaşadığını ifade ediyor. Korunan alanlara değişik yatırımlarla müdahale etmenin doğayı tahrip edeceğini vurgulayan Kalem, şunları söylüyor: “İdeal olan, türleri yerinde korumadır. Her fırsatta bu sahalara müdahale edersek elimizde bir şey kalmaz. Halbuki korunan sahalar Türkiye yüzölçümünün en fazla yüzde 5’i. Geride yüzde 95 var. Taahhüt ettiğimiz sözleşmelere göre bunun yüzde 10-15 olması lazım. Sanki başka yer kalmamış gibi buralardan otoyol geçirelim, hidroelektrik santral yapalım dersek yanlış yaparız. Bunları kendi haline bırakalım. Her şeyi yapabiliyorsak buralara korunan saha demenin bir anlamı yok. Parçalanan bir coğrafyada canlıların geçişini engelleyip onları küçük hücrelere hapsetmiş oluyorsunuz. Bunun iyi planlanması lazım. Sadece insanların ihtiyaçları değil, tüm canlıların hakkı gözetilmeli. Müzakere ile ara çözümleri bulmalıyız. Kutuplaşmamalıyız. Çevrecilik hiçbir zaman birilerinin çevreci dediği kişilerin derdi olmamalı.”
  </p>
  <p class="MsoNormal">
  </p>
  <p class="MsoNormal">
   Uluabat Gölü’nün önemi nedir? Bursa ili sınırları içindeki Uluabat Gölü, küresel ölçekte nesli tehlike altındaki küçük karabatak, tepeli pelikan, bıyıklı sumru ve su samuruna ev sahipliği yapıyor. Ayrıca Türkiye'nin en geniş nilüfer yataklarına sahip. Sucul bitkiler açısından Türkiye'deki en önemli göllerden biri olan Uluabat'ta ticari öneme sahip turna ve sazan başta olmak üzere 21 değişik balık türü ve kerevit (tatlı su ıstakozu) bulunmakta. Suları mevsime göre 2 ila 4 metre arasında değişiyor ve zengin besleyici maddeler bulunuyor. Bu sebeple de zengin bir flora ve fauna mevcut. Ayrıca göl çevresinde birçok tarihi ve arkeolojik alan yer alıyor. Sahip olduğu biyolojik çeşitlilik değerleri ile göl, Uluslararası Yaşayan Göller Ağı'na üye olan ülkemizdeki tek göl. Uluabat Gölü'ne 1998'de uluslararası öneme sahip sulak alan (RAMSAR) statüsü verildi.
  </p>
  <p class="MsoNormal">
  </p>
  <p class="MsoNormal">
   İstanbul-İzmir 4 saat
  </p>
  <p class="MsoNormal">
  </p>
  <p class="MsoNormal">
   22 yıl 4 ay işletme süreli olarak Yap-İşlet-Devret sözleşmesiyle ihale edildi. Proje, 377 km uzunluğunda, 6 şeritli, çift yönlü olacak. İzmit Körfezi üzerinde 3 km uzunluğunda asma köprü inşa edilecek. Ayrıca, güzergahta 2 tünel, 30 viyadük ve 22 kavşak bulunacak. Şu an 7-8 saat olan İstanbul-İzmir seyahat süresi 3,5-4 saate düşecek. Yoldan geçecek olan araç sayılarını devlet garanti altına aldı. İşletmeci firma otoyolu kullananlardan kilometre başına en fazla 0,5 cent, İzmit Körfez Köprüsü için de KDV hariç 35 dolar ücret talep edebilecek. Günlük Gebze-Orhangazi arasında 40 bin, Orhangazi-Bursa arasında 35 bin, Bursa-Balıkesir arasında 17 bin, Balıkesir-İzmir arasında 23 bin araç geçeceği tahmin ediliyor. Eğer daha az araç geçerse aradaki fark devlet tarafından işletmeci firmaya ödenecek. Ayrıca kamulaştırma bedellerini de devlet karşılıyor.
  </p>
 </p>
</font>

## Yorumlar

### Arif Oruç, 2011-02-18
> Gürhan Bey'i tekrar tebrik ediyorum. İktidarın pek çok olumlu icraatlarına rağmen çevreye duyarlılık konusunda akıl tutu...

### Saliha Koyuncu, 2011-02-17
> Bu tür konulara duyarlı olmama rağmen bu sorunu face’den lise arkadaşım Metin Kılıç sayesinde haberdar oldum. Bu da deme...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=753D72DE69035EAE48632CD68A86097A?sectionId=281&newsId=28676), [web.archive.org (arşiv bağlantısı)](http://web.archive.org/web/20110220214431/http://www.aksiyon.com.tr:80/aksiyon/newsDetail_getNewsById.action;jsessionid=753D72DE69035EAE48632CD68A86097A?sectionId=281&newsId=28676)
