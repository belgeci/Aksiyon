# Sera gazına Paris freni

*Gürhan Savgı 2015.12.21*

<div class="pNewsDetailMainContent ctx_content" itemprop="articleBody">
 <p>
  Paris’teki İklim Zirvesi’nin anlaşmayla sonuçlanması küresel iklim değişikliğini dünyanın tehdit olarak kabul ettiğini ortaya koydu. yapılması gereken, küresel ısınmayı 1,5 °C’de tutmak için gaz kesmek!
 </p>
 <p>
  Fransa’nın başkenti Paris’te yapılan Birleşmiş Milletler İklim Değişikliği 21. Taraflar Konferansı (COP 21) küresel ısınmayı 1,5 santigrat derecede (°C) sınırlandırmayı hedefleyen anlaşmayla sona erdi. 195 ülkenin temsil edildiği COP 21’de çıkan anlaşma, 2009 Kopenhag’daki COP 15’ ten bu yana bekleniyordu. Çünkü dünya çapında sera gazlarını ilk sınırlayan uluslararası anlaşma olan Kyoto’nun yerini alacak bir uzlaşı gerekliydi. Ancak karamsar yorumlara yol açan öyle bir gerçek var ki bu aşılmadan dünyanın geleceği büyük risk altında olacak. 183 ülkenin BM’ye sunduğu iklim değişikliğine yol açan sera gazı taahhütleri 1,5 °C hedefi ile uyumlu değil. Uzmanlar, ülkelerin kendi belirledikleri miktardaki sera gazını atmosfere atmaya devam ederlerse küresel sıcaklık artışının 3,5-4,5 °C olacağını ifade ediyor.
 </p>
 <p>
  Paris’te yapılan COP 21’den beklentilerin artmasının sebebi Hükümetler Arası İklim Değişikliği Paneli (IPCC) raporlarıydı. IPCC kurulduğu 1988’den bu yana iklim değişikliği konusunda alarm vazifesi gören 5 rapor hazırladı. Raporlar iklim değişikliğinin ana sebebinin insan kaynaklı faaliyetlerden dolayı atmosfere atılan sera gazları olduğunu ortaya koyuyordu. Farklı ülkelerden çok sayıda bilim insanının ortak çalışmasının ürünü olan raporlarda giderek artan sera gazı miktarıyla ortalama sıcaklığın yüzyılın sonuna kadar 4,5 dereceye kadar artacağı uyarısında bulunuyordu.
 </p>
 <p>
  Bu yüzden COP 21 daha başta dünya liderlerinin konuşmalarıyla bir anlaşmayı müjdeler tarzdaydı. Ev sahibi Cumhurbaşkanı François Hollande çözüm için iyi niyet beyanlarının yeterli olmadığına, şu an bir kırılma noktasında olunduğuna dikkat çekti.  BM Genel Sekreteri Ban Ki Moon tüm katılımcıları görüş birliği yolunu tercih etmeleri konusunda şöyle uyardı: “Bu konferansa katılan her ülkenin ulusal yararınadır. Riski göze alma durumu artık sona ermiştir.”
 </p>
 <p>
  Zorlu iklim müzakerelerinin gözlemci gruplara kapalı yapılması şeffaflık ve katılımcılığa gölge düşürse de zirve başarılıydı. Tartışmaların en yoğun olduğu konular finansman ile iklim değişikliğinin izlenmesine yönelik yöntemdi. İklim değişikliğinde en fazla payı olan gelişmiş ülkelerin, az gelişmiş ve gelişmiş ülkelere ayıracağı payın toplandığı Yeşil İklim Fonu tartışmaların odağına oturdu.
 </p>
 <p>
  Çıkan uzlaşma metnini değerlendiren Sürdürülebilir Üretim ve Tüketim Derneği Başkanı Prof. Dr. Etem Karakaya’ya göre Paris Anlaşması 195 ülke tarafından kabul edilen küresel nitelikte tarihî bir uzlaşma. Karakaya anlaşmanın temel unsurları hakkında şu değerlendirmeyi yapıyor: “Tüm taraflar emisyon azaltımı konusunda 2020 sonrası için yükümlülük almayı kabul etti. En önemli nokta ise 2050 sonrası için öncelikle gelişmiş ülkelerin sıfır emisyon sağlayacak tedbirler alması için çalışmalarının beklenmesi. Isınmanın 1,5 derecede tutulması. Gelişmiş ülkelerin gelişmekte olan ülkelere “düşük-karbonlu ve iklime dirençli” kalkınmayı sağlayacak dönüşümü gerçekleştirmesi için finansman sağlaması. Ülkelerin emisyon azaltımlarının beş yılda bir düzenli olarak değerlendirmeye tabi olması.”
 </p>
 <p>
  Paris Anlaşması’nı tarihî olarak niteleyen de yetersiz bulan da var. Uzmanlar sera gazlarının sınırlanmamasının telafisi zor sonuçlar doğuracağının tüm ülkelerce kabul edilmesini önemli buluyor. COP 21’i izleyen dünyanın en eski ve en etkili çevre örgütlerinden Sierra Club Genel Direktörü  Michael Brune, Paris Anlaşması’nı, dünya liderlerinin, hep beraber, kirli fosil yakıtlarından, temiz enerji ekonomisine dönüşümü sağlamak için harekete geçilmesi gerçekliliğini kabul etmeleri açısından mühim buluyor.
 </p>
 <p>
  Uluslararası İklim ve Çevre Araştırma Merkezi (CICERO) Direktörü Steffen Kallbekken, yapılan hesaplara göre ülkelerin taahhüt ettikleri sera gazı miktarlarını salması hâlinde yerkürenin  2,7 ila 3,7 derecelik bir sıcaklık artışına maruz kalacağı uyarısında bulunuyor. Yeni İklim Ekonomisi Projesi Kıdemli Uzmanı Michael Jacobs da Paris Anlaşması’nın 24 saatliğine kutlanabileceğini ama şimdi artık harekete geçme zamanı olduğunu belirtiyor.
 </p>
 <p>
  Yorumlar daha çok Paris Anlaşması’nın enerji üretiminde köklü değişikliğe yol açacağı üzerinde yoğunlaşıyor. 350.org Hibeler ve Araştırmalar Koordinatörü Mahir Ilgaz’a göre Paris’te tüm dünyaya çok açık bir mesaj gönderildi. Ülkeler artık kömür başta olmak üzere fosil yakıtları terk etme yoluna girdi. 12 Aralık 2015 fosil yakıtlar için sonun başlangıcı.
 </p>
 <p>
  Arizona Üniversitesi Çevre Enstitüsü Direktörü Diana Liverman, Paris Anlaşması’nın insan kaynaklı iklim değişikliğinden kaynaklı risklerin azaltılmasında önemli bir adım teşkil etmekle birlikte, söz konusu riskleri ortadan kaldırmak için yeterli olmadığı uyarısında bulunuyor. Liverman’a göre bu durum, iklim değişikliğine uyum ile iklim değişikliğinden kaynaklı hasar için gerekli fonun sağlanmasını daha da öncelikli hâle getiriyor. Liverman, gelişmekte olan ülkelere vadedilen yıllık 100 milyar doların ne kadarının iklim değişikliğinin etkileriyle baş etmek üzere daha hassas ve kırılgan ülkelere ayrılacağına dair metinde net bir ifadeye yer verilmediğine dikkat çekiyor.
 </p>
 <p>
  BM Kalkınma Programı Türkiye eski Müdürü ve Kalkınma Ekonomisti Bartu Soral uzlaşma metninde yasal bağlayıcılığın somut olmadığı tespitinde bulunuyor. İklim değişikliği konusunda dünyayı regüle edebilecek, düzenleyebilecek ve yaptırım gücüne sahip bir mekanizma yok.
 </p>
 <p>
  <strong>
   Türkiye, çıkarını savundu
  </strong>
 </p>
 <p>
  Gelelim bu tarihî anlaşma çerçevesinde Türkiye’nin durumuna. Ülkemizi Paris’te İklim Değişikliği Başmüzakerecisi Prof. Dr. Mehmet Emin Birpınar başkanlığında 159 kişilik bir delegasyon temsil etti. Cumhurbaşkanı ve Çevre Şehircilik Bakanı, Paris’te yaptıkları konuşmalarda Türkiye’nin gelişmiş bir ülke olmadığını, iklim değişikliğine karşı finans ve teknolojik yardım talep ettiğini ilk ağızdan vurguladı.
 </p>
 <p>
  Türkiye’nin Paris’teki pozisyonunu analiz etmek için daha önceki uluslararası iklim müzakerelerindeki geçmişini hatırlamak gerekiyor. Türkiye sera gazlarını sınırlayan Kyoto Anlaşması’ndan önce bu konuda aktif olmadığı için OECD üyesi statüsüyle gelişmiş ülke kabul edildi. Sera gazı azaltma ve finans yükümlülüğü getirildi. Gerekli girişimleri yapıp, bu durumu değiştirdikten sonra Kyoto’ya taraf oldu. Ancak bu iklim atağı sürdürülemedi
 </p>
 <p>
  Türkiye, Paris’te, tarafları gelişmişlik statüsüne göre ayıran ‘ekler’ tanımının kaldırılması tezini savundu. Kendinin gelişmiş ülkelerden farklı olarak konumlandırılması, “özel şartlar” ifadesinin metne eklenmesi yönünde çaba sarf etti. Paris’teki gözlemcilere göre COP-21’de Türk delegasyonu sadece kendi çıkarı için çaba gösterdiği, genel bir anlaşmaya varılmasında yeterince rol almadığı yönünde bir izlenim verdi.
 </p>
 <p>
  COP-21’i Paris’te takip eden Sabancı Üniversitesi İstanbul Politikalar Merkezi Kıdemli Uzmanı Dr. Ümit Şahin, Türkiye’nin sadece finans yardımı talep eden bir pozisyondan çıkarak Yeşil İklim Fonu’na katkıda bulunmasını öneriyor. Filipinler, Vietnam gibi ülkelerin bu fona küçük de olsa bir katkı yapacağına dikkat çeken Dr. Şahin, bu yönde iyi niyetini göstereceği bir adımın Türkiye’nin elini güçlendireceği fikrini savunuyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/sera-gazina-paris-freni_553342), [web.archive.org (arşiv bağlantısı)](http://web.archive.org/web/20160119224340/http://www.aksiyon.com.tr/dosyalar/sera-gazina-paris-freni_553342)
