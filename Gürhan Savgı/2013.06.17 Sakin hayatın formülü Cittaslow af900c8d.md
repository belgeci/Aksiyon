# Sakin hayatın formülü: Cittaslow

*Gürhan Savgı 2013.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çevre, gelenek ve diyalog odaklı uygulamalarla insanlığa örnek olmaya çalışan dünyadaki Cittaslow (Sakin Şehir) temsilcileri, Türkiye’de bir araya geldi. Hayatın daha kaliteli yaşanmasına yönelik icraatlarını paylaştı.
  </font>
 </div>
 <div id="newsText">
  <font class="detail-text">
   <p>
    Gezi Parkı’nda ağaç kesilmesiyle başlayan olaylar sonucu büyük sıkıntı yaşanıyor. Yürekleri ağza getiren  çatışmaların sebepleri arasında çevre, kültür ve iletişimi odak noktasına almayan kalkınma uygulamaları sayılıyor. Türkiye’de yaşananlar dünyadaki durumun bir yansıması aslında. Bu problemlerin çözüm reçetesini barındıran Cittaslow Genel Kurulu, 7-9 Haziran 2013’te İzmir Seferihisar’da yapıldı. İlk defa duyanlar için hemen söyleyelim: ‘Citta’, İtalyancada ‘şehir’, ‘slow’ da İngilizcede ‘yavaş’ manasına geliyor. Nüfusu 50 binin altındaki şehirlerin üye olabildiği Cittaslow, yerleşim birimlerinin kendi gelenek, görenek, yemek ve tarihî kimliklerini korumalarını öngören bir birlik. Bu harekete katılan şehirler, güçlü ve zayıf yönlerini analiz ederek strateji geliştiriyor. Üye mahalli yönetimler, arıtma tesislerinden organik pazar kurulmasına, GDO’lu tarımın yasaklanmasından misafirperverliğe kadar 70 kriteri uygulamaya çalışıyor.
   </p>
   <p>
    Cittaslow’u daha iyi anlamak için içinden çıktığı Slowfood hareketini de tanımak gerekiyor. Slowfood hareketi, 1986’da uluslararası bir fastfood zincirinin Roma’nın meşhur mekânlarından İspanyol  Merdivenleri’nde bir mağaza açmasıyla başlıyor. Mahalli yemeklerin, fastfood ve çok uluslu tarım şirketlerince oluşturulan hızlı hayat kültürüyle yok edilmesine duyulan tepki sonucu ortaya çıkan harekete bugüne kadar 1300 şube ve 100 bin üye katıldı.
   </p>
   <p>
    1999’da 4 küçük İtalyan kenti (Orvieto, Greve in Chianti, Bra, Positano) Slowfood’u mahalli idare boyutana taşımak için Cittaslow’u kurdu. Türkiye’den bu harekete ilk Seferihisar girdi. Daha sonra Akyaka, Gökçeada, Perşembe, Taraklı, Vize, Yalvaç, Yenipazar ve Halfeti katıldı.
   </p>
   <p>
    Seferihisar’da hayata geçirilen başarılı icraatlar ve Belediye Başkanı Tunç Soyer’in çabaları sonucu hareketin 2013 Genel Kurulu bu ilçeye taşındı. Toplantıya 27 ülkeden 176 mahalli idare temsilcisi katıldı. Genel kurulun açılış konuşmasını yapan Cittaslow Başkanı Gian Luca Marconi, Seferihisar’ın çok iyi bir misafirperverlik gösterdiğini ve toplantı çıtasını yükselttiğini söyledi. Daha sonra Genel Sekreter Pier Giorgia Olivetti, hareketin bunalım içindeki şehirlere örnek olma amacında olduğunu belirtti. Taksim’de başlayan olaylara da değinen Olivetti, Türkiye’nin kalkınmanın dengeli gerçekleştirilmesi yönüyle bir laboratuar olduğunu ifade etti. Cittaslow’a üye şehirlerin uygulamalarının aslında dünyanın tüm şehirlerinde yapılması gerekenler olduğunu vurgulayan Olivetti, hareketin sürdürülebilir olması için mahalli çıkar grupları oluşturulmasının önemine dikkat çekti. Olivetti’nin verdiği bilgilere göre bugünlerde bir sakin turizm konsepti oluşturulması için çalışmalar sürüyor. Cittaslow Bilim Danışmanı Guiseppe Roma da Cittaslow’un dünyanın en önemli 11 sosyal hareketinden biri olduğunu belirterek şunları söyledi: “Bizim hareketimizin kendisi küçük, etkisi büyük. Bugün dünyanın büyük şehirlerinde insanlar her şeye inanıyor veya hiçbir şeye inanmıyor. Gelgit yaşıyor. Hareketimizin sağlıklı olmasının iki temeli orantılılık ve hibritlik. Yani her şeyi aşırıya gitmeden yapmak. Farklı unsurlardan anlamlı birleşimler oluşturmak.”
   </p>
   <p>
    Toplantıda üye şehirlerin tanıtımı da yapıldı. Birbirinden ilginç uyulamalar anlatıldı. Mesela, Güney Kore’nin Damyang kasabasındaki eski evler elden geçirildikten sonra turist sayısı yüzde bin artmış.
   </p>
   <p>
    Sürprizlerden biri de Seferihisar’ın Çin  Yaxe ile kardeş olmasıydı. Birliğe kabul edilen Urfa-Halfeti’nin sertifikası, BaşkanMahmut Özdemir’e teslim edildi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35798-sakin-hayatin-formulu-cittaslow.html), [web.archive.org (arşiv bağlantısı)](http://web.archive.org/web/20130628024632/http://www.aksiyon.com.tr:80/aksiyon/haber-35798-sakin-hayatin-formulu-cittaslow.html)
