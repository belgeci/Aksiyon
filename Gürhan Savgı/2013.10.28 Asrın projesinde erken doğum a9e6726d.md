# Asrın projesinde erken doğum

*Gürhan Savgı 2013.10.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Asrın projesi Marmaray, 4 sene rötar yaptıktan sonra kısmi olarak 29 Ekim’de açılıyor. Konunun uzmanları, sistemi tüm unsurlarıyla kontrol edecek merkezler kurulmadan yolcu taşımanın riskli olacağı uyarısında bulunuyor.
  </font>
 </div>
 <div id="newsText">
  <font class="detail-text">
   <p>
    İstanbul Boğazı’nı deniz altından birleştirmek asırlık bir rüya. İlk proje 1860’ta Sultan Abdülmecid tarafından çizildi. 1902’de ise Salacak-Sarayburnu arasına Tünel-i Bahri için berat alındı. Ancak projeler dönemin şartları sebebiyle hayata geçirilemedi. Ta 1999’da Japon Uluslararası İşbirliği Bankası ile Marmaray’a yönelik kredi anlaşması imzalanana kadar. Japonlar, milletlerarası boyutu ve çevreci özelliğini dikkate alarak projeye yüzde 7,5 faizli, 10 sene ödemesiz, 40 sene vadeli bir finansman sağladı. 2003’te ise Marmaray’ın Boğaz geçişi etabının (BC1) ihalesi yapıldı. Temeli 9 Mayıs 2004’te Başbakan Erdoğan’ın katıldığı bir törenle atılan projenin 2009’da tamamlanacağı vadedildi. Geciken projede Cumhuriyet Bayramı vesilesiyle 29 Ekim 2013’te ancak kısmi bir açılış yapılacak. Aslında proje, Halkalı-Gebze arasında 76 kilometrelik banliyö hattını Boğaz’ın altından birbirine bağlayacak tüp geçidi kapsıyor. Projenin diğer ihale edilen bölümleri; banliyö araçları imalatı (CR2), yüzey hatları imalatı (CR1) ve Gebze-Halkalı arası elektromekanik işleri (CR3) idi.
    <p>
     Projenin Ayrılıkçeşme-Kazlıçeşme arasındaki 13,6 kilometrelik yaklaşım tünellerini, istasyonlarını ve tüp geçit inşaatını Japon TAİSEİ ile Türkiye’den GAMA-Nurol şirketleri yaptı. Deniz altındaki tünel, uzunlukları 98,5 ile 135 metre arasındaki 11 tüpten oluşuyor. Projede şimdilik bu bölüm açılıyor. Gecikmeye ilk olarak, Yenikapı’da ortaya çıkan arkeolojik kalıntılar sebep oldu. Ancak İstanbul’un tarihini 8 bin 500 sene öteye taşıyan kalıntıların kültürel, bilimsel ve turistik öneminin bu gecikmeye değeceği ifade ediliyor. Başbakan Erdoğan, projedeki gecikmeyi ‘tabak- çanak’ benzetmesi yaparak bulunan bu arkeolojik eserlere bağladı. Ancak rötar sadece bundan dolayı olsaydı 29 Ekim günü hattın tamamının açılması gerekirdi. Bunun gerçekleşmemesinin sebebi ise banliyö iyileştirilmesi işindeki ihale iptalleri. Projede banliyö hatlarının iyileştirilmesi, inşaat, elektrik ve mekanik sistemler inşaatını 680 milyon avro bedelle Alstom-Marubeni-Doğuş Konsorsiyumu Haziran 2007’de teslim aldı. İşin 7 Haziran 2011’de teslim edilmesi gerekiyordu. Ancak Nisan 2010’da konsorsiyum işi bıraktı. Sözleşme feshedildi. Üstelik bir de Uluslararası Ticaret Odası’nda (ICC) tahkim davası açtı.
     <p>
      Bu sefer aynı iş, İspanyol şirket liderliğindeki OHL (Obrascon-Huarte-Lain) ve Dimetronic ortak girişimine 1 milyar 300 milyon avroya verildi. 26 Ekim 2011’de mekânları teslim alan konsorsiyum çalışmalarını sürdürüyor. Sözleşmeye göre hattın 20 Haziran 2015’te deneme seferlerine açılması öngörülüyor.
      <p>
       <strong>
        Merkezî kontrol sistemi yok
       </strong>
       <p>
        Tüm bu çalışmalar gecikmeli olarak sürerken hattın 29 Ekim 2013’te açılacağı vadedildi. Siyasi arenada verilen bu sözü yerine getirmek için proje ekibi seferber oldu. Sistemin güvenliğini izleyecek Maltepe ve Halkalı’daki merkezler hazır olmadığı için Üsküdar’da bir kontrol odası tesis edildi. Ayrılıkçeşme ile Kazlıçeşme arasındaki istasyonlar düzenlendi. Giriş ve çıkışları törene güçlükle yetiştirildi. Bu arada toplu ulaşım sistemleriyle bağlantısı tam olarak sağlanamadı.
        <p>
         Kalabalıklar önünde verilen sözler icabı yapılan açılışın, tabiri yerindeyse, ‘riskli bir erken doğum’ olduğu iddia ediliyor. Oysa özel önem verilerek Marmaray Demiryolu Tüp Geçit Projesi ile ilgili özel yardım planı hazırlanmıştı. En önemli bölümlerden biri de güvenliğe ayrılmıştı. Marmaray Projesi Sinyalizasyon ve Haberleşme Sistemleri Uzman Başmühendisliği’nden emekli olan Yüksek Elektronik Mühendisi Rıza Behçet Akcan’ın basına yansıyan iddialarına göre, sistemin bütününün kumandasından sorumlu olacak Otomatik Tren Kumanda (ATC) sistemi ve buna bağlı alt sistemler bulunmayacak. Trenler nerede, nasıl ve hangi hızda ilerlemekte bilinemeyecek. Dolayısıyla acil bir durumun varlığı, anında izlenemeyecek. Ayrıca Marmaray, merkezî kontrol sistemi olmadan hizmete sokulacak. Üsküdar İstasyonu’na kurdurulacak olan geçici kumanda tertibinin hiçbir güvencesi olmayacağı gibi trenlerin kesintisiz olarak izlenmesi ve güvenliği de mümkün olmayacak. Ulaştırma Bakanlığı ise Akcan’a verdiği cevapta, Üsküdar’da kurulan izleme ve kontrol merkezinin yeterli olduğunu belirtiyor.
         <p>
          <strong>
           14 köprü kapasitesinde
          </strong>
          <p>
           Marmaray, tüm projeleriyle birlikte kazasız belasız tamamlandığında Halkalı-Gebze arasında büyük bir boşluğu dolduracak. Projenin hem İstanbul hem de dünya çapında etkileri olacak. Sistem 14 köprünün taşıyacağına eş sayıda insanı kıtalararası taşıyacak. Marmaray’da trenler için öngörülen azami hız 100 km/saat. Söğütlüçeşme-Yenikapı arasında yoğun saatlerde 1,5 dakika arayla ring seferleri yapılabilecek. 590 banliyö treniyle günde 1,7 milyon yolcu seyahat edebilecek. Senede 10 milyon ton yük taşınabilecek. Şehir içi ulaşımda raylı sistemin payı yüzde 8’den 28’e çıkacak. Güzergâhtaki 36 istasyon yenilenecek. Halkalı, Bakırköy, Söğütlüçeşme, Bostancı, Maltepe, Pendik ve Gebze istasyonları ana hat yolcu trenleri için aktarma istasyonuna dönüştürülecek. Avrupa ve Anadolu yakasındaki metro hatlarına geçiş sağlanacak. Marmaray, her gün 1 milyon yolcunun seyahat süresini kısaltacak. Gebze-Halkalı arası en iyi şartlarda 185 dakikada alınabilirken standart 105 dakikaya düşecek. Ayrıca Bostancı-Bakırköy arası 110 yerine 37, Söğütlüçeşme-Yenikapı arası 85 yerine 12, Üsküdar-Sirkeci arası 35 yerine 4 dakikaya düşecek. Sistemin hizmete açılacağı 2015’te elde edilecek toplam zaman tasarrufu 25 milyon saat olacak. Bu hatta çalışacak 20 adet 5 vagonlu, 34 adet 10 vagonlu olmak üzere toplam 54 set, Adapazarı’nda Güney Koreliler ile ortak kurulan Hyundai Eurotem Fabrikası’nda yüzde 30 yerli katkılı olarak imal ediliyor. 2010’da başlayan teslimat 2014’e kadar sürecek.
           <p>
            Marmaray, Boğaz köprüleri üzerindeki yükü de yüzde 10 azaltacak. Böylece köprülerden 42 bin daha az araç geçecek. Ayrıca senede 16 bin adet de daha az kaza bekleniyor. Proje bir raylı sistem olduğu için oldukça çevreci. Marmaray her sene havaya 29 bin ton karbondioksit salınımına engel olacak. Ayrıca yılda 425 bin ton zehirli gazın oluşumu engellenecek. Projeye göre, 8 büyüklüğündeki bir depremde dahi seferlerde aksama olmayacak. Depremden fiziki olarak etkilenme sınırı ise 9,3 magnetüd. Ancak sıvılaşabilir zeminde depreme dayanıklı olamayacağını iddia eden bilim adamları da var.
            <p>
             Marmaray, sadece bir İstanbul projesi de değil. Bakü-Tiflis- Kars Demiryolu Projesi ile beraber doğuda Çin ve batıda İngiltere’yi birbirine bağlayacak. Bu sebeple ‘Demir İpek Yolu’ olarak da adlandırılıyor. Marmaray ile Avrupa’dan, Ortadoğu ve Kafkasya’ya kesintisiz, hızlı ve ekonomik bir geçiş olacak. Marmaray sayesinde, bitişine yaklaşılan Kars-Tiflis Demiryolu’nun da fonksiyonelliği artacak.
            </p>
            <h3>
             <span>
              Eski İETT Genel Müdürü Muammer Kantarcı: Test edin, yolcu almayın!
             </span>
            </h3>
            <p>
             Bahçeşehir Üniversitesi Ulaştırma Bölümü Öğretim Üyesi ve eski İETT Genel Müdürü Yrd. Doç. Dr. Muammer Kantarcı, 29 Ekim’de açılacak Marmaray’ın Boğaz geçişi ile ilgili önemli uyarılarda bulunuyor: Marmaray, Gebze-Halkalı arasında 76 kilometrelik sistem olarak bir bütündür. Sadece trenlerin değil, tüm diğer unsurların faaliyetlerini kontrol altına alan ve izleme imkânı veren operasyon kontrol merkezi dizayn edilmiş. Bu merkezin hazır olmadığı yönünde duyumlarımız var. 29 Ekim’de Sayın Başbakan, açılmasını istiyorsa yapabilir. Ancak açılıştan sonra yolcu taşımacılığına başlanmamalıdır. Tüm çalışanlar ve yolcuların güvenliği için kontrol merkezleri tamamlanmalı, sistem bütünüyle dünyadaki örnekleri kadar test edilmeden işletmeye geçilmemelidir. Anlaşma yapılan uluslararası denetim şirketi onay verene kadar teste devam edilmelidir. Dile kolay, tam 13,6 kilometre yeryüzü ile irtibatınızı kaybediyorsunuz. Marmaray’da en büyük hedefimiz güvenlik olmalı. Yoksa yolcuları zaten çeşitli yollarla taşırsınız. Projede çalışanların çoğu mesai arkadaşım ve meslektaşlarım. Onlara sesleniyorum. Yolu ve treni birkaç aydır deniyor olabilirsiniz. Ancak trenin içini, tüm istasyonları ve tüm sistemleri izlemeden sistem işletmek çok risklidir. Deniz altındaki tünel işletmeciliğindeki güvenlik derecesi uçaklardaki güvenlik derecesine eşittir. Pilotlar yeni bir model uçak kullanacaksa yine özel eğitim alınır. Tüp geçitte tren işletmek de böyledir. Türkiye’deki makinistlerin hiçbiri deniz altında tünelde ihtisas sahibi değil. Bununla ilgili tüm eğitimleri almak zorundalar. Bu işletmeyi yapacak ekip tamamen özel eğitime tabi tutulmuş olmalıdır. Bir metro hattından Marmaray’a geçen yolcu farklı güvenlik ve işletme tarzını açıkça görebilmelidir.
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=36927), [web.archive.org (arşiv bağlantısı)](http://web.archive.org/web/20140105030756/http://www.aksiyon.com.tr:80/aksiyon/newsDetail_getNewsById.action?newsId=36927)
