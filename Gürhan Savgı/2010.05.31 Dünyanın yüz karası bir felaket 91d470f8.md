# Dünyanın yüz karası bir felaket

*Gürhan Savgı 2010.05.31*

<font class="agenda2NewsSpot">
 Meksika Körfezi’ndeki büyük çevre felaketi ‘temiz enerji kaynaklarını’ ön plana çıkardı. Kâr hırsı ve teknolojiye aşırı güvenin  sebep olduğu ibretlik kazadan sonra insanlığın ‘aklını başına alması’  bekleniyor.
</font>
<font class="newsDetail">
 <p>
  <!--[if !mso]> 
<object  classid="clsid:38481807-CA0E-42D2-BF39-B33AF135CC4D" id=ieooui>
</object>
<mce:style><!  st1\:*{behavior:url(#ieooui) } -->
 </p>
 <p class="MsoNormal">
  Hani denir ya “Büyük lokma ye; ama büyük konuşma” diye... İnsanoğlu ne zaman büyük laflar etse, çok geçmeden ‘acizliğini’ büyük bedeller ödeyerek idrak ediyor. Okyanus ötesi yolcu taşıyacak Titanic adlı gemi inşa edildiğinde ‘asla batmaz’ denmiş, hatta bu yüzden yeterli can yeleği ve filika dahi konulmamış. Sonucu biliyorsunuz… 1912’deki trajik kaza hâlâ film senaryolarına ilham vermeye devam ediyor.
 </p>
 <p class="MsoNormal">
  Meksika Körfezi’nde 20 Nisan’da patlayarak yanan ve daha sonra batan Deepwater Horizon Petrol Platformu, insanlığın gördüğü en büyük çevre felaketine yol açtı. Platform, Transocean şirketince British Petroleum’a (BP) kiralanmış. Kazadan sonra ortaya çıktı ki Transocean, ABD  Maden İdare Servisi’ne, Deepwater Horizon’un ‘modern teknoloji mucizesi’ olduğunu bildirmiş, sızıntının neredeyse mümkün olmayacağı gerekçesiyle bazı güvenlik şartlarından muaf tutulmasını istemiş. Bu örnekler gösteriyor ki mutlak mükemmellik mümkün değil. Çevreyi tehdit edebilecek tüm yatırım izinleri, bu bakış açısıyla değerlendirilmeli. Bu felaket, karar vericilerin kulaklarına küpe olmalı.
 </p>
 <p class="MsoNormal">
  Hemen buradan konumuz olan enerjiye dönersek… İlk dönemde maliyeti biraz yüksek olsa da temiz enerji kaynaklarına geçiş küresel bir politika olarak takip edilmeli. Vicdanı olan uzmanlar; petrol, nükleer enerji ve silah sektörlerine sarf edilen paranın küçük bir miktarının aktarılması hâlinde temiz enerji sektöründe çok hızlı bir gelişim olacağını ve insanlığın geleceğini tehdit eden kirli yakıtlara bağımlılıktan kurtulacağımızı âdeta haykırıyor.
 </p>
 <p class="MsoNormal">
  Kazanın meydana geldiği Meksika Körfezi, ABD’nin güneybatısında. Uzmanlarca, petrol kazasına en iyi müdahale edilebilecek insan gücü ve ekipmanların bulunduğu bir bölge olarak nitelendiriliyor. Ancak kazadan sonraki yaklaşık bir buçuk aylık sürede yaşananlar, felaketin önlenmesi açısından tam bir hayal kırıklığı.
 </p>
 <p class="MsoNormal">
  Bu kaza sonrasında; çevre, barış ve özgürlük sloganlarıyla iş başına gelen ABD Başkanı Barack Obama’nın yeni petrol izinleri de eleştirilere hedef oluyor. Kısa süre önce Shell’e, Alaska’nın el değmemiş kuzey kıyılarında 2,7 milyon dönümlük bir sahada keşif sondajı yapma izni verildi. Ne de olsa global ekonomik kriz bitiyor ve daha fazla petrole ihtiyaç olacak! ABD Çevreyi Koruma Ajansı’ndan geçen ay bu önemli izni koparan Shell, petrol kirliliğiyle baş edilmesi imkânsız bir coğrafya ve hava şartlarının bulunduğu Alaska’da bu yaz sondajlara başlayacak. Meksika Körfezi’nde dahi kaza ile baş edilemezken Alaska’da meydana gelebilecek benzer bir olayı hayal etmek bile korkunç… Çevreciler, Obama’dan açık deniz petrol sondajlarına karşı memorandum ilan ederek izin vermemesini istiyor.
 </p>
 <p class="MsoNormal">
  İnsanlığın alnına kara leke gibi çalınan kazada ‘ticari sır’ bahanesiyle haber alma özgürlüğünün nasıl hiçe sayıldığı da görüldü. Kazanın sebebi incelendiğinde bir şirketin bitmek bilmez kazanma hırsı ortaya çıkıyor. Bu yıl kârını ikiye katlayarak 6,6 milyar dolar olarak açıklayan BP,
  <span>
  </span>
  küresel krizin etkilerinin atlatılmaya başlamasıyla petrol ihtiyacının artacağını öngördü. Bunun için de verimsiz kuyulardaki platformların derhal yerlerinden sökülerek daha fazla üretim yapılacak bölgelere nakledilmesi operasyonunu başlattı. Deepwater Horizon Platformu’nda da bu plan çerçevesinde üretim durdurulmak istendi ve yeterli önlem alınmadan kuyu ‘çamurla tıkandı. 20 Nisan’daki patlamada 11 işçi öldü. Platformdaki herkesi hayattan koparan kaza burada bitmemişti.
 </p>
 <p class="MsoNormal">
  İnsanlık tarihinin gördüğü en büyük çevre felaketi, arzın 1500 metre dibinden kara bir kâbus gibi yayılıyordu. Bu sırada tam bir yanlış bilgilendirme örneği yaşandı. Kazadan sonraki ilk günlerde sızıntı günde bin varil (159 bin litre) olarak açıklandı. Daha sonra ABD Ulusal Okyanus ve Atmosfer Derneği, bu rakamın günde 5 bin varil olduğunu bildirdi. Hiç kimse ne kadar petrol sızdığını tam olarak bilmiyor. Wall Street Journal’a göre sızıntı 30 Nisan itibariyle günlük 25 bin varil.
 </p>
 <p class="MsoNormal">
  Açık denizde bu çaresizlik yaşanırken, BP’nin denizaltılarla olaya müdahale ettiği, kuyu ağzının yapılacak çelik bir tıpa ile tıkanacağı haberleri yayınlandı. Hani ölmekte olan bir hayvanı hemen yatırıp keserler ya ABD’de bu olayın benzeri yaşandı. Louisiana Valisi, petrol kirliliği ulaşmadan önce bölgedeki karides av kotasını kaldırdı. Karidesler zehirlenmeden ne tutulsa kârdı! Balıkçılar 24 saat mesai yaparak karides yataklarını silip süpürdü. Balıkçılara bir ‘sosyal rüşvet’ de BP’den geldi. Şirket, onları temizleme işinde görevlendirdi. Bunun karşılığında ücret ödeyerek tepkileri azaltma politikası izledi.
 </p>
 <p class="MsoNormal">
  Kazadan yaklaşık üç hafta sonra deniz altında fışkıran petrolün videosu yayınlandı. Aslında bu görüntü çok daha önce çekilmiş ancak ne hikmetse bekletilmişti. Uzmanlar, gördükleri karşısında dehşete kapıldı, petrolün âdeta bir nehir gibi aktığı ve günde 50 ile 100 bin varil olabileceği yorumları yapıldı. Petrolün yayıldığı alan büyüdükçe büyüdü. Miami Üniversitesi’nden Hans Graber isminde bir uzman, uydu görüntülerine dayanarak petrol örtüsünün 26 Nisan’da 3 bin, 29 Nisan’da 9 bin km kare alana yayıldığını açıkladı.
 </p>
 <p class="MsoNormal">
  Kuyudan çıkan petrolü durdurmak için çeşitli çareler denendi. İlk tıpanın başarısız olması üzerine daha büyük bir ikinci tıpa yapıldı. Kuyu ağzının toprakla doldurulmasına çalışıldı. Kuyu ağzından çıkan akıntının emilmesine çalışıldı.
 </p>
 <p class="MsoNormal">
  Petrol sulara sızdığında yüzey, orta derinlik ve dip olmak üzere üç ayrı tipte kirliliğe yol açıyor. Yüzeydeki kirliliğin önlenmesi için tekne ve helikopterle milyonlarca ton petrolü çözen bir kimyasal (Coretix) deniz yüzeyine sıkıldı. Petrolün deniz yüzeyine çıkmasını da engelleyen bu maddenin deniz canlıları üzerinde olumsuz etkileri olduğu biliniyor. ABD Çevre Ajansı, kimyasal maddelerin uzun vadeli etkileri olacağı gerekçesiyle BP’yi, bu maddeyi az kullanması ve alternatif çözümler bulması konusunda uyardı.
 </p>
 <p class="MsoNormal">
  BP yöneticisi Tony Hayward, hatalı teçhizatın Transocean şirketine ait olduğunu belirtti. Bir nevi suçu mal sahibine attı. Ancak ABD Başkanı Barack Obama zararları İngiliz şirketi BP’ye ödetmeye kararlı gözüküyor. 10 milyar dolarlık bir rakam telaffuz ediliyor. Ancak bu ülkedeki hukukun buna ne kadar el vereceği tartışmalı. Her iki şirkete de önümüzdeki günlerde büyük miktarlarda tazminat davalarının açılması bekleniyor.
 </p>
 <p class="MsoNormal">
  Peki, bu felaketten, doğu-batı petrol güzergâhında köprü görevi gören Türkiye’nin çıkarması gereken dersler ne? Anadolu topraklarından geçen petrol boru hatları ve boğazlardan geçen tankerler dünya petrol ihtiyacının yaklaşık yüzde 10’unu karşılıyor. İstanbul Boğazı’nda 1979’da meydana gelen İndependenta tankeri kazasında 95 bin ton, 1994’te Nassia tankeri kazasında ise 13 bin 500 ton petrol denize karıştı. Petrol, dökülmesi hâlinde sadece denizde değil, toprakta da kirlenmeye yol açıyor. Boğazda meydana gelen büyük kazaların yanı sıra eskiyen Yumurtalık Ceyhan Petrol Boru Hattı’nda zaman zaman delinmeler yaşanıyor. Akan petrol büyük bir çevre tahribatına yol açıyor.
 </p>
 <p class="MsoNormal">
  Öte yandan Rusya’dan gelecek olan petrolü Akdeniz’e taşıyacak Samsun Ceyhan Boru Hattı’nın inşaatı sürüyor. Bakü-Tiflis-Ceyhan Petrol Boru Hattı’ndan gelen akaryakıt ise tankerlerle dünya piyasasına sevk ediliyor. Akdeniz’de meydana gelebilecek bir tanker faciası, Türk turizmine büyük darbe vurma potansiyeli taşıyor.
 </p>
 <p class="MsoNormal">
  2005’te “Deniz Çevresinin Petrol ve Diğer Zararlı Maddelerle Kirlenmesinde Acil Durumlarda Müdahale ve Zararların Tazmini Esaslarına Dair Kanun” çıkarıldı. Bu kanunun mimarlarından Prof. Dr. Mustafa Öztürk, bir an önce acil eylem ve uygulama planlarının devreye sokulması gerektiğine dikkat çekiyor: “Olası bir kaza hâlinde müdahale edecek yetişmiş personel, malzemeler değişik kurumların elinde. Bunlar organize edilmeli. Gerekli bariyer ve petrolü emen ‘Oil Skimmer’ gemileri risklere göre yerleştirilmeli.”
 </p>
 <p class="MsoNormal">
  İstanbul Üniversitesi Su Ürünleri Fakültesi Dekanı Prof. Dr. Bayram Öztürk de öncelikle bir kazadan sonra oluşacak zararların tazmini için en önde gelen şartın değerlerin kayıt altında tutulması olduğuna dikkat çekiyor. Muhtemel bir kazadan sonra zarar gören balıkçı ve turizmcilerden ‘fatura’ isteneceğini ifade eden Öztürk, şunları ifade ediyor: “Bugüne kadar Türkiye tazmin işini beceremedi. 1977’de Harem önünde İndependenta tankeri kazasında Kadıköy ve Üsküdar sahilinde camlar kırıldı. Balıkçılar büyük zarar gördü. Camların parasını bile İstanbul Valiliği ödedi. Türkiye’de balıkçılığın yarısı kayıt dışı. Bu durumda nasıl tazmin edeceksiniz? Öncelikle tazmin kurulları konusunda bir komite oluşturularak bunun kanunlara yansıtılması gerekir.”
 </p>
 <p class="MsoNormal">
  Öztürk, 21 Ocak 2010’da İstanbul Kilyos’ta karaya oturan bir gemiden sızan akaryakıtın temizleme çalışmalarının dahi geç başladığına dikkat çekiyor.
 </p>
 <p class="MsoNormal">
  Çevre ve Orman Bakanlığı’nı da eleştiren Öztürk, “İnsana yatırım yapmıyoruz. Çevre Bakanlığı’ndaki uzmanlar yerinde çalışmıyor. Araştırın, konuyla ilgili uluslararası eğitim gören mühendisler bugün başka görevlerde.”
 </p>
 <p class="MsoNormal">
 </p>
 <p class="MsoNormal">
  Greenpeace: Birçok kuş ve balık türü tehlike altında
 </p>
 <p class="MsoNormal">
 </p>
 <p class="MsoNormal">
  Greenpeace raporuna göre; Louisiana kıyılarındaki bataklıkların bu yoğun sızıntıdan etkilenmesi ve uzun dönemde zarar görmesi bekleniyor. Bu alanlarda çok nadir görülen ve tehdit altındaki hayvanların da dâhil olduğu 600’ün üzerinde yabani türe ev sahipliği yapan önemli sığınma evleri var. Bölge ayrıca her yıl 5 milyon göçmen kuşa ev sahipliği yapıyor. Çok sayıda balık ve memeli için yumurtlama mevsimi olan bir dönemde meydana gelen bu sızıntı, gelecekteki popülasyonlar için tehdit oluşturuyor. Mavi yüzgeçli orkinoslar, balinalar ve birçok kuş türü ve su samurları da tehlike altında. Bölge, ABD’nin 48 eyaletindeki en büyük deniz ürünleri üretim alanı.
 </p>
 <p class="MsoNormal">
  Araştırmacılar, Meksika Körfezi’ndeki tüm deniz canlısı türlerinin yüzde 90’ının hayatlarının bir noktasında, kıyı haliçlerine bağlı olduğunu ve bu haliçlerin daha çok Louisiana’daki petrol sızıntısı nedeniyle tehlike altında bulunduğunu söylüyor. Louisiana’nın su ürünlerinden kazancı 1,8 milyar dolar.
 </p>
 <p class="MsoNormal">
  Etkilenecek türlere yakından baktığımızda Louisiana eyaletinin simgesi kahverengi pelikan öne çıkıyor. Pelikanlar sahile çok yakın olan adacıklara yuvalarını yapıyor ve kıyıya yakın yerlerden besleniyor. Kuşlar petrole bulandığında tüyleri havayı yakalama ve suyu tutma yeteneğini kaybediyor. Sonuçta kuşlar sıcaklıklarını koruyamıyor ve ölüyor.
 </p>
 <p class="MsoNormal">
  Sızıntıdan etkilenecek bir diğer tür de balıklar. Meksika Körfezi’nin kuzeyi nesli tükenmekte olan orkinoslar için bu mevsimde bir yumurtlama bölgesi. Orkinosların yumurtaları suyun yüzeyine yakın yerlerde yüzer ve larvalarıysa yumurtalarından ilk çıktıklarında da suyun yüzeyinde kalır. Bu sebeple petrol sızıntısı orkinosların hayat döngüsü için son derece kritik bir zamanda meydana geldi. Petrol okyanusta yayılmaya devam ettikçe birçok hayvan daha bu petrolle karşılaşacak. Kanatlı balinalar, kaşalotlar, yunuslar ve pek çok deniz kaplumbağası da risk altında.
 </p>
 <p class="MsoNormal">
 </p>
 <p class="MsoNormal">
  Büyük petrol felaketleri
 </p>
 <p class="MsoNormal">
 </p>
 <p class="MsoNormal">
  Exxon Waldez Kazası: Mart 1989. Felakette Exxon Valdez isimli petrol tankerinden resmî verilere göre 10,8 milyon galon petrol denize aktı. Alaska’daki doğal hayat bundan yoğun şekilde etkilendi. Deniz kuşlarından katil balinalara kadar bölgede yaşayan birçok türden hayvan öldü.
  <span>
  </span>
  Ixtoc 1 Petrol Sızıntısı: Meksika Campeche Körfezi’ndeki Ixtoc 1 kuyusunda sondaj sırasında patlama oldu. Haziran 1979’da meydana gelen ve Mart 1980’e kadar kontrol altına alınamayan bir kazaydı. 3 milyon varil petrol yayılarak doğal hayata darbe vurdu. Santa Barbara Petrol Sızıntısı: 1969’da Güney California’da Santa Barbara Kanalı’ndaki Dos Cuadras petrol kuyusunda sızıntı
  <span>
  </span>
  oldu. Petrol, Santa Barbara
  <span>
  </span>
  kıyılarını vurdu. 10 günlük süre içinde, yaklaşık 100 bin varil petrol yayıldı.
 </p>
 <p class="MsoNormal">
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26890-dunyanin-yuz-karasi-bir-felaket.html), [web.archive.org (arşiv bağlantısı)](http://web.archive.org/web/20100605053012/http://www.aksiyon.com.tr:80/aksiyon/haber-26890-dunyanin-yuz-karasi-bir-felaket.html)
