# Leyleği çöplükte gördük, hayırdır inşallah!

*Gürhan Savgı 2014.09.01*

<div class="pNewsDetailMainContent ctx_content" itemprop="articleBody">
 <p>
  Yeni havalimanı için göllerin kurutulması ve arazi yapısının değiştirilmesi leyleklerin de kafasını karıştırdı. Şu ana kadar çoktan uçup gitmeleri gereken 20 bin leylek bu sıralar İstanbul’un çöplerini karıştırmakla meşgul.
 </p>
 <p>
  Peşi peşine İstanbul’un coğrafi yapısına vurulan darbeler, şehrin uzun gagalı, uzun bacaklı misafirlerinin de kafasını karıştırdı. Yazın müjdecisi leyleklere hep ‘bereket’ gözüyle bakar, bizim insanımız. “Yılın ilk leyleğini havada görürsen o yıl çok seyahat edersin, yerde görürsen hiçbir yere kıpırdamak istemezsin.” diye yerleşik bir kanaat vardır Anadolu’da. Peki ya leyleği çöplükte görürsek?
 </p>
 <p>
  İstanbul’un bakir kalmış son su ve oksijen kaynağı ormanlarının üzerinde inşaatına başlanan havalimanı leylek göçüne set çekti. Çevresel Etki Değerlendirme (ÇED) Raporu’nda aslında bu tür sorunlara dikkat çekilmişti. Neticede ÇED Raporu değiştirilerek havalimanının temeli atıldı. Sulak alan niteliğini kazanmış göller Karadeniz’e akıtılarak kurutulmaya başlandı.
 </p>
 <p>
  Sahayı yakından izleyen Kuzey Ormanları Savunması’ndan Hasan Fazıl Afacan, bu sene ilkbaharda havaalanı inşaatı bölgesine dinlenme ve beslenme için inen 20 bin civarında olduğunu tahmin ettiği leyleklerin göçe devam etmediğini söylüyor. Leylekler, mutatları olduğu üzere Balkanlar ve Avrupa’ya doğru seyahatlerini sürdürememişler. Gidenler olmuş elbette Avrupa’ya. Hatta şu sıralar dönüş yolunda bir kısmı. İstanbul’a takılıp kalan türdeşlerinin yanına yavrularıyla dönmüşler. Göçmeyen leyleklerin yavru yapmakta da zorlandıklarını tespit etmiş Afacan.
 </p>
 <p>
  Bu sene göçün yarıda kesilmesini arazideki değişim yüzünden kuşların yön duygularını kaybetmesine bağlıyor Afacan ve şunları söylüyor: “Bunlar geri de dönemeyecekler. Kışın burada ölürler. Avrupa’dan uzmanlar bölgeye gelerek inceleme yaptı. Duyarlı ulusal ve uluslararası bütün kurumlar harekete geçmeli.”
 </p>
 <p>
  Göçmeyen leylekler, bölgedeki İstanbul çöplüğüne dadanmış. Ancak sıralarını beklemek şartıyla… Akşam saat yedi civarına kadar martı ve kargalar çöplüklerini bırakmıyor. Bu kuşlar gecenin yaklaştığını anlayıp çekilince, hava kararana kadar geçen kısa sürede çöplük leyleklere kalıyor.
 </p>
 <p>
  Doğa Derneği Bilim Koordinatörü Süreyya İsfendiyaroğlu, leyleklerin ana besininin kurbağa, yılan gibi türler olduğu bilgisini veriyor. Bölgedeki göletlerin kurutulması neticesi burada yaşayan kurbağa, yılan, balık gibi canlıların leylekler için cezbedici hâle geldiğini ifade ediyor. Yani bu yaz İstanbul’un kuzeyi, leylekler için âdeta açık büfeye dönüşmüş. İsfendiyaroğlu, bu geçici yiyecek patlamasının göçü engellemiş olabileceğini düşünüyor.
 </p>
 <p>
  Kuş göçünün hızlandığı bugünlerde Atatürk Havalimanı’na inen uçakların tehlike atlattığına dair haberler medyaya yansıyor. Oysa yeni limanın yapılacağı bölge, Atatürk Havalimanı’nın bulunduğu bölge ile kıyaslanamacak kadar çok kuşun geçiş güzergâhında bulunuyor.
 </p>
 <p>
  Bilim Koordinatörü İsfendiyaroğlu meseleye daha geniş bir perspektiften bakıyor. Yeni havalimanı, üçüncü köprü ve çevre yolları İstanbul’un son doğal alanlarını kentleştirecek. Ormanlar yok olduğu zaman göçmen kuşların geceleme alanları da yok olacak. Sadece Türkiye’nin değil dünyanın ekosistemine zarar verilecek.
 </p>
 <p>
  İsfendiyaroğlu, dünyadaki küçük orman kartallarının yüzde 70’inin İstanbul’un kuzeyinde konaklayarak göç ettiğini anlatıyor. İsfendiyaroğlu’nun benzetmesine göre bugün 5 yıldızlı otelde ağırlanan bu kanatlı misafirler, proje bittiğinde bekâr odalarına düşecek. Kuşlara vurulan bu darbe ekolojik döngü ile gelecek nesillere hem fiziken hem de kültürel olarak ağır fatura çıkaracak.
 </p>
</div>


Kaynak: [www.aksiyon.com.tr](http://www.aksiyon.com.tr/cevre/leylegi-coplukte-gorduk-hayirdir-insallah_539293), [web.archive.org (arşiv bağlantısı)](http://web.archive.org/web/20151218045648/http://www.aksiyon.com.tr/cevre/leylegi-coplukte-gorduk-hayirdir-insallah_539293)
