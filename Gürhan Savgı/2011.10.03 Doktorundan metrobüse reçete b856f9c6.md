# Doktorundan metrobüse reçete

*Gürhan Savgı 2011.10.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski İETT Genel Müdürü Muammer Kantarcı, ilk projede yer alan ‘park et, devam et’ merkezleri yapılmadığı için metrobüsün trafiğe çare olamadığını savunuyor. Duraklara erişimin hayli zahmetli olduğunu da söyleyen Kantarcı’ya göre, vatandaş metrobüse küstü.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     İstanbul’da Avcılar-Beylikdüzü arasındaki metrobüs inşaatı, bu güzergâhı kullananlara aylardır çile çektiriyor. İnşaatın stratejik bir planlamayla trafiği en az etkileyecek şekilde yapılmamasına mevcut trafiğin alternatif güzergâhlar düzenlenerek yönlendirilmemesi de eklenince, trafik yoğun saatlerde âdeta bir kördüğüme dönüyor. İstanbul Büyükşehir Belediye Başkanı Kadir Topbaş’ın, Mart 2011’de başlayan inşaatın 29 Ekim’e yetiştirileceği sözü de havada kalacak gibi. ‘Off the record’ konuştuğumuz yetkililer, inşaatın 2-3 ay uzayacağını tahmin ediyor. İnşaat sahası tam bir savaş alanı gibi. Trafik işaretlerinin eksikliğinden dolayı güzergâhta her gün çok sayıda trafik kazası meydana geliyor.
    </p>
    <p class="MsoNormal">
     Bu haberi yaparken İstanbul Büyükşehir Belediyesi’ne metrobüs, trafik işaretlerindeki eksiklikler ve inşaat çalışmaları hakkında sorular ileterek cevaplanmasını istedik. Belediye, kısa bir cevapla yetindi: “Uyarı işaretlerinin eksikliği konusunda müteahhit firma uyarılmış olup denetimlerimiz devam etmektedir.” Bu cevabın Aksiyon’a ulaşmasına eş zamanlı olarak inşaatın devam ettiği metrobüs güzergâhına çok sayıda trafik işareti ve bariyer yerleştirildi.
    </p>
    <p class="MsoNormal">
     Normalde yer yer
     <span>
     </span>
     3-4 şerit gidiş, 3-4 şerit gelişli olan yolda, çalışmanın seyrine bağlı olarak değişmekle birlikte, bugünlerde Avcılar Lisesi civarında şerit sayısı teke düşüyor. Zaten sıkışık olan trafik iyice içinden çıkılmaz hâle geliyor. İşe gitmek için her gün bu trafiği aşmak zorunda olan Mahmut Gür, Beylikdüzü’nden Avcılar’a en az 1 saatte ulaştığını, zaman zaman bu sürenin 1,5 saate kadar uzadığını anlatıyor.
    </p>
    <p class="MsoNormal">
     Parseller bitimindeki benzin istasyonu hizmet verirken, önünde kepçelerin çalışması ise güvenlik açısından büyük bir gaf. En azından önünde çalışma yapılırken istasyon kapatılmalıydı. Yola çok sayıda trafik işareti konmasına rağmen bu çalışmanın hassasiyetle yapılmadığı görülen eksikliklerden belli oluyor. Parseller boyunca yolun sağı ve solunda açılan yeni şeritlere dökülen asfalt,
     <span>
     </span>
     trafiğin aktığı mevcut yola göre ilave şeritleri yükseltmesine rağmen herhangi bir bariyer ve işaret konmamış. Çalışmaların devam ettiği bazı kesimlerde bariyer ve şerit çekimi hâlâ eksik. Özellikle gece saatlerinde bu durum büyük risk oluşturuyor. Haramidere çıkışında bariyerler bir anda işaretsiz daralıyor. Aynı durum, Küçükçekmece Gölü ile Marmara Denizi arasında Avcılar istikametinde yapımı tamamlanan güzergâhta da mevcut. Beylikdüzü Migros’a yaklaşırken de sol şeritte yolun ortasında zeminden çıkıveren yaklaşık 1 metre boyunda su borusu ile karşılaşılıyor. Çalışmanın başladığı Avcılar ve yolun bugünlerde orta şeride alındığı Beylikdüzü Bauhouse önünde, işaretlerin çok daha önce başlaması gerekiyor.
    </p>
    <p class="MsoNormal">
    </p>
    <p class="MsoNormal">
     Haramidere’ye viyadük şart
    </p>
    <p class="MsoNormal">
     “Bu çalışma, örnek olacak bir tarzda güvenlik tedbirleri alınarak ve trafiği daha az etkileyecek bir planlamayla yapılamaz mıydı?” Bu soruyu, 1994-1997 arası Recep Tayyip Erdoğan’ın, 2004-2006 arasında da Kadir Topbaş’ın İstanbul Büyükşehir Belediye Başkanlığı döneminde iki kez İETT Genel Müdürlüğü yaparak şehir tarihine geçen Dr. Muammer Kantarcı’ya yönelttik. İnşaat çalışmasının trafiği daha az etkileyecek şekilde yapılabileceğini ifade eden Kantarcı, sıkça toprak kayması meydana gelen Parseller-Haramidere arasının, topografik yapısı icabı mutlaka viyadükle geçilmesi gerektiği görüşünde. Kantarcı ayrıca, Avcılar sapağından Parseller’e kadar metrobüs hattına aç-kapa tüneli inşa edilmesini tavsiye ediyor. Mevcut çalışma ise viyadük ve tünel kullanılmadan yolla aynı güzergâh üzerinden sürdürülüyor. Güvenlik tedbirleri ve trafik işaretlerinin de eksik olduğuna dikkat çeken Kantarcı, her gün yüz binlerce vatandaşın kullandığı yolda inşaat çalışması yapılacaksa alternatif güzergâhların trafik akışını olumsuz etkileyen unsurlardan temizlenmesi gerektiğini söylüyor.
    </p>
    <p class="MsoNormal">
     Avcılar-Beylikdüzü arasındaki inşaat çalışmaları ve eksikliklerden sonra gelelim İstanbulluların 2 senedir kullandığı metrobüs sistemine. Acaba bu toplu taşıma türü, ulaşımda doğru bir tercih mi? Metrobüs aslında tramvayın lastik tekerlekli hâli. Metro inşaatı en az 6 sene sürüyor ve bugünkü fiyatlarla kilometre birim maliyeti yaklaşık 50 milyon lira. Metrobüs ise 1,5-2 senede yapılıyor ve kilometresinin maliyeti 10 milyon lira civarında. Bu sebeple metro yapacak parası ve zamanı olmayan yönetimler, bu toplu taşıma türünü tercih ediyor.
    </p>
    <p class="MsoNormal">
     İstanbul’da belediye yönetimi, ilk olarak, Dr. Muammer Kantarcı döneminde hazırlanan Topkapı-Avcılar Metrobüs Hattı Projesi’ni, o emekli olduktan sonra hayata geçirdi. Ocak 2007’de başlayan inşaat, 17 Eylül 2007’de tamamlandı. 30 kilometrelik bu hattın ardından Topkapı’dan Kadıköy’e kadar olan trafik iyice göze batar hâle geldi. 29 Mart 2009 yerel seçimleri yaklaşırken toplu taşıma projelerine hız verildi. Bu seçim öncesi Levent-Taksim Metrosu’nun Levent Maslak ve Şişhane uzatmaları açıldı. Ancak 2002’de tamamlanması gereken Haliç geçişi Süleymaniye Camii’nin siluetini etkileyen köprü inadı sebebiyle bir türlü bitirilemedi. Diğer taraftan 2008’de hizmete girmesi öngörülen Kadıköy-Kartal Metrosu’nun yerinde de yeller esiyordu. Bu güzergâhın tamamı için bugün bile 2012’ye gün veriliyor. İstanbul Büyükşehir Belediye Başkanı Kadir Topbaş’ın 2009 seçimlerinde oylarını muhafaza etmesi için ulaşımda büyük bir hamle yapması gerekiyordu. İşte bu ortamda metrobüsün Kadıköy-Söğütlüçeşme’ye uzatılmasına karar verildi. 43 kilometre olan bu hat, 8 Eylül 2008’de Zincirlikuyu’ya, 3 Mart 2009’da da Söğütlüçeşme’ye kadar uzatıldı. Şehrin Avrupa yakasındaki ana ulaşım arteri olan E-5 güzergâhında çalışan metrobüs, ‘ulaşılabilirliği’ sağladı. Özellikle Boğaz Köprüsü bağlantılarının iyi planlanması, köprü geçişinde fazla zaman kaybedilmesini önledi. Artık ortalama 32 saniyede bir gelen metrobüslerle Avcılar’dan Söğütlüçeşme’ye yaklaşık 63 dakikada ulaşmak mümkün olmuştu.
    </p>
    <p class="MsoNormal">
     Metrobüs yolcuları ile konuştuğunuzda bu açıdan bir memnuniyet var. Ancak yolcular; özürlü, yaşlı ve çocuklular için ulaşımı daha da zahmetli olan dar köprü ve duraklardan şikâyetçi. Biraz gecekonduyu andırsa da ‘buna da şükür’ diyen İstanbullu, hattın Avcılar’dan Beylikdüzü’ne uzatılmasını talep etmiş. Çünkü yolcular, son durak olan Avcılar’da indiğinde otobüs ve minibüs duraklarında uzun süre beklemek zorunda kalıyor.
    </p>
    <p class="MsoNormal">
     Beylikdüzü Belediye Başkanı Yusuf Uzun, Avcılar’a kadar metrobüsle gelen vatandaşın hattın Beylikdüzü’ne kadar uzatılması için yoğun talepte bulunduğunu söylüyor. Bu talepleri Büyükşehir Belediye Başkanı Kadir Topbaş’a ilettiklerini dile getiren Uzun şunları ifade ediyor: “Bakırköy-Beylikdüzü Metrosu’nu 2015’te tamamlamak üzere Ulaştırma Bakanlığı üstlendi. Kadir Başkan da bir ara ‘2015’te metro gelecekse metrobüsten vazgeçelim’ dedi. Ama biz ısrarla istedik.” Uzun, tüm gayretlere rağmen inşaatın trafiği aksattığını, özellikle yolun altındaki altyapıların taşınmasının zahmetli olduğunu dile getiriyor.
    </p>
    <p class="MsoNormal">
     Metrobüs projesinin müellifi eski İETT İşletmeleri Genel Müdürü Dr. Muammer Kantarcı ile inşaatı devam eden Beylikdüzü’nden sonra Avcılar-Söğütlüçeşme Metrobüs Hattı’nı inceledik, bir yandan da şehrin ulaşım problemini konuştuk. Dr. Kantarcı metrobüsün ortaya çıkış hikayesini şöyle anlattı: “Avrupa yakasında Topkapı’dan Beylikdüzü’ne kadar ağır metro planlanmıştı. Bu yatırım için 3 milyar dolar civarında maliyet hesaplanıyordu. Metro projesi bir seçim döneminde bitirilemeyeceği için kısa dönemde onu karşılayacak sistem bulmamız lazımdı. Araştırdık, Başkanımız’a metrobüs projesini takdim ettik, 18 ayda biteceğini raporla belirledik. Büyükşehir Belediyesi koordinasyon toplantısında 18 ayda bitmeyeceği kanaati hâsıl olunca hayata geçirilmedi. Ben emekli olduktan sonra etaplar hâlinde metrobüs hattı tamamlandı. Raporladığımız zamanda bittiğini gördük. Bugün 650 bin yolcu taşıyor.”
    </p>
    <p class="MsoNormal">
    </p>
    <p class="MsoNormal">
     Aktarma merkezleri yapılmalı
    </p>
    <p class="MsoNormal">
     Mevcut metrobüs Kantarcı’nın teklif ettiği projeye göre önemli eksiklerle yapıldı. Hizmet kalitesi bu sebeple düştü. Kantarcı, 2005’te İBB Başkanı Kadir Topbaş’a teklif ettiği metrobüs projesinin en önemli özelliğinin ‘aktarma merkezleri’ olduğunu söylüyor.
    </p>
    <p class="MsoNormal">
     Güzergâh üzerinde Söğütlüçeşme, Salıpazarı, Cevizlibağ ve Avcılar’da yer alması planlanan aktarma merkezlerinde ihtiyaca cevap verecek büyüklükte otoparklar ve vatandaşın ihtiyaçlarını karşılayacağı unsurlar bulunacaktı. Kantarcı’ya göre, otomobilini bu aktarma merkezlerine bırakanlar
     <span>
     </span>
     yoluna metrobüsle devam edecekti. Bu sayede, metrobüs sıkışık trafiği de rahatlatacaktı. Peki, bu teklif neden kabul görmedi? Kantarcı gözlerini bir noktaya diktikten sonra biraz da zorlanarak şu sözleri sarf ediyor: “Aktarma merkezleri yapalım deyince ‘Oooo oranın maliyeti metrekareye bin dolar’ cevabını aldım. Ama düşünmüyorlar ki sadece Kadıköy-Kartal Metrosu’nun gecikme maliyeti günlük 500 bin dolar. Araziye bir defa yatırım yaptıktan sonra ulaşımda sağlayacağı fayda maliyetin çok üzerinde. Bu aktarma merkezleri hem tasarruf sağlayacak hem de gelir getirecek. Tayyip Bey’i (Erdoğan) Ankara’ya götüren kamu bütünlüğü, sürekliliği, yararı ve sosyal sorumluluk bilincine verdiği ehemmiyettir. Keşke belediye yöneticilerimiz de bunu ilke hâline getirebilseydi.”
    </p>
    <p class="MsoNormal">
     Dr. Kantarcı, ilk planladıkları metrobüs projesinin; aktarma merkezleri, üst geçit ve istasyonları ile özürlü, yaşlı, hamile ve çocuklara uygun olduğunu vurguluyor. Müteşebbisler 5 seneliğine her durakta iki kule verilmesi karşılığında asansör ve yürüyen merdiven yapmayı teklif etmiş.
    </p>
    <p class="MsoNormal">
     Kantarcı, Yenibosna durağında inerek ne kadar yüksek olduğunu göstermek için ayağını istasyon platformuna dayıyor ve şunları söylüyor: “Duraklar yolcuların yağmur ve rüzgârdan korunmasını sağlamıyor. Otobüsler platforma tam yanaşamıyor. Yüksek platformlar eklem sarkmaları ve yırtılmalara sebep olur. Yolun geometrisi ile ilgili sıkıntılar var. Öyle bir su birikintisi oluyor ki yağmurlu günlerde metrobüsün sıçrattığı su diğer araçları tehlikeye atıyor. Ayrıca turnikeler ve merdivenler dar. 325-350 bin avro olan otobüsler her gece açıkta duruyor.”
    </p>
    <p class="MsoNormal">
     Daha 2 yıl önce yapılan yolun bozulmasıyla ilgili sorularımızı şöyle cevaplıyor Kantarcı: “Dünyadaki metrobüs yol standardı olarak 8 mm nevrüllü demir hasır donatılı, 50 cm beton satıh kabul edilmekte. Eğer mevcut güzergâh bu standardın altında yapıldıysa tekrarlanan ve rezonansa açık olan ağır bir yükün altındaki yolda yıpranma ve göçükler olacaktır.”
    </p>
    <p class="MsoNormal">
     Kamuoyunun merak ettiği bir diğer husus Hollanda’dan alınan Phileas marka otobüsler. Bu araçların sık arıza yaptığı ve verimli olmadığı gözleniyor. Kantarcı’nın verdiği bilgiye göre, yapılan ilk çalışmada bu marka otobüslerde 2 dingili tahrikli ilave 4 elektrikli motor konulması planlanmış. Bu sayede taşıma kapasitesi 300 kişiye çıkarılmış. Hizmete giren Phileas marka otobüslerde ise tek dingil tahrikli iki elektrik motoru bulunuyor. Phileaslar ilk planlandığı gibi alınsaydı güzergâha döşenecek kılavuz sistem sayesinde şoförsüz yolcu taşıma özelliğine sahip olup, peronlara kusursuz yanaşacaktı. Ancak, teknik şartname yazılırken 180 kişi taşıyacak hükmü yer almış. Bu aracı üreten Hollandalı firmaya sözleşme gereği olan
     <span>
     </span>
     avans vaktinde ödenmemiş. Otobüsler de ilk planlanana göre eksik donanımla üretilip teslim edilmiş. Kantarcı, anlaşmazlığın uluslararası yargıda olduğunu vurguluyor. Neticede, iki taraftan iniş, biniş imkânı veren Phileaslar yerine tek taraftan kapısı bulunan diğer otobüsler devreye konmuş. Bu durumda da metrobüsün trafik akışı mevcut trafiğin tersine alınmak zorunda kalınmış.
    </p>
    <p class="MsoNormal">
     Dr. Kantarcı son olarak İstanbul’da trafiğin köklü çözümünün imar planları ile ulaşım planlarının bir uyum içerisinde götürülmesi hâlinde çözülebileceğini söylüyor. Belediye meclislerinin çok miktarda imar artırımı yaptığına dikkat çeken Kantarcı, öncelikle bu alışkanlığın terk edilmesini tavsiye ediyor: “Çünkü ulaşım mastır planı imar planı üzerine inşa ediliyor. Siz bir binanın kat planını değiştirirken temel planını nasıl dikkate almak zorundaysanız; imar planı değiştiğinde ulaşım planını da değiştirmek, geliştirmek zorundasınız. Biz imar planını elbise değiştirir gibi değiştiriyoruz. Bu mantıkla, İstanbul ulaşımı çözülemez.”
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Arif GÜngör, 10 October 2011, 12:20
> Yüksek katlı plazalar ve TOKİ konutlarına verilen ruhsatlar İstanbul'u öldürdü. Topbaş'ın enbüyük hatası budur.

### ERGÜN YALÇINKAYA, 07 October 2011, 11:27
> Medyada nedense Kadir Topbaş'a dokunan haber yapılamıyor. Hep olumlu haber hep olumlu haber. Bu adamın hiç mi yanlışı yok. Herşey mi bu kadar doğru ve düzgün gidiyor merak ediyorum. Aksiyon bu konu da kendini aştığı için tebrik ve teşekkür ediyorum. 

### ERGÜN YALÇINKAYA, 06 October 2011, 11:46
> Bu yazıdan ve yaşadıklarımdan anlıyorum ki; Kadir Topbaş'ın şapkasını önüne alıp düşünmesi lazım nerede hata yapıyorum diye. Başkanın ekibinde ve proje yönetiminde problem olduğunu düşünüyorum. Gürpınar'da oturan birisi olarak 458 nolu otobüs hattıyla ilgili defalarca şikayette bulunmamıza (İETT ve ...

### Ahmet Albayrak, 05 October 2011, 12:54
> Benim şehre yapılan gecekondu olarak gördüğüm metrobüs çalışması Kadir Topbaş'a bir seçim kazandırdı. Avcılar Beylikdüzü kısmı ise ikincisini kesin kazandıracak.  Bu nedenle Beylikdüzü'nde Kadirizm yani Kadir Topbaş sempatisi artmış durumda. Beylikdüzü etabının 29 Ekim'e yetiştirileceği ise bana gö...

Kaynak: [www.aksiyon.com.tr](http://www.aksiyon.com.tr:80/aksiyon/haber-30632-doktorundan-metrobuse-recete.html), [web.archive.org (arşiv bağlantısı)](http://web.archive.org/web/20130513093220/http://www.aksiyon.com.tr:80/aksiyon/haber-30632-doktorundan-metrobuse-recete.html)
