# Validebağ'ın suçu ne?

*Gürhan Savgı 2015.05.12*

<div class="pNewsDetailMainContent" itemprop="articleBody">
 <blockquote>
  <p>
   <span>
    Validebağ korusu bir tabiat parçası olarak mı kalsın yoksa kullanıma mı açılsın? İki cephe arasında müthiş bir savaş yaşanıyor. Yüzlerce senelik mimari ve tabii miras karşısında rantiye insafa gelir mi, ne dersiniz?
   </span>
  </p>
 </blockquote>
 <p>
  Geçmiş ile bugünü birbirine bağlayan mekânlar vardır. Geçmişin izleri öylesine derindir ki günümüzün güçlü rüzgârları dahi bunu silemez. İşte bu ‘zaman tüneli’ misali mekânlardan biri de Validebağ Korusu. Hem tabiatı hem de mimarisiyle ziyaretçileri kucaklar. Şehrin el değmemiş son yeşil alanlarından olan arazi bugünlerde yapılmak istenen çeşitli inşaat faaliyetlerine çevrede oturan duyarlı sakinlerin verdiği tepki ile kamuoyu gündemine geliyor. Yarım asırdır devam eden imar girişimlerine bir cami inşaatı ile son halka eklendi. Adile Sultan Öğretmenevi için yapılan otopark genişletmesi çevrede oturan duyarlı vatandaşların tepkisine sebep oldu.
 </p>
 <p>
  İstanbul’un Anadolu yakasında Üsküdar–Kadıköy arasındaki vadide yer alan koru, Sultan 2. Mahmut’un kızı Sultan Abdülmecit ile Sultan Abdülaziz’in kız kardeşi 5. Murat, 2. Abdülhamit, 5. Mehmet Reşat ve Vahdettin’in halası Adile Sultan’dan yadigâr. Bugün betonlaşmaya direnen Koru ince marazaya (verem) müptela Adile Sultan ve kardeşi Sultan Abdülmecit’in Alpler’i andıran temiz havası, bol güneşi ve tabii yapısı sebebiyle şifa bulması için tespit edilmiş. Bizzat Adile Sultan’ın nezaretinde şekillendirilmiş. Hastalığı atlatan abla ve kardeş, koruya mimarlığı Nigosus Balyan’ın yaptığı üç katlı Adile Sultan Kasrı’nı inşa ettirmiş. Binanın bol oksijen ve güneş alması için katlarında 90 adet büyük pencere bulunuyor. Cumhuriyet döneminde yetimler yurdu ve prevantoryum olarak kullanılan bina son senelerde restore edilerek öğretmenevi hizmeti veriyordu. Kasır yapıldığında Validebağ Korusu 1700 dönümdü. Bugün ise inşaatlarla 354 dönüm kaldı.
 </p>
 <p>
  Koru mimari yönden olduğu gibi ekoloji açısından da çok zengin. 7 binden fazla bitkiye ev sahipliği yapıyor. Tam 127 ayrı kuş türü burada yaşıyor ya da konaklıyor. İstanbul Üniversitesi Botanik Anabilim Dalı Öğretim Üyesi Doç. Dr. Erdal Üzen, korunun kuş göç yolları üzerinde olduğunu belirterek Trakya’dan gelerek Boğaz’ı geçen türler için bir konaklama yeri olduğunu belirtiyor. Kızılgerdan, yeşil papağan, çeltikçi, arıkuşu, orman çıvgını, kızıl sırtlı örümcek kuşu, maskeli ötleğen, çulluk, sığırcık, alacakarga, küçük ağaçkakan, küçük iskete, halkalı sinekkapan gibi türlere rastlamanız mümkün. Arazide bugüne kadar 27 kelebek türü sayılmış. Meşe ağaçlarında muzip sincaplarla karşılaşıyor hatta onlara ikramda bulunabiliyorsunuz.
 </p>
 <p>
  Peyzaj Mimarı Canan Atay’ın tespitlerine göre, valide sultanlar araziyi doğru şekillendirmiş. Adile Sultan kasrı arkasında sedir ve servi ağaçlarından oluşan topluluk şehrin hâkim kuzey rüzgârını süzen bir tesir icra ediyor. Bu sebeple Kasır, prevantoryum olarak kullanılmış, hemen altında sanatoryum yapılmış. Veremin memleketi kasıp kavurduğu günlerde yiyecekler bu arazide üretilip taze olarak tüketilirmiş.
 </p>
 <p>
  <strong>
   Itrî’den yadigâr
  </strong>
 </p>
 <p>
  İlk tespitlere göre Validebağ’da 60’ın üzerinde korunması gereken ağaç ile 10 civarında anıt ağaç bulunuyor. Altunizâde tarafından Av Köşkü’ne doğru girdiğinizde baharla yeşillenen, çiçeklenen, canlanan arazide sizi Akdeniz servileri karşılıyor. Korunun anıt ağaçlarından Atlantik fıstığı âdeta tarihe şahitlik yapıyor. Sedirler, Av Köşkü ile Öğretmen Huzurevi arasında hafif eğimli arazide bir tünel oluşturmuş. Vaktiyle koruya girişi sağlayan beton çerçeveli demir kapı, şimdilerde arazinin suiistimale açık olduğunun abidesi gibi. Korudaki mor çiçeklerini baharda sergileyen pavlonya taş ve beton yığını içinde bulunuyor. Birkaç insanın el ele tutuşarak çevresini sarabileceği meşeleri korunun dört bir tarafında görmek mümkün. İki ıhlamur türü baharda eşsiz kokular yayıyor. Gümüşi ve büyük yapraklı ıhlamur sonbaharda yapraklarını döker fakat çiçekleri çay olur, şifa olur. Yaşlı çitlembik ise kuşlara çalışıyor. Koruda, hem aşılanmış hem de aşısız zeytin ağaçlarına rastlamak mümkün. Yalancı keçiboynuzu, kızıl, kara, fıstık çamı türleri, adi dişbudak, akasya, yalancı portakal ağacı da boy vermiş uzun seneler. Koca badem ağacının yanı sıra ayva, elma, dut, erik, mahlep, incir ve armut ağaçları da hayatını sürdürüyor. Mustafa Bey armudu adı verilen sulu armudun da ilk olarak yetiştirildiği yer burası. Bu türü yetiştirerek ismini veren zat ise meşhur Osmanlı bestekârı Buhûrîzade Mustafa Itrî Efendi.
 </p>
 <p>
  İstanbul Üniversitesi Botanik Anabilim Dalı Öğretim Üyesi Doç. Dr. Erdal Üzen, Validebağ Korusu için bugüne kadar akademik disiplinle yapılmış bir flora (bitki), fauna (hayvan) çalışması olmadığının altını çiziyor. Öncelikle bu eksikliğin giderilmesi gerekiyor. Üzen’e göre koru için tarihî arşivlerden buradaki türlerle ilgili belgelerin derlenmesi gerekiyor. Korunun öneminin ulusal ve uluslararası planda dahi iyi anlaşılması için 4 mevsim boyunca tüm bitkilerin takip edilerek endemik türler olup olmadığının tespiti yapılmalı. Üzen’e göre Validebağ’da yetişen Kazdağı göknarı botanikçiler acısından bir mucize.
 </p>
 <p>
  <img alt="" src="http://web.archive.org/web/20150813161457im_/http://medya.aksiyon.com.tr//aksiyon/2015/05/12/568315.jpg "/>
 </p>
 <p>
  <img alt="" src="http://web.archive.org/web/20150813161457im_/http://medya.aksiyon.com.tr//aksiyon/2015/05/12/568316.jpg "/>
 </p>
 <p>
  Üzen, ağaçların uzman denetiminde, tecrübeli budama ustalarınca bakıma alınması gerektiğini belirtiyor. Geçen kış koruda 16 ağacın kar ve rüzgâr yükünü taşıyamayarak kaybedildiğine dikkat çekiyor. Doç. Dr. Üzen, bu çalışmaları yapacak kurumlara duyarlı vatandaşları bilgilendirip ikna ettikten sonra faaliyete geçmelerini tavsiye ediyor.
 </p>
 <p>
  <strong>
   Metro inşaatının atık suyu
  </strong>
 </p>
 <p>
  Korunun orta kesiminde vadinin en alçak yerindeki Ufuk Deresi’nin çağıltısı işitiliyor. Biraz yaklaşınca suyun beton renginde kötü bir koku ile aktığını hissediyorsunuz. Sancaktepe-Üsküdar Metro Hattı tünelleri inşaatından çıkan kimyevi maddelerle bulaşık su ne yazık ki tüm şikâyetlere rağmen buraya veriliyor.
 </p>
 <p>
  Adile Sultan Öğretmenevi peyzajı için kıyısından köşesinden işe yaramaz diye sökülmeye çalışılan diğer ot ve çalılar da tam bir zenginlik kaynağı. Küçümsenen çalılar altında apayrı bir hayat var aslında. Defne, söğüt yapraklı dağ muşmulası, ateş dikeni, geyik dikeni, dağ muşmulası, kartopu bunlardan sadece birkaçı.
 </p>
 <p>
  Arazide Haydarpaşa Endüstri Meslek Lisesi, Haydarpaşa Numune Hastanesi’nin ek binaları yükseliyor. Bir zamanlar koruya dâhil olan komşu arazilerde ise yüksek binaların yapımı hızla sürüyor. Bölgede ilk siteyi Denizcilik İşletmeleri çalışanlarına ait bir kooperatif yapmış. Hatta mahalleye Barbaros adı verilmiş. Son yarım asırda ardı ardına gerçekleşen imarlar, duyarlı sineleri sızlatmaya başlamış. Korunun elde kalanını korumak için sakinler harekete geçmiş. Yapılan girişimler neticesinde Validebağ Korusu, 1999’da 1. Derece Doğal SİT Alanı ilan edilmiş.
 </p>
 <p>
  Korunun âdeta fahri bekçiliğini yapanlar arasında başı Mustafa Uğur Akman ile eşi Ülkü Akman çekiyor. 45 senelik avukat olan Mustafa Bey ve eşi Ülkü Hanım 2001’de Validebağ Gönüllüleri Derneği’ni kurarak koruma faaliyetlerine vatandaşların katılımını sağlamışlar. Çift Validebağ’ın canlı arşivi gibi. Korunun karşısındaki bir apartman dairesinde ikamet ediyorlar. Evlerinde, dile kolay, tam 30 senelik bir koruma mücadelesinin vesikalarını saklıyorlar.
 </p>
 <p>
  Mustafa Bey mücadeleye başlamasına 1986’da bir derneğinin 20 otobüs dolusu üyesiyle gerçekleştirdiği bir piknik sebep olmuş. Mangallar yakılmış, ağaç dallarına salıncaklar kurulmuş. Pikniğin sonuna doğru büyük bir çalı yangını çıkmış. Birçok ağaç zarar görmüş. Bine yakın piknikçi dalları kırmışlar, çöplerini bırakarak korudan ayrılmışlar. Mustafa Bey, bir dilekçeyle dönemin ilgili vali yardımcısına başvurarak bir daha böyle bir faaliyete izin verilmemesini talep etmiş. Koruyu fiilî olarak ilk bir site yönetimi işgal etmiş.  Dertli dertli bir iç geçiren Mustafa Bey, tecavüzü şöyle anlatıyor: “2003’te koru kenarındaki bir site spor tesislerini koruya yaptı. Semt sakinleri adına dava açtık. 4 sene sürdü. Kazandık. Ancak yıkımı yapacak merci bulamadık. Koruya tecavüz eden tenis kortu o gün bugündür olduğu yerde duruyor.”
 </p>
 <p>
  Koruya zarar verecek girişimlerin bazen iyi niyet perdesi altında yapıldığını söylüyor Mustafa Bey, ilerleyen senelerde Üsküdar Belediyesi kuşların yoğun olarak kullandığı alana aydınlatma direkleri dikmeye kalkışmış. Sonra Millî Eğitim Bakanlığı, restore ettirdiği Adile Sultan Öğretmenevi otoparkını genişletmek için demir döşeyip beton döktürmek istemiş.  Kiraya verilecek otopark girişimi halkın müdahalesi ile önlenip hukuki yollara başvurulmuş. Bugün de otopark ısrarından vazgeçilmiş değil. 2000 yılında düzenlenen Balkan Kros Şampiyonası için Koru’daki patika yollara sertleştirici kimyasal dökülmüş. Buralarda ot dahi çıkmıyor.  Mustafa Bey, Adile Sultan Öğretmenevi’nin doğal çim ve çalıları kaldırarak rulo çim ekme girişimini birkaç kez önlemiş. Doğal bitki örtüsünün kaldırılmasına karşı çevredeki üç mahalle muhtarı da dâhil olmak üzere tam 100 bin imza toplanmış.
 </p>
 <p>
  <img alt="" src="http://web.archive.org/web/20150813161457im_/http://medya.aksiyon.com.tr//aksiyon/2015/05/12/568317.jpg "/>
 </p>
 <p>
  <img alt="" src="http://web.archive.org/web/20150813161457im_/http://medya.aksiyon.com.tr//aksiyon/2015/05/12/568318.jpg "/>
 </p>
 <p>
  <strong>
   Polis nezaretinde cami inşaatı!
  </strong>
 </p>
 <p>
  Acıbadem tarafındaki arsaya geçen aylarda Üsküdar Belediyesi bir cami yapmak istedi. Mevzuat icabı 2500 metrekareden küçük arsalara ibadethane yapılmamasına rağmen söz konusu inşaat 1000 metrekarede devam ediyor. Cami, koru sınırları içinde olmamasına rağmen ulaşım için içinden yol açılması gerekiyor. Polis ve vatandaşlar günlerce karşı karşıya geldi. İnşaat, kurulan çadırlarda bekleyen polis nezaretinde sürüyor.
 </p>
 <p>
  Validebağ Gönüllüleri Derneği’nin kurucu başkanı Ülkü Akman dertli bir şekilde Validebağ Sitesi’nin bitişiğindeki yeşil alana halı saha yapmak için dozerle girip tahribat yapılmasından yakınıyor: “Niyet, koruyu her yönüyle kullanıma açmak ve rant kazanmak. Eskiden suç duyurusu ile savcılar ilgileniyordu. Mahkemelerden karar çıkıyordu. Son senelerde hiç kaale alınmıyoruz.”
 </p>
 <p>
  Mustafa Bey, Validebağ Korusu’nun Kamu Mallarının Değerlendirilmesini düzleyen 5518 sayılı kanunda yer alan ‘kiralama’ maddesiyle doğal alan olmaktan çıkartılabileceği uyarısında bulunuyor. Buna dayanarak koruda ticari işletmeler kurulması mümkün. Mustafa Bey, Validebağ Öğretmenevi çevresinde yer alan üç kır bahçesi tipi işletmenin iki özel işletmeci ile BELTUR’a verilmesinin kötü bir temayül başlattığı görüşünde.
 </p>
 <p>
  İstanbul Üniversitesi Botanik Anabilim Dalı Öğretim Üyesi Doç. Dr. Erdal Üzen’in Validebağ ile ilgili ilginç bir teklifi var. Üzen Türkiye’de eksik olan doğa tarihi müzesinin burada kurulabileceğini, geçmişle geleceği buluşturan böyle bir müzenin hem Validebağ’ı koruyacağını hem de yerli ve yabancı ziyaretçilerin ilgi odağı olacağını belirtiyor. Bir de şartı var Üzen’in,  müze için yapılacak binaların mevcut Koru sınırlarına komşu kamu arazilerinde olması.
 </p>
 <p>
  Gidişat, Validebağlı semt sakinlerinin daha çok mücadele edeceğini gösteriyor.
 </p>
 <p>
  <img alt="" src="http://web.archive.org/web/20150813161457im_/http://medya.aksiyon.com.tr//aksiyon/2015/05/12/568319.jpg "/>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/cevre/validebagin-sucu-ne_550864), [web.archive.org (arşiv bağlantısı)](http://web.archive.org/web/20150813161457/http://www.aksiyon.com.tr/cevre/validebagin-sucu-ne_550864)
