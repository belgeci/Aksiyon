# İkı kımlık arasında intihar

*Gürhan Savgı Bilinmeyen-tarih*

<div>
 <p>
  <font>
   Gelir seviyesi yüksek ailelerin başarılı çocukları aynı okullarda toplanıyor. Bu şekilde verilen eğitim ve öğrencilerin yaşadıkları ortam, Türkiye’nin toplumsal gerçekleriyle uyuşmuyor. Öğrenciler, yapay bir ortamda yetişiyorlar ve bunu farkettikleri zaman da kendilerini boşlukta hissediyorlar
   <br/>
   <br/>
   Son yıllarda intiharlara ve intihar girişimlerine çokça şahit oluyoruz. Öyle ki ekonomik ya da ailevi sebeplerle köprüye çıkan, kamera önünde ikna edilmeye çalışılan insanların görüntülerini rutin haber olarak algılamaya, hatta bu girişimleri şov olarak değerlendirmeye başladık. Bir kısmı şova yönelik olsa da çoğu gerçekten intihar teşebbüsü ve gencecik bedenlerin mezara yolculuğu ile sonuçlanıyor. Bir de kameralar önünde gerçekleşmeyen bazı intiharlar var ki herşey olup bittikten sonra çok tartışıldılar. Alman Lisesi öğrencileri Cenan Yuğaç (14) ile Aslı Yardımcı (17) 22 Haziran 1998’de Ataköy’deki evlerinin 5. katından atlayarak intihar etti. Yine bir Alman Lisesi öğrencisi olan Ceylan Konuk (15), 2000’de okulunun 4. katından atlayarak intihar etti. 16 Aralık 2001 günü ise Özel Amerikan Koleji öğrencisi Lara Falay (16), Boğaz Köprüsü’nden atlayarak aynı akıbeti paylaştı.
   <br>
    <br>
     Bu genç öğrencilerin ortak özellikleri vardı. Türkiye ortalamasına göre iyi bir eğitim almışlar, özel yabancı okullarda okumuşlardı. Maddi olarak sıkıntıları yoktu, kültür seviyesi yüksek bir ortamda yetişmişlerdi.
     <br>
      <br>
       Ceylan Konuk, babası tarafından; başarılı bir öğrenci, Türkiye tenis şampiyonu, milli takım oyuncusu, girdiği her sınavda başarılı olmuş, her sorunu açık kalplilikle anlatabilen bir genç olarak tanımlanıyor.
       <br>
        <br>
         Lara Falay ise 2000—2001 eğitim—öğretim yılında yapılan bir ankette şunları yazmıştı: “Geçen sene teşekkür aldım. Bu sene takdir almaya çalışacağım. İyi arkadaşlar ile, kötü, menfaat peşinde koşan arkadaşları ayırt edip, uzun süren dostluklar kuracağım. Geçen sene olduğu gibi, bu yıl da voleybol takımına girip başarılı olacağım. Formumu koruyacağım. Bir sıkıntım olduğunda zaten paylaşacağım insanlar var. Onlarla konuşurum.” Çevresi de Lara’nın başarılı bir öğrenci olduğu üzerinde duruyor.
         <br/>
         <br/>
         Yani bu gençler sadece iyi bir çevrede yetişmekle kalmamışlar şahsi olarak da başarılarını kanıtlamışlardı. Peki yolunda gitmeyen ne idi?
         <br/>
         <br/>
         Lara Falay’ın intiharından sonra da, diğerlerinde olduğu gibi, yetiştirilme tarzları üzerinde pek durulmadı. Oysa Özel Amerikan Koleji öğrencileri Lara’nın okuldaki serbest ortam ile aile ortamındaki baskıların arasında kaldığını ifade ediyorlar. Ceylan’ın babası Ali Oğuz Konuk da Milli Eğitim Bakanlığı Müfettişlerinin hazırladığı, kızının satanist, okulun ise suçunun olmadığını belirten rapora karşı çıkıyor.
         <br/>
         <br/>
         Görüştüğümüz özel yabancı okul mezunlarının ve uzmanların dikkat çektikleri çok  önemli bir nokta var; öğrencilerin yaşadığı sanal ortam. İsterseniz biraz daha açalım konuyu: Türkiye’nin gelir seviyesi en yüksek ailelerinin, başarılı çocukları aynı okullarda toplanıyor. Aralarında kendi ekonomik seviyelerinden aşağıda, ihtiyaç sahibi arkadaşları bulunmuyor. Okullarına genellikle servisle gidip geliyorlar. Okullardaki aşırı serbest ortam disiplinsizlik seviyesine ulaşıyor. Ne var ki okulda verilen eğitim ve öğrencilerin yaşadıkları ortam Türkiye’nin toplumsal gerçekleriyle uyuşmuyor. Öğrenciler toplumdan ve ülke gerçeklerinden kopuk, yapay bir ortamda yetişiyorlar ve bunu farkettikleri zaman da kendilerini boşlukta hissediyorlar.
         <br/>
         <br/>
         “Bir amacım yok”
         <br/>
         <br/>
         1998’ de Alman Lisesi’nden mezun olan ve okuduğu dönemde intihara teşebbüs eden bir genç bu durumu şöyle ifade ediyor: “Ben, Alman Lisesi’nden mezun olan arkadaşlarım arasında ruhen sağlıklı ve dengeli olarak kabul gören standart insan tiplemesini bulamıyorum. Hayatımızın 8 yılını aynı ortamda (benim açımdan ruhsal sağlığımı yitirmem, depresyonla ve sakinleştiricilerle tanışmam kesinlikle orada oldu!) geçirmemiz mi buna sebep yoksa sadece tesadüf mü ama intihar düşüncesine uzak değiliz hiçbirimiz. Aslında kendi adıma konuşmam daha mantıklı olacak; hayatla ilgili hiçbir beklentimin ya da amacımın olmadığını hissediyorum. Kendimi bana ait olmayan, saçma bir düzende kuklaymışım gibi hissediyorum ve hiçbirşeyin kontrolümde olmadığını görüyorum. O zamanlarda yaşadığım birkaç intihar girişimim oldu. Ama sanırım yeterince cesaretli değildim. Olsam hâlâ aynı kısır döngüyü yaşıyor olmazdım.”
         <br/>
         <br/>
         Kimlik bunalımı yaşıyorlar
         <br/>
         <br/>
         Nurcan G. de bir başka özel lisede okurken Lara gibi intihara teşebbüs etmiş ama kurtarılmış. Ekonomik olarak durumlarının çok iyi olması nedeniyle öğretmenlerinin kendilerine fazla müdahalede bulunamadığını belirtiyor Nurcan G. Buna ailesinin de ilgisizliği eklenince boşluğa düştüğünü belirten Nurcan, bir ara FRP oynamaya başlamış ve oyundaki savaşçı rolünün etkisinden kendisini kurtaramamış.
         <br/>
         <br/>
         15 yaşında iken bir kutu ilaç içerek intihara teşebbüs eden Nurcan G. şu anda üniversite öğrenimi görüyor, aynı zamanda da astroloji kurslarına devam ediyor. İntihar ettiği dönemde metafizik konuların çok cazip geldiğini belirten Nurcan kendisini intihara götüren süreci şöyle anlatıyor: “O dönem annem ve babam tartışmış, babam evi terk etmişti. Çocuk olmadığımı hissediyor fakat isteklerimi yaptıramıyordum. Kim olduğuma dair cevabı beklemek çok zor geliyor, ‘Türküm—Müslümanım—Fenerbahçeliyim’ diyordum ama bunlar beni tatmin etmiyordu. Gece kulüplerine takılmak, içki, sigara, hatta uyuşturucu kullanmakla kendimi ispat ettiğimi düşünüyordum. Diğer yandan beni bir cinsel obje olarak çevremin fark ettiğini anlamıştım. Bu durum kendimi kirli hissetmeme yol açıyordu. Kendi düşüncelerimle toplumun ahlak kuralları arasında büyük bir fark var zannediyordum. Bu mutsuzluk hali zaman geçtikçe büyük bir içsel enerji ortaya çıkardı. Hayat denen en kuvvetli içgüdümü yendi. Cesaretimi göstermek için hayata karşı güçlü olduğumu kendime ispatlamaya çalışmıştım.”
         <br/>
         <br/>
         “İki arkadaşımız uyuşturucudan öldü!”
         <br/>
         <br/>
         Özel bir yabancı okul mezunu olan Deniz C. ise yetiştikleri okulda ‘’Ben kimim? Hayattan ne bekliyorum? Yerim ne olacak? Hayatın anlamı nedir?’’ gibi sorulara cevap vermekte zorlandıklarını belirtiyor. “Uyuşturucu kullanmak... Anlamsız konuşmalar yapmak, yabancı pop dinleyip sözlerini ezberlemek... Bu müziği, bu atmosferi gerçek hayat gibi yaşamak... Bizim için o en gerçek şeydi” diyen Deniz, iki arkadaşının ölümünün gizlendiğini belirtiyor. Deniz C., okulda iken Avrupa’dan uzak, Türkiye’den kopuk, boşlukta yaşadıklarının altını çiziyor: “Lisemiz bir adaydı adeta! Öyle bir ada ki, herşeyi olan çocuklar samimiyeti, gerçek dostluğu çok az, ama belli bir jargonu, altkültürü, bu çerçevede tuhaf bir ‘yabancılık’ içinde yaşardık. Politikayla henüz ilgilenmezdik. Okulumuz, bize düşünmeyi öğretti halbuki. Almanca, İngilizce derslerinde Kafka, Camus okuyarak hayatın anlamını tartışırdık. Ama yabancı öğretmenlerimizin bizi götürdüğü bu dünya çok uzaktaydı. Biz Avrupa’da yaşamıyorduk. Türkiye toplumundan ise müthiş kopuktuk. Eğer Almanya’da yaşıyor olsaydık, ana okulundan itibaren bireyciliği, egoizmi, çıkarlarımızı korumayı öğrenecektik. Halbuki bizim herşeyimiz ayağımıza gelirdi, kahvaltımız bile. Türk öğretmenlerimiz hep alt statüde, eziklik içinde gelirdi bize. Yabancı öğretmenler, 4—5 yıllığına geliyor ve ne Türkiye’yi, ne Türk mantalitesini biliyorlar. Bu öğretmen, Türk gencine asla ulaşamıyor.”
         <br/>
         <br/>
         Aile—okul ilişkisi çok önemli
         <br/>
         <br/>
         Avusturya Lisesi’nde hazırlık sınıfları dahil 8 yıl okuyan mezunlardan Lale Halimoğlu ise okuluyla ilgili olarak bambaşka bir tablo çiziyor. Halimoğlu, kendisinden iki yaş büyük ablasıyla son derece serbest bir ergenlik ve genç kızlık dönemi yaşadığını sandığını ancak yıllar sonra bunun gerçekten böyle olmadığını anladığını ifade ediyor.
         <br/>
         <br/>
         Halimoğlu, ebeveynlerinin taktiğini şöyle anlatıyor: “Evimizin kapısı tüm arkadaş ve dostlara açıktı, eve geldiğim zaman mutlaka bir tanıdık arkadaşı yemek yerken, ya da annemlerle konuşup sohbet ederken bulurdum. Akşam üzerleri çay saatinde, çat kapı bir çay ve kek keyfi için gelirdi dostlarımız. Doğumgünü, yılbaşı partileri hep bizim evde yapılırdı. Ve aslında biz ablamla hep evimizdeydik, bütün sosyal etkinlikler bizim evimizde gerçekleşirdi. Dolayısı ile, anne ve babamız tüm arkadaşlarımızla tanışırlar ve yaşanan, o yaş grubuna göre olan problemlere tanık olurlardı, bizimle sorunlarımızı paylaşırlardı. Anne ve babam ablam ile beni en önemlisi de arkadaşlarımızı kontrol altında tutabilmek için bu yolu bulmuşlardı. Birçok arkadaşımızdan daha çok evimizde rahat ettiğimiz için, ‘evden kurtulma’ gibi bir sorun yaşamadık. Herşey anne—baba kontrolü altında yaşandı, uyarıldık, yönlendirildik. Kesin sınırları olan bir özgürlüktü bu. Kontrol altında tutabilme amacı ile evimizde rahat ettirildik ama bunun hiç farkında değildik. Dostlarımız da anne ve babamızla yakın ilişki içinde bulunduklarından onların hoşuna gitmeyecek birşey yapmamaya çalıştılar. Bu ilginç ama başarılı bir plandı aslında ve en zor dönem olan ergenliği anne—baba—arkadaş üçgeni ile birlikte çözdük. Aynı şey okulumuz için de geçerliydi, kendimizi hür zannederek büyüdük, ama hep gözlemlendik, özellikle yabancı hocalarımız ile olan dostane ilişkilerle kendimize güvenimiz arttı.”
         <br/>
         <br/>
         Lale Halimoğlu, okul ve aile işbirliğinin önemine dikkat çekerek, kendilerinin aile ve okul işbirliği ile büyütüldüklerini vurguluyor. Okul konuşma günlerinde sadece not durumları değil öğrencilerin gelişmeleri, sorunları da konuşuluyormuş. Çok sevdikleri bir Alman hocaları bir gece önce evlerinde huzursuzluk ya da sorunlu bir dönem yaşanmış ve bunu kendisiyle paylaşmışlarsa, imtihan notlarını yükseltirmiş. Kendilerine anlayışlı davranılmadığı zaman ise sınıf hocaları devreye girermiş.
         <br/>
         <br/>
         Gençler kimliğini arıyor
         <br/>
         <br/>
         Gençlerin ergenlik dönemlerinde bir akran grubu bulmaya ihtiyaçları olduğuna dikkat çeken psikiyatristler de, ergenliğe giren gençlerin anne, baba ve öğretmenlerinden edindikleri bilgilerin dışında kendi doğrularını bulmaya çalıştığını, bir kimlik oluşturma mücadelesi verdiklerini belirtiyorlar. Gençler, bu dönemde ‘Ben kimim?’, ‘Ne olacağım?’ sorularının cevabını arıyor. Ve birileriyle ortak değerleri paylaşmak istiyor. Kişi kendine uygun bir akran grubu bulduğunda, o grubun pozitif ya da negatif değer yargılarını düşünmeyebiliyor. Bunun yerine kendisinin o grup içinde nasıl kabul gördüğüne dikkat ediyor. Gençler o boşlukta kendilerine uzatılan elin mahiyetini çok iyi anlayamıyor. Sadece bir akran grubu bulduğunu sanarak sapkın gruplara dahil olabiliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 23 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12177), [web.archive.org (arşiv bağlantısı)](http://web.archive.org/web/20050301151351/http://www.aksiyon.com.tr:80/yazdir.php?id=12177)
