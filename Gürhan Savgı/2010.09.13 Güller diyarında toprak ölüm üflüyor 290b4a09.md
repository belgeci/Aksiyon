# Güller diyarında toprak ölüm üflüyor

*Gürhan Savgı 2010.09.13*

<font class="agenda2NewsSpot">
 Isparta, bir sıcak su sondajından çıkan zehirli gazlar sebebiyle hem yer altından hem de havadan zehirleniyor. Bölgenin toplu ölümler başlamadan ‘afet’ kapsamına alınması gerekiyor.
</font>
<font class="newsDetail">
 <p>
  <p class="MsoNormal">
   Ülkenin sıcak gündemi arasında kaybolan büyük bir çevre felaketi yaşanıyor Isparta’da. Güller diyarında, Meksika Körfezi’ndeki büyük kirliliğe sebep olan petrol sızıntısına benzeyen bir olay meydana geldi. Merkeze 6 kilometre uzaklıktaki Yakaören köyünde sıcak su çıkarmak için açılan bir kuyudan zehirli gaz fışkırdı. Kuyu, ‘alelacele’ kil ve betonla doldurularak kapatılmaya çalışıldı. Bu müdahale sonucu, kuyunun ağzından âdeta fışkıran ölümcül gazlar, kireç taşı gibi zayıf bir malzemeden oluşan yer altında yayıldı. Kısa süre sonra geniş bir alanda yer üstüne sızmaya başladı. Bölge; tilki, kurt, kaplumbağa, fare, kuş arı ve dana gibi hayvanların leşleriyle doldu. Çöpü andıran koku, 6 kilometreden Isparta şehir merkezinde dahi hissedilir hâle geldi.
  </p>
  <p class="MsoNormal">
   Daha da vahimi, kuyudaki yer altına uzatılan boruları ve vanaları aşındırdığı tespit edilen zehirli gazın bunları delerek tamamen başıboş bir şekilde fışkırma riski taşıması. Böyle bir durumda, Isparta’da toplu ölümlerden endişe ediliyor. Isparta Belediye Başkanı Yusuf Ziya Günaydın, bölgenin bir an önce ‘afet’ kapsamına alınmasını istiyor. Vali Ali Haydar Öner de tekniğine uygun olmayan bir kuyu çalışması yapıldığını, Başbakanlık Afet ve Acil Durum Başkanlığı’na konuyu ilettiklerini söylüyor. Öner’e göre kuyu ya kapatılmalı ya da usulüne uygun olarak tahliye edilmeli.
  </p>
  <p class="MsoNormal">
   Bu çevre felaketinde neyi önce anlatacağımızı bilemiyoruz? Yaşadıkları köyün coğrafyası kirlenen, hayat hakları tehdit edilen köylüleri mi? Isparta’da bir anda toplu ölümlere yol açabilecek patlama tehlikesini mi? Ölen kurdu, kuşu, kaplumbağaları mı? ‘Üstüne tuz biber olsun’ diye kuyunun açılışında dönen yolsuzluğu mu? Bir yerden başlayalım en iyisi.
  </p>
  <p class="MsoNormal">
   Mart 2006’da Isparta Belediyesi, Yakaören köyünde jeotermal kaynak aramak için İl Özel İdaresi’nden ruhsat aldı. Son mahalli seçimlerde, bir önceki belediye başkanına karşı seçimi kaybeden Hasan Balaman, köylülerin ifadelerine göre defalarca Yakaören’e giderek kuyunun propagandasını yaptı. Belediye daha sonra arama ruhsatını kendi bünyesindeki BİMS Yapı Elemanları San. Tic. AŞ’ye devretti. Belediye, bir sözleşmeyle sondaj işini mahalli bir firmaya verdi. Firma, sahanın ruhsatlarını elinde tutuyordu. Sondaj masrafları karşılığında yarısını belediyeye devredecekti.
  </p>
  <p class="MsoNormal">
   15 Ağustos 2008’de belediye ile sondaj firması arasında imzalanan sözleşme usulsüzlük kokuyordu. Çünkü tüm masrafları belediye yapmasına rağmen insan sağlığına uygun şartlarda su bulunması hâlinde, ‘bulucu haklarının’ sondajı yapan firmaya ait olduğu belirtiliyordu. Sözleşmede, termal su çıkması hâlinde kuyunun üçüncü bir firmaya devredileceğinin alameti olan bir madde de vardı. Bu maddede, termal tesis için yatırım yapmayı kabul eden üçüncü şirketin yine sondajı yapan firmaya ödeme yapması öngörülüyordu. Yani aslında gizlenen bir yatırımcı vardı işin içinde…
  </p>
  <p class="MsoNormal">
   Yakaören köyü, Isparta Belediyesi mücavir alanı dışındaydı. 10 Temmuz 2008’de ‘111’ sayılı Belediye Meclisi kararıyla bölge mücavir alan içine alındı. Ancak daha sonra anlaşıldı ki bu karar Ankara’ya bildirilerek resmiyete geçirilmedi. Sadece, belediyenin sondajı yaptırması için bir hile yapıldı.
  </p>
  <p class="MsoNormal">
   Şaibeli bir sözleşme ve mücavir alan ilanıyla başlanan işin sonu hayırlı olmadı. Köylülerin tüm itirazlarına rağmen çalışmalar başladı. 620 metreye gelindiğinde ise sondaj borusunun ucu yer altındaki bir fay hattına girdi. Yüksek basınçla (17-20 bar) karbondioksit (CO2), hidrojen sülfür (H2S) ve çok zehirli bir gaz olan metil merkaptan (CH3 SH) fışkırmaya başladı. Amerika Birleşik Devletleri’ne milyarlarca dolara mal olan Meksika Körfezi’ndeki petrol kuyusu faciasına benzeyen bir sızıntı oluştu. Üstelik kuyunun basıncı da Meksika Körfezi’ndeki kuyununkiyle yakın değerdeydi.
  </p>
  <p class="MsoNormal">
   Hayvanlar telef olmaya başladı. Tilki, kaplumbağa, kuş, fare gibi çok sayıda canlı zehirlenerek öldü. Kuyuya Türkiye Petrolleri Anonim Ortaklığı (TPAO) yetkililerinin önerileri doğrultusunda bentonit ve kil enjekte edildi. Kuyunun üzeri betonla kaplandı. Ancak yer altındaki yüksek basınç sebebiyle gaz çıkışı devam etti.
  </p>
  <p class="MsoNormal">
   16 Şubat 2010 tarihli İl Mahalli Çevre Kurulu kararında, Meteoroji Bölge Müdürü Orhan Yıldız, bölgedeki hâkim rüzgâr yönünün Yakaören’den Isparta’ya doğru olduğuna dikkat çekti. Havadan ağır olduğu için yüksekten alçak kesimlere doğru yayılan karbondioksitin risk oluşturacağı uyarısında bulundu. Ayrıca, meteorolojik faktörlerin etkisiyle söz konusu gazların yakın yerleşim birimlerine ve daha geniş alanlara taşınma riskine dikkat çeken Yıldız, kapsamlı bir çalışma yapılması gerektiğini belirtti.
  </p>
  <p class="MsoNormal">
   Kararda belirtildiği gibi kuyudan sızan gaz, Yakaören köyünü yaşanmaz hâle çevirmiş. Köyde pencere ve kapı açılamayacak derecede ağır koku hâkim. Köy meydanına varıp kendimizi tanıttığımızda ‘bir dokunup bin ah’ işitiyoruz. Koku sebebiyle, gül, kiraz ve lahana yetiştirilen köyün sokaklarında yürümek dahi neredeyse imkânsız.
  </p>
  <p class="MsoNormal">
   Köylülerden 51 yaşındaki Metin Yılmaz, zehir saçan kuyunun bulunduğu bölgeye giderken aracımıza binerek bize kılavuzluk etti. Kuyuya yaklaştıkça koku daha da kesifleşti. Tam kuyunun yanına gelmiştik ki aracımız bir anda stop etti. Kuyudan fışkıran gazlar sebebiyle havada oksijen kalmadığı için otomobilimizin motorunda yanma olmuyordu. Göze ilk çarpan, kuyunun etrafının sanki yangın geçirmişçesine simsiyah olmasıydı. Bu haberde bana eşlik eden Berlin Teknik Üniversitesi’nden Yüksek Mühendis Mahmut Gür, çıkan gazların toprakla tepkimeye girdiğini söyledi.
  </p>
  <p class="MsoNormal">
   Araçtan inince kuyunun çevresinin hayvan cesetleriyle dolu olduğunu gördük. Biraz daha yaklaşınca kuyunun üzerine dökülen betonun çatladığına ve gaz sızıntısının devam ettiğine şahit olduk. Bez bir maske ile bu hayvanların fotoğrafını çekerken ani bir baş dönmesiyle olduğum yere çöktüm. Yanımdakiler beni güçlükle, kokunun yoğun olmadığı bölgeye çekti. Otomobilimizi bayağı bir ittikten sonra yokuş aşağı saldık. Ancak bu sayede çalışmasını sağladık.
  </p>
  <p class="MsoNormal">
   Köye dönüp biraz kendime geldikten sonra tekrar sondaj bölgesine döndüm. Köylü Metin Yılmaz, zehir saçan kuyunun az üzerinde bir kaynak suyunun yeraltından çıkıp dere oluşturduğunu, yapılan sondajla bu kaynağın kuruduğunu anlattı. Yöre halkı, bu dere çevresinde çukur kazıp içine su doldurarak yer altından gelen gazın suya karışmasına izin verir, sonra da uyuz olanlar bu su ile banyo yaparmış. Sondaj yapılmadan önce yer altından ve sudan süzülerek gelen gaz zehirlenmeye ve rahatsız edici bir kokuya sebep olmuyormuş.
  </p>
  <p class="MsoNormal">
   Mahmut Gür, tabiatın kendi hâlindeyken bu dere ile yer altından çıkan gazı filtre ettiğini ve çevre için risk oluşmadığını keşfettiğini söylüyor. Gür’e göre sondajı yapanlar burada zehirli gaz çıkışı olduğunu köylülerle konuşarak dahi anlayabilirdi.
  </p>
  <p class="MsoNormal">
   Köye döndüğümüzde bizi elinde bardaklar ve gümüş bir eşya ile Naci Güngör karşıladı. Güngör, evin içinde bardak, gümüş ve diğer eşyaların karardığını anlattı. Geçtiğimiz günlerde faciayı bilmeyen yabancı bir çobanın büyükbaş hayvan otlatırken iki hayvanının öldüğünü söyleyen Güngör, bölge milletvekillerinin köylerine uğramadan kaçtığını ifade ediyor.
  </p>
  <p class="MsoNormal">
   Köylülerden Mehmet Kaya, belediyeye dava açmış. ‘Zehirlendiğimiz yetmiyormuş gibi dava için 3 bin lira masraf yaptım’ diyen Kaya, 4 duruşma yapılmasına rağmen hâlâ bilirkişi tayin edilmemesinden şikâyetçi. Kaya, belediyenin de davayı eski başkan Hasan Balaman’a rücu ettireceğini söylüyor.
  </p>
  <p class="MsoNormal">
   Isparta’ya hâkim bir tepede bulunan Yakaören dönüşünde valiliğe de uğradık. Isparta Valisi Haydar Öner,
   <span>
   </span>
   “Maalesef gaz sızıntısı devam ediyor.” diyerek söze başlıyor ve şunları söylüyor: “Gaz sızıntısı ve karbondioksit gazının ağırlığından kaynaklanan hayvan ölümleri oluyor. Çevredeki yerleşim alanlarında ciddi bir tedirginlik var. Belediyenin teknik imkânları ve finans kabiliyeti yeterli olmadığı için Başbakanlık Afet Acil Durum Başkanlığı’na konu iletildi. Devlet Bakanı ve Başbakan Yardımcısı Sayın Cemil Çiçek’in talimatıyla TPAO’dan uzmanlar geldi. Onların tespitlerine göre kuyunun kapatılması zorunlu. Bunu yapabilecek sayılı firma var.”
  </p>
  <p class="MsoNormal">
   Vali Öner, tedbir olarak tarlalara alt kottan giden yolun güzergâhının değiştirildiğini, oksijensiz bölge yerine üst kottan yeni bir yol açıldığını söylüyor. “Yer altındaki basınç ihmal edilir bir basınç değil.” diyen Vali Öner, kuyunun tekniğine uygun olmayan bir çalışma sonucu açıldığını ifade ediyor. Kuyunun açılışında usulsüzlük olup olmadığını sorduğumuz Öner, nezaketli bir şekilde kuşkularını dile getiriyor: “Belediye tüzel kişiliği ile şahıs arasında bir sözleşme var. O sözleşme şartları diğer sözleşmelere çok benzemiyor.”
  </p>
  <p class="MsoNormal">
   Vali Öner, “Bu soruların asıl muhatabı belediye başkanı. Ben vali olarak duyarsız kalmıyorum. İl Mahalli Çevre Kurulu’nda gereken çalışmaları yapıp yetkili makamlara arz ediyoruz. Zaten yükümlülük belediyenin. İlgili yasaya göre kim kuyuyu açtıysa o kapatır.” diyerek topu belediye başkanına atıyor.
  </p>
  <p class="MsoNormal">
   Konuyla ilgili görüşlerini aldığımız Isparta Belediye Başkanı Yusuf Ziya Günaydın ise “Valilik topu attı diye bir şey yok. Valiliğin de görevi var.” diye sitem ederek sözlerine başlıyor. Günaydın, şunları ifade ediyor: “Bunu yapan benden önceki belediye başkanı. Ben burada iş yapacağım, piyasada para kazanacağım düşüncesiyle, işin ehli olmayan bir şirkete sondaj yaptırıyor. Bir delinin kuyuya attığı taşa benziyor. Üstelik bu mücavir alan dışında yapılmış. Sonra belediyemizin şirketine devrederek suç atma gibi bir çalışmaya girmiş. Ama ben gelince bunu önümde buldum.”
  </p>
  <p class="MsoNormal">
   Başkan Günaydın, uzmanlardan görüş aldıktan sonra kuyuda bir betonlama ve havuz sistemi kurmuş. Günaydın, betonun yarıldığını ve yeterli olmadığını söylüyor. Cumhurbaşkanı Abdullah Gül’ün Isparta’yı ziyaretinde konuyla ilgili brifing verdiğini de söyleyen Günaydın, bundan sonra uzmanların gelip inceleme yaptığını ancak bir sonuç çıkmadığını dile getiriyor. Durum hakkında devletin ilgili kurumlarının ‘biz yapamayız’ dediğini aktaran Günaydın, “Ben kimim o zaman?” diye soruyor. Bu afete sebep olan eski belediye başkanı hakkında yaptığı şikâyetlerin dikkate alınmamasından yakınan Günaydın, sorunun, bölgenin ‘afet’ kapsamına alınmasıyla çözüleceğini vurguluyor.
  </p>
  <p class="MsoNormal">
   Meksika Körfezi’ndeki petrol sızıntısının çözümüne projesiyle önemli katkı sağlayan Berlin Teknik Üniversitesi’nden Yüksek Mühendis Mahmut Gür, kuyunun kapatılmasının çözüm olmayacağı görüşünde. Çünkü kapatılan kuyu, yer altındaki çatlaklara sızarak büyük bir felakete yol açabilir. Gür, çıkan gazdan önce elektrik, ardından da yüzde 97 saflıktaki CO2’den iyi bir gelir elde edileceğini, zehirli metil merkaptan gazının dahi ticari değerinin yüksek olduğunu anlatıyor. Mahmut Gür, “Afet, rahmete dönüşebilir.” diyor.
  </p>
  <p class="MsoNormal">
   Hani iyi olacak hastanın doktor ayağına gelirmiş ya... Garip bir tesadüf ki belki de felakete çare bulacak bilim adamı Isparta’ya gelmiş. Amerika’da sanayi gazlarını tamamen gübreye dönüştüren bir sistem geliştiren Türk bilim adamı Prof. Aziz Kemal Burkay, biz haber için çalışırken Isparta’daydı. ABD’nin önde gelen merkezlerinde sistemini test eden Burkay’la, valiliğin önündeki Atatürk Parkı’nda karşılaştık. Burkay, şunları söylüyor: “Her türlü gazı temizliyoruz. Sistemin uluslararası patentini aldım. Organik bir metotla bunu başardığım için atıklar çok kaliteli gübreye dönüşüyor. 8 dakika içinde CO2’yi alıp sanayinin başka alanlarında kullanılır hâle getirdik. Bu projenin yabancı sermayenin eline geçmemesi için memleketime geldim. Kuyudan yayılan zehri 6 ay içinde bu sistemle gübre hâline getirebiliriz. Bu amaçla Sanayi Bakanlığı’na başvurdum ancak ses çıkmadı. Isparta’da da bir prototip yapıp sistemi ilgilenenlere göstereceğim.”
  </p>
  <p class="MsoNormal">
   Bakalım, Isparta’daki zehir saçan kuyu nasıl kapatılacak ve bölgede yaşayan insanlar ne zaman rahat bir nefes alacak?
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action?newsId=27584), [web.archive.org (arşiv bağlantısı)](http://web.archive.org/web/20101007053518/http://aksiyon.com.tr/aksiyon/newsDetail_getNewsById.action?newsId=27584)
