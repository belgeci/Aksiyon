# Başbakan Erdoğan, Hasankeyf’e kıyamaz

*Gürhan Savgı 2010.10.11*

<font class="agenda2NewsSpot">
 UNESCO Dünya Mirası Listesi’nin 10 kriterinden 9’una sahip tek yer olan Hasankeyf’in sular altında kalmaması için mücadele veren Güven Eken’in son umudu Başbakan Erdoğan.
</font>
<font class="newsDetail">
 <p>
  <p class="MsoNormal">
   Son günlerde Çevre ve Orman Bakanı Veysel Eroğlu’nu çileden çıkartan, Kültür ve Turizm Bakanı Ertuğrul Günay ile karşı karşıya gelmesine sebep olan bir ‘tip’ var: Doğa Derneği Yönetim Kurulu Başkanı Dr. Güven Eken... Dernek, Türkiye’de ‘çevreci’ denince akla gelen eylemci sivil toplum kuruluşlarından farklı. Çünkü icraatlarını, âdeta anayasası gibi olan ‘Türkiye’nin Önemli Doğa Alanları’ çalışmasına göre yapıyor. Eken’in doktora konusu da olan bu çalışmada yeni bir bilimsel metotla Anadolu’nun korunması gereken 305 alanı ortaya çıkarılmış. Metot uluslararası çapta öyle kabul görmüş ki bugün başta AB olmak üzere 50 kadar ülkede uygulanır olmuş. Eken, misyonlarının ‘doğanın haklarını savunmak’ olduğunu söylüyor. Neden doğanın da haklarının savunulması gerekiyor? Çünkü dünyada her 13 dakikada bir canlı türü yok oluyor. Bu yok oluş hızı, dinozorların neslinin tükendiği dönemle karşılaştırıldığında bin kat daha yüksek. Eken’e göre bunun en önemli sebebi, insanlığın daha fazla tüketmeye ve sahip olmaya yönelik hayat tarzı.
  </p>
  <p class="MsoNormal">
   Eken ve arkadaşlarının ‘doğa avukatlığı’ diyebileceğimiz çabalarının odak noktasını, Dicle Nehri üzerinde yapımı planlanan Ilısu Barajı ve HES oluşturuyor. “Peki, bu genç, eğitimli, dil bilen çocuklar neden kafayı bir baraja takmışlar? Türkiye’nin elektrik enerjisine ve bölgenin yeni sulama kaynaklarına ihtiyacı yok mu?” diye sorabilirsiniz. Birleşmiş Milletler Eğitim Bilim ve Kültür Kurumu (UNESCO) Dünya Mirası Listesi’ne girmenin 10 şartından 9’una sahip yeryüzündeki belki de tek yer olmasa Hasankeyf, belki de seslerini çıkarmayacaklar. Şimdi sözü Eken’e bırakıyoruz: “Türkiye’nin Önemli Doğa Alanları çalışmasında ülkenin yüzde 26’sını kapsayan 305 önemli doğa alanını belirledik. Türkiye haritasına bu 305 alanı koyduk. Bunlar, dünyanın başka hiçbir yerinde olmayan canlıları barındıran (endemik), çok eski yaşam alanlarını içeren, dokunulmamış veya doğal hayat açısından vazgeçilmez noktalar. Bunlardan 5’i Dicle boyunda bulunuyor. Çünkü burada her şey var. Uygarlık, endemik bitkiler, nadir sucul canlılar, bizim sonradan maskot hâline getirdiğimiz kaplumbağa Rafet gibi dünyanın başka hiçbir yerinde yaşamayan dev bir kaplumbağa türü, kaya sistemi var. Ve bunlara tek bir proje zarar verecek: Ilısu Barajı.”
  </p>
  <p class="MsoNormal">
   Hasankeyf’in tabiatının yanı sıra tarihî ve kültürel geçmişine de dikkat çekiyor Eken: “Öyle bir yer ki uygarlığın çıkış noktası. Okuma yazma orada öğrenilmiş, Doğu ve Batı uygarlıklarının tamamının kökü orada. Yerleşik hayata ilk orada geçilmiş. İlk sokaklar, ilk köyler orada yapılmış. Tarım, sulama orada icat edilmiş. Döneminin en muktedir İslam devletlerinden Artuklu’ya yıllarca başkentlik yapmış. El-Cezeri ilk su robotlarını burada çalıştırmış. Örneklerini artırabileceğimiz tüm bu uygarlık unsurları orada gelişmiş. Dicle Vadisi’nin önemli kısmı Türkiye sınırları içinde. Ve siz burayı, insan uyarlığını besleyen kaynağı, elektrik üretmek için, hem de Türkiye’nin enerji ihtiyacının yüzde birinden daha az bir miktarda enerji için, gözünüzü kırpmadan yok edebiliyorsunuz. Bu sadece doğaya değil, geçmiş topluluklara, uygarlığa, orada bugün yaşayan insanlara yapılan bir haksızlık.”
  </p>
  <p class="MsoNormal">
   Peki, çevreyi bu kadar önemseyen Eken kim? Çocukluğu Gelibolu’da bir çiftlikte geçen Eken, ailesinin çok istediği tıp fakültesini kazanmış. Ancak fakültenin son senesinde boynunda fotoğraf makinesiyle kendini Gediz Kuş Cenneti’nde gezerken bulmuş. Okulu bırakmak istediyse de aile baskısı sebebiyle bitirmiş. Doktorasına biyoloji alanında ODTÜ’de başlamış, işte burada daha önce sözünü ettiğimiz “Türkiye’nin Önemli Doğa Alanları” tezini vermiş. Yeni metodu anlaşılmayınca doktorasını Hollanda’da burslu olarak tamamlamış. Sonra da o günlerde Türkiye Doğal Hayatı Koruma Derneği’nden ayrılan arkadaşları ile Doğa Derneği’ni kurmuşlar.
  </p>
  <p class="MsoNormal">
   Eken, “Doğa Derneği’nin kuru kuruya bir şeye karşı olmak gibi bir tutumu yok.” diyerek sözü Ilısu’ya getiriyor: “Bizim Ilısu Barajı’na karşı olmamızın sebebi,
   <span>
   </span>
   Hasankeyf’in UNESCO Dünya Kültür Mirası yeterlilik unsurlarına fazlasıyla sahip olduğunu bilmemiz. Bu bölgedeki sosyal ve ekonomik sorunlara, barajdan çok daha etkin bir çözüm için fırsat sunmakta. Her dereye HES yapmak yerine turizm potansiyelini kıyılardan Anadolu’ya yaymanın toplumsal meselelere ilaç olacağını düşünüyoruz. Biz, hükümetin bütün organlarına bir çözümle gidiyoruz. Karşı koyuşla değil. Bu görülmüyor.”
  </p>
  <p class="MsoNormal">
   Doğa Derneği’nin doğa ve kültür turizmi turları yaptığını hatırlatarak Eken’e soruyoruz: Peki bu tür turizm kârlı mı?
   <span>
   </span>
   “Kesinlikle. Bunun ötesinde Türkiye’nin gelişebilmesi için rekabet dışı stratejik alanlar tanımlanmalı. Termik santral, rüzgâr ve hidroelektrik santralleri rekabet edebileceğimiz alanlar değil. Türkiye’yi, yeryüzündeki ilk köyü, yazının bulunduğu yeri görün diye tanıtabiliriz. Bunlar komşu ülkelerin veya dünyadaki herhangi bir ülkenin ortaya çıkaramayacağı şeyler. Türkiye rakipsiz. Ama biz, rakipsiz olduğumuz alanlardaki kaynak değerlerimizi yok ediyoruz. Bunun yerine başka alanlarda ucuza satılan ürünler için kıyasıya rekabete giriliyor. Tarih ve kültür turizmi için Türkiye sıradan bir ülke değil. Uygarlığın doğduğu nokta. Bunun üzerinden Türkiye’nin gelişeceğini görüyoruz. Geriye kalan bütün kaynaklar tüketilebilir. 20-30 senede sona erebilir. İspanya turizmde ve diğer sektörlerde ne duruma geldiyse Türkiye de aynı duruma gelecek. Çatalhöyük varsa Anadolu var. Tuzgölü yaşarsa Anadolu var. Nasıl şu anda Türkiye uyandı kendi toplumsal çeşitliğine karşı. Açılımlar yapıyoruz farklı kesimlere karşı. Hükümet politikası olarak sürdürülen açılım doğadan başlamalı. Doğa ve kültür mirası dediğimiz kavramlar köktür. Bunları yok edersek istediğimiz kadar enerjimiz olsun. O zaman orası Türkiye olmaz.”
  </p>
  <p class="MsoNormal">
   İşin felsefesini ortaya koyduktan sonra gelelim Hasankeyf’i kurtarmak için yapılanlara. Eken, şöyle özetliyor: “Doğa Derneği’ni PKK mı destekliyor?’ bile dendi. Sonra Hasankeyf’i sanatçılara anlattık. Tarkan, Yaşar Kemal, Orhan Pamuk, Sezen Aksu mücadeleye destek verdi. Hatta Tarkan, dernek üyeleriyle Hasankeyf’i gezdi. Sanatçılar, çok basit ve ekonomik değil, bütün insanlık için yapılan evrensel bir tartışma olduğunu anladı.”
  </p>
  <p class="MsoNormal">
   Mücadelenin diğer ayağı ise Avrupa’da finans kuruluşları nezdinde gerçekleşmiş. Almanya, Avusturya ve İsviçre bankalarına giden dernek üyeleri, “Bu bir insanlık suçudur. Kendi ülkenizde olsa bunu yapamazdınız.” diye anlatmışlar görüşlerini. Sonunda bu kuruluşlar finansı, gerçekleştirilmesi gereken 150 kritere bağlamış. Eken, verilen 2 yıl içinde Çevre ve Orman Bakanlığı ile DSİ’nin bu şartların hemen hiçbirini yerine getirmediğini anlatıyor.
  </p>
  <p class="MsoNormal">
   Eken, bu noktada Çevre ve Orman Bakanlığı’nın doğa koruma ile ilgili çalışmalar yapmadığını, gelen finansı şantiye, baraj gövdesi ve altyapı çalışmalarına yönlendirdiğini söylüyor. Dernek üyeleri tam bu işi başardık diyordu ki Aralık 2009’da Garanti Bankası, Akbank ve Halkbank’ın işin içine girdiğini öğrendiler. Bu gelişme üzerine hayal kırıklığı yaşayarak basın bülteni hazırlamışlar. Yetkililerle yaptıkları görüşmelerde bankaların bu işe gönülsüz girdiğini öğrenmişler: “Bankalar bizi davet etti. Çok geç olduğunu, imzaların atıldığını, parayı vermek zorunda olduklarını söylediler. Kamuoyundaki itibarları ile hükümetle ilişkileri arasında bir tercih yapmak zorundalar. Tercihlerinin hükümetle ilişkilerini devam ettirmek yönünde olduğunu söylediler. Biraz boyunları bükük bu hatanın içinde kaldıklarını ifade ettiler.”
  </p>
  <p class="MsoNormal">
   Ilısu Barajı’nın yasallığı da tartışmalı. Açılan çok sayıda dava devam ediyor. Eken, bugünlerde ortaya atılan finansla ilgili bir usulsüzlük iddiasını da gündeme getiriyor. Eken’e göre ilgili Bakanlar Kurulu kararına göre finansın yurt dışından gelmesi gerekiyor. Sanki konsorsiyum dağılmamış gibi hareket edilerek Halkbank’ın Bahreyn, Akbank ve Garanti Bankası’nın Almanya şubelerinden para aktarılıyor. Bu, yurt dışı finansman kabul ediliyor. Eken, durumu komik buluyor ve Bakanlar Kurulu kararının etrafından dolaşmak olarak nitelendiriyor.
  </p>
  <p class="MsoNormal">
   Bunca şeye rağmen Eken’in umudu hâlâ Erdoğan’da: “Bence Hasankeyf’i karadan gezmesi ve hissetmesi yeterli. Umarım bu yıl sonuna kadar Başbakan’la birlikte buraları gezmeyi ve ona rehberlik yapmayı başarabiliriz.”
  </p>
  <p class="MsoNormal">
   Güven Eken’in yaşadığı bir olay var ki hayattaki tercihini değiştirmiş. Olay, Fırat üzerindeki son baraj olan Birecik Barajı’nda su tutulmaya başlanılan günlerde geçiyor: “Halfeti’ye doğru bir yol giderdi. Yavaş yavaş yürümeye başladık. Nasılsa su altında kalacak diye ağaçlar kesiliyordu. Herkes alabildiği kadar kesip götürüyordu. Bir köye geldik. Sabanını süren bir dede ile karşılaştık. Dede bir yandan tarlasını sürüp bir yandan ekiyor. Çok değil, birkaç hafta sonra o tarlayı su basacak. Anlam veremedik. Barajı bilmiyor mu diye tereddüt ettik. ‘Dede, dede’ dedim, ‘Burası birkaç hafta içinde su olacak. Niye ekiyorsun?’ O da dedi ki: Ey oğul, sen öleceğini bildiğin babana bakmaz mısın?”
  </p>
  <p class="MsoNormal">
   Hikâyeyi anlattıktan sonra devam ediyor Eken: “Burası bizim anamız, babamız. Ona şefkatle yaklaşmalıyız. Üzerinden kepçe dozer geçirerek, evlerini yıkarak, Hasankeyf’i sular altında bırakarak vefalı davranmış olamayız. Bu ülke hep talan edildi. Batılı ülkelerde bütün tarihî evler duruyor. Bizde çoğunluğu beton yığınına dönüştü. Sadece evlerimizi değil, geleneksel hayat tarzımızı da yerle bir ettik. Biz artık son kalan doğa ve kültür mirasımıza dört elle sarılmalıyız. Dedelerimizi, ninelerimizi dinlemeliyiz. Bu ülkenin gerçek anlamda gelişmesiyle ilgili bilgiler orada. İnternette, Google’da değil. Bu insanlar ölüyor. 20 sene sonra 15 bin yıllık kadim Anadolu bilgisini bilen dede ve ninelerimiz artık olmayacak. Bunlar için ağlıyoruz. Ondan sonra sizin istediğiniz kadar enerjiniz olsun, o enerjiyle ancak Google’da sörf yaparsınız. Bize lazım olan bizim kültürümüzün, doğamızın, dedelerimizin enerjisi. Bu açıdan bir sorgulama içine girmeliyiz.”
  </p>
  <p class="MsoNormal">
  </p>
 </p>
</font>

## Yorumlar

### Doktor Sevda, 2010-10-14
> Şuanda bulunduğum hastahanede nöbet tutmaktayım..Bir boşluk anında okuma fırsatı bulduğum yazı sonrasında farkettim ki a...

### arif taş, 2010-10-21
>  Bir Hasankeyfli olaraköncelikle size ve sizinle elele olan tüm doğa arkadaşlarımıza yürekten teşekkür eder ve saygıları...

### saime durmuş, 2010-10-21
> Çok teşekkürler, çok güzel bir röportaj.

### zeynel yavuz, 2010-10-22
> Ben de bir Hasankeyfli olarak Doğa Derneği Başkanı Sayın Güven Eken’in fikirlerine katılıyorum.

### Arif Oruç, 2010-10-22
> Hasankeyf'in sular altında kalıp kalmaması Türkiye'nin de kaderini etkileyecek gibi görünüyor. Baraj yaparak 50'li yılla...

Kaynak: [www.aksiyon.com.tr](http://www.aksiyon.com.tr:80/aksiyon/haber-27785-basbakan-erdogan-hasankeyfe-kiyamaz.html), [web.archive.org (arşiv bağlantısı)](http://web.archive.org/web/20101026090539/http://www.aksiyon.com.tr:80/aksiyon/haber-27785-basbakan-erdogan-hasankeyfe-kiyamaz.html)
