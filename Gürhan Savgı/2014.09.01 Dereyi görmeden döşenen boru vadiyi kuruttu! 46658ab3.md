# Dereyi görmeden döşenen boru vadiyi kuruttu!

*Gürhan Savgı 2014.09.01*

<div class="pNewsDetailMainContent ctx_content" itemprop="articleBody">
 <p>
  Bilecik Karasu Deresi’nin suyu iklim değişikliği hesaba katılmadan alınınca Karasu Vadisi kurudu. Dereye can suyu bırakılmasına dair mahkeme kararı da uygulanmıyor. Yaşanan ekolojik felaket, Anadolu’daki binlerce HES projesinin tekrar sorgulanmasını gerektiriyor.
 </p>
 <p>
  Bilecik’in Bozüyük ilçesindeki Karasu Vadisi coğrafi olarak İç Anadolu–Marmara bölgelerinin geçiş noktasında yer alıyor. İklim olarak kara–Akdeniz–Karadeniz iklimlerinin etkisini gösterdiği vadi, bozkırlar ve ormanlar arasında sınır oluşturuyor. Vadiye hayat veren Karasu Deresi hassas bir dengenin kaynağı olduğu için ekolojik açıdan çok önemli. İller Bankası, bu derenin suyunu yaklaşık 125 km’lik isale hattına alarak Bilecik ve bazı ilçelerinin içme suyu ihtiyacını karşılamak için 1990’ların başında bir proje geliştirdi. Projede, su miktarının fazla olduğu 1978’den sonraki ölçümler esas alındı.  Fizibilite raporunda kaynaktaki ortalama su miktarı saniyede 1050 litre olarak gösterildi. Ancak ilerleyen senelerde küresel iklim değişikliğinin neticesi olarak su miktarı azaldı.
 </p>
 <p>
  Gelişmelerden endişe duyan yöre halkının kurduğu Karasu Çevresi Koruma Derneği,  projeye çok sayıda dava açtı. 1998’de Eskişehir İdare Mahkemesi  ‘1049 sayılı kararı’ ile dereye saniyede 500 litre can suyu verilmesi şartıyla projenin devamına karar verdi. Karara göre eğer derede bu miktarın altında su kalırsa içme suyu için alınmayacak, ekolojik sistemin devamı için yatağa bırakılacaktı.
 </p>
 <p>
  Küresel iklim değişikliğinin yeni telaffuz edilmeye başlandığı Eylül 2002’de Zaman gazetesi, “İller Bankası ‘dereyi görmeden’ 13 trilyonluk boru döşüyor” manşeti ile vadide yaşanan gelişmeleri gündeme taşımıştı. Suyun yetersizliğine dikkat çeken haber yörede billboardlara asılıp büyük yankı uyandırsa da yetkililerce dikkate alınmadı. Hatta İller Bankası Genel Müdürü Hidayet Atasoy, 3 Haziran 2005’te projenin ele alındığı bir toplantıda, “Proje, doğru da yanlış da olsa mutlaka bitirilecek.” ifadesini kullandı.  Hatta toplantı çıkışında İller Bankası 4. Bölge Müdürü Mustafa Filiz, soru soran gazetecilere ve duyarlı vatandaşlara hakaret etti.
 </p>
 <p>
  İller Bankası kamuoyundan gelen tepkiler üzerine hazırlattığı kitapçıkta yer verdiği taahhütnamede Eskişehir İdare Mahkemesi’nin kararına atıf yaptı. Şu ifadelere yer verdi:  “Kaynaktaki su miktarı ne olursa olsun önce dere yatağına  saniyede 500 litre su bırakılacaktır. Böylece ekolojik dengenin bozulması, yeşil örtünün yok olması, flora ve faunanın etkilenmesi söz konusu değildir. Kimse korkmamalıdır!”
 </p>
 <p>
  Karasu Çevresi Koruma Derneği, 2005’te açtığı davadan da istediği neticeyi alamadı.  Oysa dava kapsamında bilirkişiler Selçuk Üniversitesi Ziraat Fakültesi’nden Prof. Dr. Nizamettin Çiftçi, Fen Edebiyat Fakültesi Biyoloji Bölümü’nden Prof. Dr. Kuddusi Ertuğrul ve Mimarlık Fakültesi Çevre Mühendisliği Bölümü’nden Prof. Dr. Ali Berktay yerinde inceleme yapmıştı. Sanki bugünleri görürcesine hazırladıkları raporda bilirkişiler; “Özellikle projede su alım yeri olan kaynakta su debisinin, ölçülenin çok altında olduğu  ve hatta zaman zaman kuruduğu dikkate alınırsa, kaynaktan sonra dere yatağındaki su miktarı çok azalacak veya tamamen bitecek ve bu bölgedeki yeşil kuşak yok olacaktır.” demişlerdi.
 </p>
 <p>
  <img alt="" height="164" src="http://web.archive.org/web/20151218042857im_/http://medya.aksiyon.com.tr/aksiyon/2014/09/01/dereyi-gormeden2.jpg"/>
 </p>
 <p>
  Kaygıları hiçe sayarak inşaata başlayan İller Bankası 18 Kasım 2006’da derede ve üzerindeki kültür balıkçılığı tesislerinde yüz binlerce balığın ölümüne yol açtı. Bilecik Tarım İl Müdürlüğü uzmanları, su kaynağında binlerce balığın telef olduğunu tespit etti. Olayla ilgili tutanakta ölümlerin sebebi olarak, ‘kazının etkisiyle suda oluşan çamurun balıkların solungaçlarını tıkaması’ gösterildi.  Çiftlik sahipleri açtıkları tazminat davasını kazandı. Ancak tazminatın müteahhit firmadan tahsili mümkün olamadı.
 </p>
 <p>
  Yine mahkeme kararıyla Karasu Deresi’nde ilgili belediyelerin katılımıyla kurulan Su Birliği dereyi koruyacak faaliyet göstermedi. Mahkeme kararları içinde en önemlisi deredeki su miktarını ölçen akım gözlem istasyonu kurulması idi. Ancak bu zorunluluk hâlen yerine getirilmedi.
 </p>
 <p>
  <strong>
   Korkulan oldu!
  </strong>
 </p>
 <p>
  2014 başında Karasu Vadisi’yle ilgili on yıllar öncesinden davaya konu edilen endişeler gerçekleşti. Devlet Su İşleri Genel Müdürlüğü’nün 8 Ocak‘ta yaptığı ölçüme göre suyun debisi saniyede 0,222 metreküpe (222 lt/sn) düştü. Su bugünlerde derede ölçülemeyecek kadar, sadece derenin tabanındaki taşlar arasında kaldı. Vadideki kültür balıkçılığı tesisleri havuzlarını boşaltarak kapattı.  Bugün derede akan su Eskişehir İdare Mahkemesi’nin dereye bırakılmasına hükmettiği 500 lt/sn’nin çok altında. Dolayısıyla, tüm suyun ekolojik hayatın devamı için yatağa bırakılması gerekiyor.  Oysa suyun büyük kısmı içme suyu hattına alınıyor.
 </p>
 <p>
  Bölgedeki davaları açan vatandaşlardan Nadir Mumcu derede ekolojik bir yıkım yaşandığını belirterek şunları söylüyor: “DSİ’nin ölçüm yaptığı günden sonra akan su miktarı daha da azaldı. Mahkeme kararı ve İller Bankası taahhüdüne rağmen içme suyu hattına su alınmaya devam etmekte. İçme suyu borularına girmeyen küçük bir miktarda su dereye bırakılıyor.  Başta, bu projenin  30 yıllık bir projeksiyonla yapıldığı söylendi. Ancak tamamlandıktan sonra 6 sene içinde korkulan oldu. Diğer HES projeleri için de deremiz örnek olmalı.”
 </p>
 <p>
  Mumcu’nun dikkat çektiği diğer HES projeleri vurgusu gerçekten önemli. Çünkü Anadolu’nun dört bir yanında 286’sı işletmede, 256’sı inşaat hâlinde, 1008’i de planlama safhasında 1550 HES bulunmakta. Bu sayı her gün artıyor.  Üstelik bu HES’ler bırakın iklim değişikliğini dikkate almayı, havza planlaması dahi yapılmadan projelendirildi. Akarsular 400 metre yükseklik farkıyla dilimlenerek yatırımcı firmalara lisans verildi. Bazı derelerde onlarca proje gündeme geldi.
 </p>
 <p>
  <img alt="" height="807" src="http://web.archive.org/web/20151218042857im_/http://medya.aksiyon.com.tr/aksiyon/2014/09/01/dereyi-gormeden3.jpg"/>
 </p>
 <p>
  Türkiye’yi Birleşmiş Milletler İklim Değişikliği Paneli’nde (IPCC) temsil eden Prof. Dr. Murat Türkeş,  IPCC raporlarına göre Türkiye’de genel olarak yağmur ve kar yağışlarının azalması, hava sıcaklıklarının ve buharlaşmanın, sıcak hava dalgalarının ve kuraklık olaylarının sıklığı ve uzunluğunun artması gibi önemli iklim değişimleri olacağı uyarısında bulunuyor.
 </p>
 <p>
  Prof. Dr. Türkeş’e göre Türkiye’de pek çok akarsu ve yan kollarında kurulan nehir tipi HES’lerin çok büyük bölümünde uzun süreli akım ölçümleri mevcut değil. Bu sebeple su potansiyeli hidrolojik hesaplarla belirlenememiş. Bu duruma hesapların yaklaşıklığı, mevsimlik, yıllık, on yıllık ve uzun dönemli iklim dalgalanmalarının yanı sıra iklim değişikliğinin yaratacağı etkiler de eklendiğinde nehirlerin akışkanlığı konusunda belirsizlik oluşuyor.
 </p>
 <p>
  Proje yapıcılarının, yargının ve vatandaşların ihtiyatlı davranmasını tavsiye eden Prof. Dr. Türkeş son tahlilde Türkiye’deki HES ve içme suyu yatırımlarında iklim değişikliğinin mutlaka dikkate alınması gerektiğini söylüyor.
 </p>
</div>


Kaynak: [www.aksiyon.com.tr](http://www.aksiyon.com.tr/cevre/dereyi-gormeden-dosenen-boru-vadiyi-kuruttu_539294), [web.archive.org (arşiv bağlantısı)](http://web.archive.org/web/20151218042857/http://www.aksiyon.com.tr/cevre/dereyi-gormeden-dosenen-boru-vadiyi-kuruttu_539294)
