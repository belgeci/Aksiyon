# Van depremini de bildiren mucit ilgi bekliyor

*Gürhan Savgı 2011.11.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Veysi Kurt, önce deprem sinyalleriyle ilgili bir keşif yaptı. Ardından depremi 120 ila 6 saat önceden bildiren Cankurtaran ismindeki cihazı geliştirdi. Cankurtaran, birçok deprem gibi Van depremini de haber verdi.
  </font>
 </div>
 <div id="newsText">
  <font class="detail-text">
   <p class="MsoNormal">
    “74 milyonun sorumluluğu üzerimde. Başkası bu yükü yüklense 50 bin defa kanser olurdu. 10 senedir hiç tatil yapmadım, günde 18 saat çalışıyorum.”
   </p>
   <p class="MsoNormal">
    Bu sözler, Van depremini internet sitesinde 5 gün önceden bildiren, üstelik 2 defa ‘tehlike sürüyor’ uyarısında bulunan Veysi Kurt’a ait. 55 yaşındaki Kurt, elektronik teknisyeni. Füze ve radar astsubaylığından emekli. Van Erciş merkezli 7,2 büyüklüğündeki deprem, Kurt’un bildirdiği ilk deprem değil. 2001’den bu yana sadece Japonya’dakini bildirememiş. Sebebi de bulunduğu yerdeki uzun süreli elektrik kesintisi… Kurt, ‘tahmin’ kelimesinin kullanılmasını istemiyor. Yaptığı işin ilmî olarak ‘bildirim’ olduğunu vurguluyor.
   </p>
   <p class="MsoNormal">
    Peki, nasıl oluyor da Kurt, anlı şanlı profesörlerin ‘imkânsız’ dediği bir işi başarıyor? Kurt’un İstanbul Bakırköy’de işlettiği küçük bir elektronik malzeme satış ve tamir dükkânına misafir olduk. Çay ve ikramların eşliğinde ona kulak verdik. Kurt’un titiz olduğu her hâlinden belli. Elbisesi ütülü, ayakkabıları boyalı. Tam bir asker. Dükkânın ortasında, etrafı kırmızıya boyanmış, üzerinde üç dijital gösterge olan bir cihaz bulunuyor. Kurt, Cankurtaran adını vermiş ona. Bu cihazı iki kamera 24 saat görüntülüyor. Biri göstergeleri, ikincisi kırmızıya boyanmış alanı kapsıyor. Kurt, verilerde bir deprem sinyali gördüğünde hemen görüntü kayıtlarından o dakikaya giderek masanın etrafında cihazı etkileyecek bir durum olup olmadığını kontrol ediyor.
   </p>
   <p class="MsoNormal">
    Kurt, çalışmalarına 1999 depremlerinden sonra başlamış. Füze ve radar sistemlerinde çok küçük enerji değerleriyle çalışan Kurt, o tarihte büyük acılara sebep olan depremler öncesinde elektronik cihazlarda anormallikler olduğunu fark etmiş. Depremlerden sonra bu anamoliler düzelmiş. İşte bu küçük ipucunu değerlendiren Veysi Kurt, depremin, önce elektrikli sinyaller verdiği sonucuna ulaşmış. İki sene süren deney ve gözlemlerden sonra 2001’de Cankurtaran adını verdiği erken bildirim cihazını geliştirmiş.
   </p>
   <p class="MsoNormal">
    Peki, Cankurtaran nasıl çalışıyor? Deprem yerkürenin içinde başladığı andan yeryüzüne çıkana kadar en az 6 saat geçiyor. Bu arada kayaçların sürtünmesi ve diğer sebeplerden yoğun bir enerji çıkışı gerçekleşiyor. İşte Cankurtaran bu alternatif enerjiyi mili volt cinsinden ölçüyor. Cihazda ölçüm için üç adet uç bulunuyor. Bunlardan biri bina duvarlarında, diğeri bina temelinde, sonuncusu ise cihazın yanında bulunuyor.
   </p>
   <p class="MsoNormal">
    Şimdi biraz ders kitabı gibi olacak ama aşağıdaki kısa paragrafa dikkatinizi yoğunlaştırın. Çünkü Kurt’un sistemi hakkında fikir sahibi olmak için önce ‘pulse’ ve ‘alternans’ kavramlarını anlamak gerekiyor. Pulse; atmak, çarpmak, titreşim demek. Yani yer altında enerji birikmeye ve faylar kırılmaya başladığında bir nabız gibi atmaya başlıyor. Deprem için bir tetikleyici güç ortaya çıkıyor. Şimdi daha küçük bir unsurdan bahsedeceğiz: Alternans... Alternans, bir gerilimin pozitif veya negatif düzlemde dalgalanmasına verilen ad. Bugüne kadar doğru akım pulse’inde, iki adet alternans olduğu kabul ediliyordu. Kurt ise bir deprem pulse’inde üç adet alternans olduğunu keşfetti. Bu üç alternans arasındaki oranların, depremin yeryüzüne ulaştıktan sonraki büyüklüğünü verdiği sonucuna ulaştı. Kurt, bunu matematik formüle döktü. Bu formüller depremin cihaza uzak ve yakın olmasına, derinliğine bağlı olarak değişiyor.
   </p>
   <p class="MsoNormal">
    Veysi Kurt, Cankurtaran’dan 17 Ekim 2011’de Van depremini bildiren alternans değerlerini gösterdi. Bunlarla yaptığı hesaplamanın sonucu şaşırtıcı şekilde 7,2 idi. Bunu dikkatinize sunduktan sonra konuyu bir temsille anlatalım. Kurt’un yaptığı, anne karnındaki bir ceninin boyunu, kilosunu, kalp atışını, nefes alışını ölçerek doğacak bebeğin özelliklerini söylemek gibi bir şey. Tıpta da bir insanın ani ölüm riski taşımadığı, ‘T alternans’ adı verilen bir cihazla yüzde 95 güvenirlikle belirlenebiliyor. Büyük hastanelerde bu cihazlardan görmek mümkün. İşte Kurt, insana uygulanan metodu yerküreye uyarlamış. Âdeta yerkürenin nabzını tutuyor.
   </p>
   <p class="MsoNormal">
    Veysi Kurt, seneler süren deneylerden sonra icadından emin olunca bunu tabii olarak kamuoyuna açıklama gereği duymuş. Evvela 2005’te dönemin Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Gülay Barbarosoğlu ve İstanbul Vali Yardımcısı Adem Karahasanoğlu’na, o tarihte Hakkâri’de olmasını beklediği depremi bildirmiş. Tahmin tutunca Karahasanoğlu tarafından davet edilmiş. İstanbul Valisi Muammer Güler, Kurt’a patent almasını tavsiye etmiş. Veysi Kurt, uzun uğraşlardan sonra buluşuna Türk Patent Enstitüsü’nden İncelemeli Patent de almış. Cihazla ilgili teknik detaylar Avusturya Patent Enstitüsü’nde incelenmiş, çalıştığı ve dünyada eşi olmadığı beyan edilmiş. Patentte cihazın uyarı amaçlı kullanılabileceği de belirtiliyor.
   </p>
   <p class="MsoNormal">
    Kurt’un internet sitesindeki mesaj arşivi, bir ideal uğrunda geçen on yılın bir özeti gibi. Kurt, mesajlarında kâh depremleri bildiriyor kâh cihazını devlet ricalinin dikkate alması için âdeta kendini paralıyor. Patent sürecini heyecanla anlatıyor. Ya da sitem ediyor.
   </p>
   <p class="MsoNormal">
    Kurt; Cumhurbaşkanlığı, Başbakanlık ve Başbakanlık Afet ve Acil Durum Yönetimi Genel Müdürlüğü (AFAD)’ne gönderdiği buluşunun desteklenmesi ile ilgili ısrarlı yazılara sonunda AFAD’dan oldukça soğuk ve resmî bir cevap almış. Deprem Dairesi Başkanı Dr. Murat Nurlu, yazıda, Veysi Kurt’un sistemi ile ilgili konunun 3 Haziran 2011’de yapılan Deprem Danışma Kurulu Toplantısı’nda değerlendirildiğini bildiriyor. Toplantıda depremlerin önceden bilinmesine ilişkin etik kurulların yeniden düzenlenmesine yönelik karar alındığını ifade eden Nurlu, ortaya çıkacak nihai kurallara göre bu çalışmanın değerlendirileceğini bildiriyor.
   </p>
   <p class="MsoNormal">
    Kurt, Cankurtaran’ların sayısının yurt sathında dörde çıkarılması hâlinde depremlerin yerini, büyüklüğünü, derinliğini daha kesin bildirebileceği iddiasında. Bu konuda kendisini destekleyecek üniversite, kamu kurumu, şirket ya da kişi arayışı içinde. Kurt’un buluşuna İsviçre’den bir firmanın yakın ilgi gösterdiğini de söyleyelim.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Cengiz YÜCEL, 26 November 2012, 23:25
> Van depreminde Ağrı Patnos'taydım.Kocaeli depremini yaşamış biriyim. Adeta deprem uzmanı oldum. O korkuyla yaşamanın ne demek olduğunu sadece yaşayan bilir. Van depreminden sonra 6 ay her gün Veysi beyin sitesini izledim.% 90 doğru çıktı.Böyle bir çalışmayı desteklememek büyük yanlış. Bu devletin bu...

### mustafa gündüz, 08 December 2011, 07:45
> İcadınız hayırlı olsun. Van depremini anlatan yazınızı merakla bekliyorum. Depremin oluşu ve durmama nedenini açıklamanızı istiyorum.

### E.talan, 07 December 2011, 15:25
> Veysi Bey'e gerekli ilgi gösterilmeli, bunu hak ediyor. Kendini isbat etti. Ulusal bir kanalda her gün haberlerden sonra hava raporu gibi deprem raporu versin lütfen bu konuyu önemseyelim. 

### mehmet akif, 15 November 2011, 11:16
> Osman Karabacak Bey'e İyi ki yurtdışında çalışan jeoloji mühendisi değilim, sıradan bir vatandaş olarak veysikurtdeprem.com web adresini  van depreminden beri takip ediyorum ve en son ki otelin yıkıldığı depremi saatler öncesinden haber vermesine kadar ağzım açık şekilde izliyorum, nokta atışı anca...

### Ahmet Ketenci, 13 November 2011, 21:59
> Fazla nikbin olmayalım, tarihten ders çıkartan birisi olarak bu vatandaşımızı 'GALATA KULESİNDEN İLK UÇAN TÜRK' misali uzak bir yere sürgüne yollarsak şaşmam. Hele 2005’ten beri yaşadıklarına bakarsak.

### Osman KARABACAK, 12 November 2011, 23:10
> Uzun yıllardır yurtdışında çalışan bir jeoloji mühendisi olarak bu yazılana gülmekten öteye gidemiyorum. 6 saat kavramı tamamen abartılmış bir rakamdır, ayrıca depremlerin gerçekleşme derinliği 50 km'yi geçmemektedir. Van depremi yaklaşık yerin 8 km altında gerçekleşmiştir. 8 km aşağımızda gerçekleş...

### Abdurrahim BARIN, 10 November 2011, 19:58
> Hiçbir İyiliğin cezasız kalmadığı ülkemizde, değerli deprem uzmanı Veysi Kurt Bey’e biz Türkiye Ulaş İş Sendikası olarak, beyin göçüne dur demek için, bürokratik engellerin kaldırılması için desteğimizi veriyoruz. Abdurrahim Barın (Türkiye Ulaş İş Genel Başkanı) 

### AHMET UZUN, 10 November 2011, 19:45
> NEDEN OLMASIN, DEĞERLENDİRİLMELİ. CİDDİYE ALIRSAK KAYBIMIZ NE OLUR Kİ? KAZANCIMIZIN OLACAĞI MUHAKKAK.

Kaynak: [www.aksiyon.com.tr](http://www.aksiyon.com.tr:80/aksiyon/haber-30932-224-van-depremini-de-bildiren-mucit-ilgi-bekliyor.html), [web.archive.org (arşiv bağlantısı)](http://web.archive.org/web/20121226171254/http://www.aksiyon.com.tr:80/aksiyon/haber-30932-224-van-depremini-de-bildiren-mucit-ilgi-bekliyor.html)
