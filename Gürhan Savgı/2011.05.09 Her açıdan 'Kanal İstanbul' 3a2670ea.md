# Her açıdan ‘Kanal İstanbul’

*Gürhan Savgı 2011.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Boğaz’dan geçecek gemiler artan bekleme sebebiyle Kanal İstanbul’u tercih edecek. Montrö Anlaşması, olumsuzluk teşkil etmeyecek. Tek endişe İstanbul’un ucu olmayan bir şehire dönüşmesi.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Başbakan Recep Tayyip Erdoğan’ın merakları zirveye çıkardıktan sonra
     <span>
     </span>
     ‘çılgın proje’ olarak açıkladığı İstanbul’a ikinci boğaz ve iki yeni şehir, gündemdeki yerini koruyor. Eski Ulaştırma Bakanı Binali Yıldırım’ın, genelde önemli açıklamaları için tercih ettiği bir gazetecinin televizyon programında verdiği bilgi sonucu 4 ayrı güzergâh alternatifi olduğunu ve kanal hafriyatı ile Karadeniz’de ada oluşturularak havaalanı inşa edileceğini öğrenmiş olduk. Bu havaalanı, üçüncü köprü ve üzerindeki raylı sistemle İzmit ve Sakarya’ya da hizmet verebilecek. Batı–doğu yönünde sıralanan güzergâh alternatiflerinin de avantaj ve dezavantajları bulunuyor. Basına yansıyan muhtemel kanal rotaları Ağaçlı-Küçükçekmece, Terkos–Sazlıbosna-Küçükçekmece, Karacaköy-Evcik-Selimpaşa ve Yalıköy-Alipaşa şeklinde. Hangisinin tercih edileceği Başbakan’ın da belirttiği gibi yaklaşık 2 sene sürecek fizibilite çalışmasından sonra ortaya çıkacak. Gayrimenkul uzmanları kesin güzergâh açıklanana kadar yatırım yapmayı düşünenlerin tedbirli davranmasını tavsiye ediyor.
    </p>
    <p class="MsoNormal">
     Daha çok tartışılacağa benzeyen çılgın proje ile ilgili akıllara takılan soruları bilim adamlarına sorduk. İlk önce konunun hukuki yönünden başlayalım. Çanakkale 18 Mart Üniversitesi İktisadi ve İdari Bilimler Fakültesi Öğretim Üyesi Doç. Dr. İbrahim Kaya, deniz hukuku konusunda uzman. Kaya, milletlerarası hukukun, kanalı; “İki deniz sahasını birleştiren doğal olmayan yapı” olarak tanımladığını belirtiyor. Kaya’ya göre kanal bir milletlerarası suyolu statüsünde olmadığı için Türkiye’nin tam egemenliği altında olacak. Yani, istediği gemiyi geçirecek, ülkelere yasak koyabilecek ve ücretlendirebilecek. Bu noktada akla, 1936 tarihli boğazlardan geçişi düzenleyen Montrö Anlaşması geliyor hemen. Çünkü Montrö Anlaşması doğal bir milletlerarası suyolu olan boğazlardan serbest geçişi öngörüyor. Peki, kanalı kullanmak istemeyen gemiler Boğaz’dan geçmek isterse… Doç. Dr. Kaya, beklemeyi göze alabilecek gemilerin her zaman Boğaz’dan geçebileceğini söylüyor. Türkiye’nin Boğaz’dan geçişi zorlaştıracağını belirten Kaya gerekçelerini şöyle sıralıyor: “Boğazları kullanmak isteyen gemilerin büyüklüğü, sayısı ve yükü artıyor. Kanal, 2 sene sonra başlandığında dahi 10 senede bitirilebilecek bir yapı. Karadeniz ülkelerinin de ticareti artıyor. Bugün 2-3 gün olan Boğaz geçişi öncesinde bekleme süresi, o tarihlerde 5 gün ve daha fazla olacaktır. Ayrıca dünyada çevre ve güvenlikle ilgili tedbirler gelişiyor. Bu da tabii olarak Türkiye’yi yeni tedbirler alma zorunluluğunda bırakacaktır.” İbrahim Kaya’ya göre Boğaz geçişi yapacak gemilerin kahir ekseriyeti beklemeyi göze almak yerine Kanal İstanbul’u tercih edecek.
    </p>
    <p class="MsoNormal">
     Montrö Anlaşması, Kanal’dan geçişi düzenlemeyecek ama dolaylı olarak geçişleri ilgilendirecek. Nasıl mı? Doç. Dr. İbrahim Kaya, bu durumu da şöyle açıklıyor: “Montrö sadece boğazları değil,
     <span>
     </span>
     Karadeniz’i düzenlediği için kanal geçişini de dolaylı olarak ilgilendirir. Karadeniz’de bulundurulabilecek gemi sayısını Montrö kısıtlıyor. Toplam tonaj sınırlıdır. Bu tonaj Boğaz’dan mı, kanaldan mı geçmiş fark etmez. Sınır tonajı aşmayacak şekilde kanaldan geçişi de Türkiye sınırlayabilir.”
    </p>
    <p class="MsoNormal">
     Peki, Başbakan Erdoğan’ın, Kanal İstanbul’dan sonra Boğaz’ın spor ve kültürel faaliyetlere ayrılacağına dair sözleri gerçekleşebilir mi? Kaya’ya göre Boğaz’ı tamamen transit gemi trafiğinden arındırmak için Kanal İstanbul’un ücretsiz olması gerekir. Yani, doğal suyolunu kapar, yeni geçiş önerirsiniz. Bu durumda Montrö Anlaşması uyarınca bir sorun çıkmaz.
    </p>
    <p class="MsoNormal">
     İnsanın ‘Montrö kaldırılsa ne iyi olurdu” diyesi geliyor.
     <span>
     </span>
     Kaya, çok sayıda meslektaşı gibi Montrö’nün başlangıçta olmasa bile gelişen dünya şartları içinde ülkemizin yararına olduğu görüşünde. Çünkü uluslararası hukuk, boğazlardan hiçbir kısıtlama olmadan tamamen serbest geçişi öngörüyor. Montrö ile hatırı sayılır bir kısıt getirilebiliyor. Kaya, Rusya’nın Gürcistan’ı işgali sırasında yardım malzemesi götürmek isteyen ABD savaş gemilerine Türkiye’nin Montrö’yü öne sürerek izin vermemesini bu duruma örnek gösteriyor.
    </p>
    <p class="MsoNormal">
     Kanal İstanbul’u, Bakü-Tiflis-Ceyhan
     <span>
     </span>
     (BTC) Boru Hattı’na İngiltere, ABD, Rusya ve büyük petrol şirketlerinin ikna edildiği dönemde boğazlar konusunda görevli olan Dışişleri Bakanlığı Çevre ve Enerji Genel Müdürü Büyükelçi Mithat Rende’ye sorduk. Rende, zorlu taraflara karşı boğazların çok özel konumda bir suyolu olduğunu, Türkiye’nin burada çevre, sağlık, geçiş güvenliği gibi konularda gerekli tedbirleri almaya yetkili bulunduğunu savunmuş. Neticede taraflar bu gerçekleri kabul etmiş. Bu diplomatik başarının ardından BTC Boru Hattı inşaatı başlayabilmiş. Rende, Montrö’nün lafzından çok ruhunun önemli olduğuna vurgu yaparak sefer güvenliği ve çevre konusunda hassas olunması gerektiğini dile getiriyor. Rende, şunları ifade ediyor: “Boğaz, Paris’in Şanzelize’si gibidir. Herkes canı istedikçe tehlikeli madde geçiremez. Daha yeni 140 bin ton petrol taşıyan bir tanker Dolmabahçe Sarayı’na çarpıyordu. Kıyı Emniyeti’nin römorkörleri son anda önledi.”
    </p>
    <p class="MsoNormal">
     En ehil ağızlardan Kanal İstanbul’un hukuki boyutu böyle. Gelelim, çevre ve şehircilik tarafına. 1987 yılında Yunanlı bir şehir planlayıcısı gelecekte
     <span>
     </span>
     bütün şehirlerin ‘ekümenopolis’e (ucu olmayan şehir), yani tek bir şehre dönüşeceğini öne sürmüş. Görüş aldığımız bilim adamları, İstanbul’un bu ekümenopolisin bir parçası olmasından endişe ediyor.
    </p>
    <p class="MsoNormal">
     Eski Bayındırlık ve İskân Bakanı ve Türkiye’nin ilk çevre profesörü Prof. Dr. Ahmet Samsunlu, prensip olarak yeni projeleri olumlu karşılayan bir bilim adamı. Onun endişesi, projenin cazibe merkezi olarak Anadolu’daki nüfus dengesini bozma ihtimali. Şöyle ki: “Almanya’da üç büyük şehir Berlin, Münih ve Hamburg nüfuslarının toplamı 6,4 milyon. Yani toplam nüfusun 14’te biri. Bizde ise İstanbul 15, Ankara 8, İzmir 5, hepsi 28 milyon.
     <span>
     </span>
     Bu, Türkiye nüfusunun 2,5’ta biri. Normal değil. Almanya’ya giderseniz, Münih’te BMW,
     <span>
     </span>
     Stuttgart’ta Mercedes, Frankfurt’ta Opel, Köln’de Ford, Hannover’de Wolkswagen fabrikaları vardır. Bugün Delhi, Kalkuta, Bombay şehircilik açısından çökmüştür. İstanbul için endişeleniyorum.”
    </p>
    <p class="MsoNormal">
     İstanbul’un imar anayasası olarak kabul edilen 1/100 binlik Çevre Düzeni Planı’nı hazırlayan İstanbul Büyükşehir Belediyesi Metropoliten Planlama ve Kentsel Tasarım Merkezi’nde (İMP)
     <span>
     </span>
     çalışan Prof. Dr. Erdoğan Yüzer, Kanal İstanbul ile ilgili olarak; “İMP’de bir araya gelip fikirlerimizi söyleyeceğiz.” diyor.
     <span>
     </span>
    </p>
    <p class="MsoNormal">
     Muğla Üniversitesi Su Ürünleri Fakültesi Öğretim Üyesi Yrd. Doç. Dr. Nedim Özdemir, Kanal İstanbul’un yoğun gemi trafiği ve çevresindeki yapılaşma ile tabii yapıyı önemli ölçüde değiştireceği görüşünde. İnşaat öncesi, Karadeniz ve Marmara’da saha ve tür araştırması yapılarak verilerin modellenmesi gerektiğini söyleyen Özdemir, gemi balast ve sintine sularının dar bir kanalda sorun olacağına vurgu yapıyor. Özdemir, bu amaçla izleme sistemi kurulmasını tavsiye ediyor.
    </p>
    <p class="MsoNormal">
     Kanal İstanbul’a paralel olarak eski kömür ocakları bölgesinde iş merkezi ve rezidanslar da inşa edilmesi planlanıyor. Suudi Arabistan Su ve Elektrik Bakanı Abdullah el Hüseyin’e bu projeye Arap sermayedarlarının ilgi gösterip göstermeyeceğini sorduk. Bakan El Hüseyin, İstanbul’u tarih, kültür ve tabiat yönünden dünyanın merkezi olarak gördüğünü belirterek projenin hayata geçmesi hâlinde İslam ülkelerinden özellikle iş adamlarının ilgi göstereceğini dile getiriyor.
    </p>
    <p class="MsoNormal">
     İş dünyasından ise projeye büyük bir destek var.
     <span>
     </span>
     Müteahhitlik sahasında Türkiye’nin en büyük firmalarından birinin sahibi olan iş adamı Nihat Özdemir, ekonomiye büyük katkı yapacağını vurguluyor. Özdemir, Türkiye’nin dünya çapında tanınmasını sağlayacak olan projeyi Türk müteahhitlerinin her yönüyle yapacak güçte olduğunu kaydediyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29370-her-acidan-kanal-istanbul.html), [web.archive.org (arşiv bağlantısı)](http://web.archive.org/web/20140329064955/http://www.aksiyon.com.tr:80/aksiyon/haber-29370-her-acidan-kanal-istanbul.html)
