# Bu bina güçlenecek, başka yolu yok!

*Gürhan Savgı 2011.11.07*

<font class="agenda2NewsSpot">
 Türkiye’de kanunlar ve yargının depreme dayanıklı binaların önünde engel olduğu zikredilir. Oysa hakkını arayan vatandaşların başvurusuyla alınan yargı kararları afete hazırlığın yolunu açıyor. Kanunlar da bu noktada mağdurdan yana.
</font>
<font class="newsDetail">
 <p class="MsoNormal">
  Dayak yiyen adam, çevresine bakarak “Tutmayın beni!” diye bağırır. Aslında tutan yoktur onu. Bu, nefislerin bir mazeret bulma refleksidir. Ama hakikat şu ki en büyük mazeret, en küçük başarının yerini tutmaz. Mevzu insan hayatı olunca, mazeretlere hiç yer olmaz. Ne yazık ki bugüne kadar en yetkili ağızlar bile binaların depreme karşı hazır hâle getirilememesi hakkında, kanunlar ve yargı başta olmak üzere, birçok mazeret üretti. Ama İstanbul Bakırköy’de ikamet eden emekli kaptan pilot Saim Türkekul, seneler süren mahkemeleri göze alarak hem kendisini güvene aldı hem de memlekette yapılacak diğer deprem güçlendirmelerinin yolunu açtı. Kendisi de âdeta hukuk fakültesini bitirmiş gibi oldu!
 </p>
 <p class="MsoNormal">
  Saim Türkekul’un Veliefendi semtinde oturduğu apartman, 17 Ağustos 1999 depreminde hasar aldı. Bakırköy Belediyesi ve bir denetim firmasına yapılan müracaat sonucu binanın yüksek riskli ve orta hasarlı olduğu ortaya çıktı. Güçlendirilmesi gerektiği belirtildi. Altı mülk sahibinden üçü binanın güçlendirilmesini istedi. Diğer üçü ise karşı çıktı. İnşaat sırasında proje dışına çıkıldığı için, bina, yaygın tabirle kaçaktı. Kat mülkiyeti de kurulmamıştı. Türkekul, komşularını ikna çabaları sonuç vermeyince, Bakırköy 8. Asliye Hukuk Mahkemesi’nde ‘kat mülkiyetine geçilmemiş binada güçlendirme için hâkim müdahalesi’ istemiyle dava açtı. Saim Türkekul, hukuk yoluna başvuracaklara, davanın mutlaka asliye hukuk mahkemelerinde ve zarar meydana geldikten bir sene içinde açmalarını tavsiye ediyor. Çünkü benzer bir dava sulh hukuk mahkemesinde açılırsa, güçlendirme için gereken paranın davalılardan alınması için ayrıca icra davasına da başvurmak gerekiyor. Davanın sonuçlanmasının seneler sürdüğü dikkate alındığında bu durumun güçlendirmeyi geciktireceği muhakkak.
 </p>
 <p class="MsoNormal">
  Dönelim, Türkekul’un açtığı davanın seyrine. Mahkemenin atadığı İstanbul Teknik Üniversitesi’nden bilirkişiler de önce yapılan tespiti teyit ederek binanın mutlaka güçlendirilmesi yönünde bir rapor hazırladı. Türkekul, mahkemenin, bilirkişi raporundan sonra hayatlarının risk altında olduğunu dikkate alarak hemen karar vereceğini umuyordu. Ancak çok geçmeden bunun sadece bir hüsnüzan olduğunun farkına vardı. Mahkeme, karar vermek için hiçbir işlem yapmadan tam bir buçuk sene bekledi. Türkekul, bu sırada Türk Hava Yolları’ndaki uçuşlarını yapıp arta kalan zamanlarda harıl harıl hukuk çalıştığını söylüyor. Hatta mahkeme başkanı, Türkekul’u çağırıp ‘Bu dilekçeleri kim yazıyor?’ diye sormuş. Türkekul ‘Ben’ cevabını verince de ‘Fazla uğraşma bu işlerle’ diye çıkışmış. Neticede 18 Eylül 2001’de, sonucu sabırla bekleyen Türkekul’u şoke eden bir karar çıkmış. Mahkeme, sanki bilirkişi raporları ‘güçlendirme şart’ demiyormuş gibi “Bilirkişi raporu, keşif ve tutanakların incelenmesinden sübuta ermeyen davanın reddine” şeklinde bir karar vermiş. Böylece Türkekul’un önünde zorlu bir temyiz süreci başlamış.
 </p>
 <p class="MsoNormal">
  Türkekul, Yargıtay’da ‘duruşmalı’ olarak kararı temyiz etti. Beklenen fırsat, 16 Mart 2004’te geldi. O gün Ankara’daki Yüksek Mahkeme’nin salonunda Türkekul şunları söyledi: “Binam kat mülkiyetine geçirilmemiş ve iskân ruhsatı olmamasına rağmen yüce mahkemenizden anayasada da tanımlanan hayat ve mülk edinme hakkımı istiyorum. İnsan Hakları Beyannamesi’nin 12. maddesi, hayatın en doğal hak olduğunu beyan ediyor. Bu  güçlendirme, aynı zamanda davalıların da lehine olacaktır. Onların da can ve mallarının teminatıdır. Güçlendirme yapılması, bir imar affı anlamına gelmeyecektir.”
 </p>
 <p class="MsoNormal">
  Dava dosyasında, İzmit Körfez Belediyesi’nin ve Bayındırlık ve İskân Bakanlığı’nın kaçak binalarda güçlendirmenin ‘imar affı’ olmayacağına dair resmî yazıları da bulunuyordu. Sonunda Yargıtay 4. Hukuk Dairesi, 2003/9001 esas ve 2004/3302 karar numaralı kararıyla Türkekul’u haklı buldu: “… Binanın mevcut hâliyle içinde oturanların can güvenlikleri ve sağlıkları acısından risk oluşturduğu anlaşılmaktadır. Bu olumsuzluğun giderilmesi için tüm oturanların giderlere katılması gerekir. Binada kat mülkiyetinin kurulmamış olması böyle bir istemde bulunmaya engel değildir. Bu durum davalıların da yararınadır. Mahkemece davanın kabulü gerekirken yazılı şekilde reddedilmiş olması usul ve yasaya aykırı olup bozmayı gerektirmiştir.”
 </p>
 <p class="MsoNormal">
  Güçlendirme istemeyen davalıların yaptıkları iki itiraz da geri çevrildi. Güçlendirmeyi icra edecek merci de apartman yönetimi olarak belirlendi. Daha sonra Yargıtay 18. Hukuk Dairesi de benzer bir karara (Esas: 2004/872, Karar: 2004/1085) imza attı. Bu kararların emsal niteliğinde olduğunu belirten Türkekul, güçlendirme ya da yıkıp yeniden yapmak isteyenlerin engelle karşılaştıklarında bu davaları emsal göstermelerini tavsiye ediyor.
 </p>
 <p class="MsoNormal">
  Türkekul, davaya esas olan belge ve raporları o günlerde Türk Ceza Kanunu taslağı üzerinde çalışan Prof. Dr. Adem Sözüer’e iletti. Sözüer’in aracılığı ile Türkekul’un davası daha sonra yenilenecek TCK ve Kat Mülkiyeti kanunlarına ilham verdi. İmar kirliliğinin düzenlendiği TCK 184. maddede de sorumlulara ağır cezalar getirildi. Kat Mülkiyeti Kanunu’nun 19. maddesine de güçlendirme zorunluluğunun mahkemece tespit edilmesi hâlinde kat maliklerinin rızasının aranmayacağı hükmü girdi. Güçlendirme maliyetinin, yeniden yapım maliyetinin yüzde 35’ini geçmesi hâlinde ise binanın yıkılıp tekrar yapılmasının yolu açıldı.
 </p>
 <p class="MsoNormal">
  Türkekul’un güçlendirmeye yanaşmayan komşuları, icra ve evlerinin satılması riskini görünce ödemelerini yaptı.  Bina 215 bin lira harcanarak güçlendirildi. Güçlendirmede ‘çelik epoksi’ adı verilen binayı çelik iskelet içine alma metodu kullanıldı. Güçlendirme yine komşuların şikâyeti üzerine üç defa mühürlenerek durduruldu. Fakat yılmak bilmeyen Türkekul, mahkeme kararına dayanarak bu engellemeleri de aştı. Binanın çatısında tam 360 ton fazladan beton, fayans, duvar yıkıntısı kullanıldığı tespit edildi. Bunlar temizlendi. Türkekul, güçlendirmenin daha güzel görünmesi için çelik kafesi camla kaplamayı planlamıştı. Ancak yine komşuların olumsuz tutumu sebebiyle bu estetik müdahale gerçekleşmedi.
 </p>
 <p class="MsoNormal">
  Türkekul, bu kadar hassas olmasına rağmen, alt kattaki iş yerinin duvarları yıkarak ön ve yan tarafını vitrin yapmasına engel olamadığını anlatıyor. Türkekul, Van’da yıkılan binalarda da görüldüğü gibi, giriş katlarda vitrin için yıkılan duvarların dayanıklılığı büyük ölçüde azalttığını vurguluyor.
 </p>
 <p class="MsoNormal">
  Türkekul, dava ile ilgili hukuk hazinesi niteliğindeki dosyasını açmışken, Van’da can ve mal kaybına uğrayanların hukuki süreçte faydalanacakları emsal kararları da açıkladı. Dosyadan çıkan ilk karar, Yargıtay Hukuk Genel Kurulu’nun 2003/4-603 esas, 2003/594 numaralı kararı. Yargıtay Hukuk Genel Kurulu, bu kararında, zaman aşımının zararın ortaya çıktığı an, yani binanın deprem sonucu yıkılmasıyla başladığına hükmediyor.
 </p>
 <p class="MsoNormal">
  Yargıtay Ceza Genel Kurulu da 2002/9-314 esas, 2003/15 sayılı kararı ile suçun binanın yapıldığı tarihte değil, deprem sonucu yıkıldığında işlenmiş sayıldığını karara bağladı. Mutlaka sorumlulara ceza verilmesi gerektiğini belirtti.
 </p>
 <p class="MsoNormal">
  Deprem davalarına yol gösterecek diğer bir emsal karar da Danıştay’dan. 2004/1477 ve 2004/2115 numaralı kararında İdari Yüksek Mahkeme, deprem yüzünden meydana gelen zararların tazmini için açılan davada, Bayındırlık ve İskân Bakanlığı ile ilgili belediyenin üzerlerine düşen görev ve yükümlülüğü gereği gibi yerine getirmediği ya da hareketsiz kaldığı için sorumlu olduğunu karara bağladı.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=30933), [web.archive.org (arşiv bağlantısı)](http://web.archive.org/web/20111113195226/http://www.aksiyon.com.tr:80/aksiyon/newsDetail_getNewsById.action?newsId=30933)
