# Bataklıktan çıkan kurtarıcı

*Gürhan Savgı 2013.08.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Azzam Alwash, ABD’deki imkânlara sırtını döndü. Memleketindeki çevre felaketine kayıtsız kalmadı. Saddam Hüseyin’in kuruttuğu Basra bataklıklarını kurtardı. Bu duyarlılığı ona milletlerarası Goldman Çevre Ödülü’nü kazandırdı.
  </font>
 </div>
 <div id="newsText">
  <font class="detail-text">
   <p>
    Dicle ve Fırat nehirleri binlerce kilometre ayrı düştükten sonra birleştikleri Basra’da adeta kardeşliklerini ilan eder. Bu birliktelikten dünyaya büyük bir hediye kalır: Basra bataklıkları. Iraklı mühendis Azzam Alwash’ın çocukluğuna dair en güzel hatıraları burada geçmiş. Küçük Alwash o günlerde Saddam Hüseyin’in yok ettiği sulak alanı kurtarmanın kendisine nasip olacağını bilemezdi.
   </p>
   <p>
    Seneler seneleri kovaladı. İnşaat mühendisi olan Alwash, 1978’de Baas rejiminden kaçarak ABD’ye yerleşti ve mesleğinde ilerledi. 25 yıl sonra ABD’deki imkânlar ve maaşından vazgeçerek Irak’a dönünce bataklıkları kurumuş halde buldu. Medyadan izlemişti aslında bu büyük çevre katliamını. Ancak, ‘okumak başka, yaşamak başka’ diyor Alwash.  Bu yumuşak iklime sahip yöre, geceleri ayaza kesen, gündüzleri toz duman bir çöle dönüşmüştü. Alwash, zaman zaman hüzünlenerek hikâyeyi şöyle anlatıyor:  “ABD, daha önce Bosna’da, şimdi Suriye’de yaptığını Irak’ta da yaptı. Kuveyt’i işgal eden Saddam kuvvetlerine müdahale eden ABD ordusu, Irak’ta ilerlemeye başlamıştı. Zulüm gören halkımız bu gelişme üzerine ayaklandı. Ancak ABD kuvvetlerinin komutanı General Herbert Norman Schwarzkopf, aldığı bir emirle birliklerini geri çekti. İsyancılar adeta ‘suyu çekilmiş kurbağa’ gibi kaldı. Saddam’ın kuvvetleri çoğunu katletti. Yörede yaşayan 70 bin kişi ABD’ye, 30 bin kişi de İran’a göç etti. Kalanlar ise yüzlerce kilometrekareye yayılan Basra bataklıklarına sığındı. Binlerce sene evvel Sümerler de aynı çareye başvurmuştu. Çünkü buraya girilemiyordu. Rejim askerlerinin de girmesi zordu. Neticede yörede geceleri isyancılar, gündüz Saddam rejimi hâkimdi. Durumu içine sindiremeyen Saddam, Dicle ve Fırat’ın birleşerek oluşturduğu Şattülarap’ın yatağını değiştirdi. Bu iş için ambargo sebebiyle petrol satamadığı günlerde neredeyse tüm bütçeyi harcadı. Kamu sektörü ve özel sektördeki tüm iş makinelerine el koydu. Bununla da yetinmeyen Saddam,  kuruyan bataklıkları ateşe verdi. Böylece BM’nin ‘dünyanın en büyük çevre felaketlerinden biri’ olarak tanımladığı vaka meydana geldi. Bu olaydan sonra bataklıkların ortasındaki Cibayiş şehrinin nüfusu 67 binden 6 bine düştü. Bölgede salgın hastalıklar kol geziyordu.”
   </p>
   <p>
    <strong>
     ‘Hasankeyf ölmesin’
    </strong>
   </p>
   <p>
    Alwash, ABD’nin Irak’ı işgalinden 3 ay sonra döndüğü Irak’ta,  2 sene içinde hükümeti ikna etti.  Basra Bataklıklarını Kurtarma Planı hazırladı. Nehir tekrar eski yatağına döndürüldü. Alwash’ın söylediğine göre yapılan çalışmalara rağmen bugün bataklığın ancak yarısı canlandı.
   </p>
   <p>
    Yakın zamanda Basra bataklığının kurtarılmasına ön ayak olan Alwash’a dünya çapında prestijli kabul edilen Goldman Çevre Ödülü verildi. Basra bataklıklarını besleyen Dicle ve Fırat nehirlerinin kaynağı Anadolu. Alwash’ın, bataklıkların korunması için Irak ve Türkiye’ye de önerileri var.
   </p>
   <p>
    Azzam Alwash, Basra bataklıkları ve Hasankeyf’in geleceği için endişeli. Çünkü ona göre Dicle’ye bağımlı varlıklar sadece bulunduğu memlekete değil, tüm insanlığa ait. Hasankeyf su altında kalırsa önce İslam âleminin sonra insanlığın bir parçası eksilir. Alwash, “Bölge ülkeleri arasında bir diyolog ortamına hizmet etmek istiyorum.  Konuşarak bu suyun nasıl kullanılacağını karar verebiliriz.” diyor. Alwash’ın dikkat çektiği bir diğer konu Türkiye’de dillendirilen, suyun petrol karşılığı satılması yaklaşımı. Bu, Irak Meclisi’nde büyük rahatsızlık oluşturmuş. Alwash, Irak’ın daha eski bir medeniyete sahip olduğunu ileri sürerek su üzerinde hak iddia etmesini de ‘aptalca’ bulduğunu belirtiyor. Uzun süre yaşadığı ABD ile Meksika’nın Colorado Nehri üzerindeki anlaşmazlığından misal veren Alwash bu konuda şunu söylüyor:  “Meksika, bu nehir için 2 dava kazandı. Ancak bir şey değişmedi. Türkiye de NATO ülkesi. Uluslararası anlaşmalar da güçlülerin yanındadır.”
   </p>
   <p>
    Türkiye ve Irak’ın su konusundaki işbirliğinde ortak çıkarları olduğunun altını çizen Alwash, önemli bir teklifte bulunuyor: “Türkiye,  Irak’a hidroelektrik enerji satsın. O zaman, Irak’ta kimse ‘bizim suyumuzu bize satıyorlar’ diye rahatsızlık duymaz. Fiyat pazarlığı yapılır. Türkiye’nin Güneydoğu’daki elektriği Batı’ya taşırken meydana gelen kayıp azalır. Irak’a verilen elektrikten önemli oranda iletim hatlarındaki kayıptan kâr edilir.  Hatta Türkiye’nin sattığı elektrik yenilenebilir olduğu için uluslararası karbon ticaretinden pay alınır.”
   </p>
   <p>
    Fırat ve Dicle’nin birleşmesiyle oluşan Şattülarap suyunun yüzde 60’ının Türkiye’deki karların erimesiyle oluştuğunu vurguluyor Alwash. Fırat ve Dicle üzerine yapılan barajlar sebebiyle Basra sazlıklarının kurumayacağına; ancak yöre ekolojisinin değişeceğine dikkat çekiyor. İlginç bir de öngörüsü var Alwash’ın: “Önümüzdeki dönemde Ortadoğu ve Asya memleketleri arasında bir birlik kurulacak.” Bağdat’ta bunu söylediğinde politikacıların kendisine gülümsediğini söyleyen Alwash, “Varsın gülsünler, ben ‘Basra bataklıkları kurtulacak’ derken de gülüyorlardı. ” diyor. Azzam Alwash’ın geleceğe yönelik iki projesi var; biri, Basra bataklıklarının ‘Doğa koruma alanı’ ilan edilmesi.  Kendisi, eko turizm için kaynak oluşturulması çalışmalarına başlamış bile. Diğer proje ise Alwash İran Irak savaşı sırasında on milyonlarca mayın döşenen sınırdaki arazilerin  ‘Barış Parkı’na çevrilerek koruma altına alınmasını öneriyor. Eğer bu gerçekleşirse Irak’ın yüzde 17’si korunmuş olacak.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-36371-batakliktan-cikan-kurtarici.html), [web.archive.org (arşiv bağlantısı)](http://web.archive.org/web/20130904034030/http://aksiyon.com.tr:80/aksiyon/haber-36371-batakliktan-cikan-kurtarici.html)
