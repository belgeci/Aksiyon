# Yassıada'nın ipini Davutoğlu çekti!

*Gürhan Savgı 2015.05.19*

<div class="pNewsDetailMainContent ctx_content" itemprop="articleBody">
 <blockquote>
  <p>
   Menderes’in zalimane yargılandığı Yassıada yoğun imarlı bir turizm projesine mekân oldu. Bar ve gece kulüplerinin yer aldığı lüks otel merkezli projenin temelini Başbakan Davutoğlu attı.
  </p>
 </blockquote>
 <p>
  Anadolu yakası açıklarında bulunan 9 ada ile iki kayalık İstanbullular arasında ‘Adalar’ diye anılır. Üzerine çok şiirler, şarkılar yazılmıştır. Bizans döneminde daha çok sürgün yeri olduğu için de yazılı kaynaklarda Prens Adaları olarak isimlendirilir. İçlerinden Yassıada, 27 Mayıs İhtilali sonrası merhum Adnan Menderes ve Demokrat Partililerin yargılandığı yer olarak da acı bir hatıradır.
 </p>
 <p>
  İstanbul tepeleriyle kol kanat gerdiği için adalarda Akdeniz bitki örtüsü görülür. Kuzeyli Megapol’e düşen kendisine uzanan bu sıcak mucizenin korunmasıydı. Ancak burasını betona gömecek projenin temeli bizzat Başbakan Ahmet Davutoğlu tarafından geçen hafta atıldı.
 </p>
 <p>
  Adalar’ın idamıyla sonuçlanacak süreç aslında 2011’de başlamıştı. 2010 referandumundan güç alan AK Parti, o günlerde darbe karşıtı söylemlere hız verdi. Bu arada gayet masum bir teklif ortaya atıldı: Yassıada, bir demokrasi adasına dönüştürülsün. Aksiyon bu süreçte iki defa uyardı. 16 Aralık 2013’te “Yassıada’nın idamı”, 10 Mart 2014’te “Bu da oldu, rant için Adalar büyütüldü” başlıklı haberler yayımladı.
 </p>
 <p>
  2012’de çıkarılan yönetmelikle Kültür ve Tabiat Varlıklarını Koruma Kurulları ‘kültür’ ve ‘tabiat’ olarak ayrıldı. İstanbul 1 Numaralı Tabiat Varlıklarını Koruma Bölge Komisyonu, Yassıada’nın, 1. Derece Doğal SİT durumunu kaldırdı. Böylece yapılaşmanın önü açıldı. Ardından aynı komisyon adanın tarihî SİT statüsünü de iptal etti.
 </p>
 <p>
  Adalar’ın yasal koruma kalkanları indirildikten sonra sıra planlamaya geldi. Bir problem daha vardı. Kanunlar yoğun bir şekilde inşaat yapılmasına el vermiyordu.
 </p>
 <p>
  AKP, Adalar’ı torba yasalarından birinin içine soktu. Buradaki yatırım, yap-işlet-devret modeli ile ilgili kanundaki kısıtlamalardan muaf tutuldu. Ayrıca Kıyı Kanunu hükümleri ve diğer mevzuatta yer alan hükümlere bakılmaksızın planlama, imar ve inşaat uygulamaları yapılabilecekti. Aslında torba yasa ile diğer üst dereceli kanunları geçersiz saymak bir anayasa suçu idi. Ancak CHP’li Adalar Belediyesi Anayasa Mahkemesi’nde iptal davası açmak için gereken 60 günü her ne hikmetse kaçırdı.
 </p>
 <p>
  Tarihî tapu kayıtlarında Yassıada ve Sivriada’nın her ikisi ayrı ayrı 18 hektar gözüküyordu. Oysa gerçekte Yassıada 10, Sivriada 9 hektar idi. Bu hata bilinçli şekilde düzeltilmedi. İmar, yanlış yüzölçümü üzerinden hesaplandı. Böylece inşaat yapılabilecek alan artırıldı.
 </p>
 <p>
  Sivil toplum kuruluşları, Adalar Belediyesi ve vatandaşlarca planlara 210 ayrı itirazda bulunuldu. Her iki adadaki bitki varlığının yok sayıldığına dikkat çekildi, kültürel değeri olan eserlerin korunması istendi. Adalar’ın yapısı korunarak müze ve kongre merkezlerinin inşa edilmesi talep edildi.
 </p>
 <p>
  Ne mi oldu? Evet, planlar değiştirildi değiştirilmesine ama itirazcılarla dalga geçer gibi. İnşaat yapılabilecek alan ilk planda 52 bin metrekare iken itirazdan sonra 55 bine çıkartıldı. Ada’daki değişik oranlarda inşaat alanı verilen tesis, iskele ve kayalık ayrımı kaydırılarak Ada’ya aslında hatalı olan toplam yüzölçümü üzerinden imar hakkı verilmişti. Sivriada da artan imardan nasibini aldı.
 </p>
 <p>
  Bir illüzyonist ustalığıyla işletilen süreçten adrese teslim bir ihale çıktı. Türkiye Odalar Borsalar Birliği’ne bağlı bir firmaya 600 milyon liralık yatırım verildi.
 </p>
 <p>
  Yassıada’ya, 378 yataklı 5 yıldızlı bir otel ve onu destekleyen inşaatlar yapılacak. Turizm Yatırımı Belgesi’nde; büyük acılara sahne olan Ada’da, 100 kişilik bar, 100 kişilik gece kulübü kurulmasına cevaz veriliyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/yassiadanin-ipini-davutoglu-cekti_550940), [web.archive.org (arşiv bağlantısı)](http://web.archive.org/web/20151213084732/http://www.aksiyon.com.tr/dosyalar/yassiadanin-ipini-davutoglu-cekti_550940)
