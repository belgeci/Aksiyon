# Karaburun’u rüzgâr almadan!

*Gürhan Savgı 2013.08.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İzmir Karaburun’da 500 yıldır varlığını sürdüren Yörük köyleri hatalı kurulan rüzgâr türbinleri, ağaçlandırma alanları ve balık çiftlikleri sebebiyle göç etme noktasına geldi. Köylüler, devletin etkili tedbir alarak köy hayatının uyumlu şekilde sürdürülebileceğini göstermesini istiyor.
  </font>
 </div>
 <div id="newsText">
  <font class="detail-text">
   <p>
    Karaburun, Ege sahillerinin henüz yoğun yapılaşmaya maruz kalmamış nadir noktalarından. Bir anlamda, Başbakan Tayyip Erdoğan’ın kısa süre önce kıyılarda başlattığı imar temizliğine ihtiyaç duymayan yerlerden. Ege Denizi’ne doğru at başı gibi uzanan Karaburun Yarımadası, tabii değerleriyle sahip olduğu uluslararası ölçekte koruma altındaki nadir bitki ve hayvan varlığıyla bir dünya mirası.
    <p>
     Fakat yıkıcı medeniyet telakkisi, giderek Anadolu’nun batı ucundaki beldede de etkisini gösteriyor. Yarımadanın dört bir tarafına yayılmış balık çiftlikleri, köylerin dibinde yapılan ve hızla artan rüzgâr enerji santralları, mermer ve taş ocakları, kontrolsüz su ürünleri avcılığı çevreyi tahrip ediyor, dolayısıyla hayatı zorlaştırıyor.
     <p>
      Bu duruma dikkat çekmek için Karaburun Kent Konseyi çatısı altında buluşan bir grup duyarlı insan “Karaburun’a İyi Bak” adını verdiklerini etkinlik düzenledi. 17-18 Ağustos’taki etkinlikte çevre meselelerinin yaşandığı mahaller kalabalık bir grupla ziyaret edildi. Sorunlar, yaşayanların ağzından dinlendi.
      <p>
       Karaburun şoke edici bir coğrafya. Deniz seviyesinden çok kısa bir yol katederek 1300 metrelere çıkmak mümkün. Üç tarafı denizle kaplı coğrafyada bu ani yükselti de olunca rüzgâr eksik olmuyor. Bunu keşfeden bir enerji üretim firması da boş durmamış, yörede 50 rüzgar türbini kurmuş. 70 türbin de inşa halinde. Yeni rüzgâr santralleri hakkında yarımada yüzölçümünün yarısı için ‘ÇED gerekli değildir’ kararı verilmiş.  Çalışan 50 türbin bile büyük sorunlara yol açıyor.  Köylüler yaşananları şöyle anlatıyor: “Geceleri gözlerimize uyku girmiyor. Keçilerimiz ölüyor. Ürünlerimiz bozuluyor.” Peki, yenilenebilir enerji kaynağı olan rüzgâr nasıl zararlı olabilir? Hemen anlatalım: Uzaktan maket gibi görünen rüzgâr türbinleri yüzlerce metrelik çelik direkler üzerinde yükseliyor. Kanatların ağırlığı 60 tona ulaşıyor. Bu büyük yapıların nakli ve işletmesi için onlarca kilometre yol açılıyor. Bu yol rüzgârın sert ve sürekli estiği bölgede olduğu için aşırı tozlanmaya sebep oluyor. İşte bu toz, hayvanlar ve tarım ürünleri için hastalık ve verim düşüklüğü demek. Devasa rüzgâr türbinleri yerleşim yerlerine yakın konumlandırıldığında da evlerde tıpkı otomobilde tek taraflı cam açıldığında hissedilen basınç ve gürültüye sebep oluyor.
       <p>
        Karaburun’a İyi Bak etkinliği çerçevesindeki ilk durak yaz ortasında dağ havasıyla karşılaştığımız Yaylaköy’dü. Yöredeki diğer Yörük köyleri gibi geçiminin önemli bölümünü keçi besiciliği ile sağlayan köyde ahali, toz, gürültü ve ağaçlandırma alanlarına çekilen tel örgülerden şikâyetçi. Sorunların en hayati olanı toz. Köylülerden Ekrem Balaban, tozun devletin desteği ile yetiştirdikleri kıl keçilerinin hastalanmasına ve ölümüne sebep olduğunu söylüyor. Daha yapılmadan uyarmalarına rağmen türbinlerin köye çok yakın inşa edildiğini söyleyen Balaban, “Evlerde büyük basınç ve gürültü yapıyor. Geceleri gürültüden gözümüze uyku girmiyor.” diyor.
        <p>
         Necla Arıcı, devletten tek isteklerinin rüzgâr santrali kurulmadan önceki mutlu günlerine dönmek olduğunu dile getiriyor. 66 yaşında olduğunu belirten Arıcı, bugüne kadar hayvancılıktan elde ettikleri helal gelirle kimseye muhtaç olmadan çocuklarını okuttuklarını, geçimlerini sağladıklarını hatırlatıyor. Dertli kadın, toz sebebiyle bu sene kıl keçisinden kazandıkları paranın veteriner ve ilaca gittiğini anlatıyor: “Kimsenin parasına ihtiyacımız yok. Biz bugüne kadar helal kazandık. Ankara buraya gelsin, bu sorunları çözsün.”
         <p>
          <strong>
           Göç etmek istemiyoruz
          </strong>
          <p>
           Köylülerden santrale karşı mücadelede başı çekenlerden biri Mustafa Şenbahar. Eline aldığı tozlu bir dal ile konuşan Şenbahar, 2007’de Tarım Bakanlığı’nın desteği ile 2 bin zeytin ağacı diktiklerini belirtiyor. İddiasına göre, bir enerji firması 2011’de Tarım İl Müdürlüğü’nden aldığı bir raporla rüzgâr türbini dikmek için 5 yaşındaki zeytinleri sökmüş. Bu konuyla ilgili açtıkları dava devam ediyormuş. Keçilerin çalı ile beslendiğini belirten Şenbahar, “Toza bulanan çalıları yiyen keçiler hastalanıp ölüyor. Böyle giderse 400 senelik köyümüzden göçmek zorunda kalacağız; ama bunu kim ister!” diye konuşuyor.
           <p>
            Karaburun Belediye Başkanı Hamza Serdar Yasa’nın verdiği bilgilere göre, geçmişte bu bölgede 50 bine yakın karakeçi vardı. Sütü çok faydalı olan hayvanların sayısı bugün sadece 6 bin. Rüzgâr santral şirketlerinin asfaltlamadığı yollar sebebiyle oluşan toz hayvanlara zarar veriyor. Zeytinlik alana ayrılan binlerce dönüm arazinin etrafı tellerle çevrildi. Yeterli geçiş koridorları bırakılmadığından keçiler beslenme alanlarına ulaşamıyor. Mera kanunu uygulanmıyor.
            <p>
             Geziye katılanlara çevre hakkında bilgiler veren Karaburun Kent Konseyi Başkanı İpar Buğradilli, en büyük amaçlarının Yarımada’yı köy hayatı ve doğasıyla koruma altına aldırmak olduğunu söylüyor: “Karaburun Yarımadası sahip olduğu doğal, kültürel değerleriyle dünya mirası. Bugün rüzgâr santralleri, balık çiftlikleri, maden taş ocaklarıyla hem kültürümüz hem köylülerimiz hem de doğa ve yaban hayatı talan ediliyor Bundan sonraki adresimiz karar vericilere durumu anlatmak için Ankara olacak.”
             <p>
              Karaburun’da maden ocakları da büyük rahatsızlık oluşturuyor.  Burada yılda 55 bin ton kapasiteli bir tesis kurulmasına izin verilmiş.  Mermer, taş ve mıcır ocakları yarımadanın endemik bitkilerine zarar veriyor. Kent Konseyi’nden Pamir Teker’in verdiği bilgilere göre, zengin flora ve biyolojik çeşitliliğin yanı sıra zirai gelir kaynakları olan zeytin, nergis, sümbül, enginar, mandalina gibi bitkiler üzerinde yıkıcı, bozucu etkiler oluşturuyor.
              <p>
               Karaburun sahillerini saran balık çiftlikleri de iyi görünen bir alandan gözlemlendi. Kent Konseyi’nden Mustafa Özer, Eğriliman’ı göstererek balık çiftliklerinin 1 sene önce daha açığa taşınmasına rağmen bölgenin halen pis koktuğunu anlatıyor.
               <p>
                Etkinlikteki diğer durak, kıyı köylerinden Salman’dı. Köy meydanında davul zurna eşliğinde yapılan börek ikramından sonra yöredeki sorunların dile getirildiği konuşmalar yapıldı.
                <p>
                 Karaburun Muhtarlar Birliği Baş-kanlığı’nı da yürüten Salman Köyü Muhtarı Bülent Gültekin, balık çiftliklerinden epey şikâyetçi. Güntekin, çiftliklerin dışkı ve yemlerle bulunduğu deniz bölgesini öldürdüğünü iddia ediyor. Çiftlik kaynaklı pislikler ve çalışan teknelerin yağ ve sintine atıklarının sahili kirlettiğine dikkat çeken Gültekin, yöreyi ziyaret eden turistlerin bu kirliliğe muhatap olduğunu belirtiyor. Köyün en büyük meselelerinden biri de aniden doğal SİT alanı içine alınması. Bu sebeple çivi bile çıkılamayan köyde özellikle gençler büyük şehirlere göç ediyor.
                 <p>
                  Parlak Köyü Muhtarı Kenan Özaydın,  santral yollarının asfaltlanmasını isteyerek  projelerin insanların huzurunu bozmayacak şekilde yapılması gerektiğini söylüyor.
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36368-karaburunu-ruzg%C3%A2r-almadan.html), [web.archive.org (arşiv bağlantısı)](http://web.archive.org/web/20131112070313/http://www.aksiyon.com.tr:80/aksiyon/haber-36368-karaburunu-ruzg%C3%A2r-almadan.html)
