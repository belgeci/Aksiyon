# Görünür kazalar ülkesi

*Gürhan Savgı 2014.09.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ekonominin Kayıtsız Şartsız Büyümesi Gerektiği Düşüncesi Tedbirsizlikle Birleşince Kazalar Hem Sayı Hem De Çap Olarak Büyüdü. Türkiye, Kalkınma Rakamlarına Negatif Etkisi Olur Diye, Uluslararası Çalışma Örgütü’Nün (Ilo) İşçi Sağlığı Ve İş Güvenliği Konusundaki Bazı Sözleşmelerine İmza Atmaktan Kaçınıyor.
  </font>
 </div>
 <div id="newsText">
  <font class="detail-text">
   <p>
    Geçmiş olsun ve taziye ziyaretlerinde çokça zikredilen bir deyimdir: “Görünmez kaza”. Acıya karşı tesellidir çünkü. Ancak Türkiye’yi yasa boğan son kazaları ‘görünmez kaza’ olarak tanımlamak pek mümkün değil. Maalesef onlar göstere göstere gelen ‘görünür kazalar’. Milleti derinden sarsan Soma ve Mecidiyeköy facialarında kaza âdeta ‘geliyorum’ diye haykırıyordu. Torunlar GYO-Torun Yapı ve Kapıcıoğlu firmalarının İstanbul - Mecidiyeköy’deki 43 katlı gökdelen inşaatında 10 işçi yüklü malzeme ile bindikleri asansörün düşmesi sonucu vefat etti. Olayla ilgili resmî incelemede birçok teknik kusur ve işletme kusuru tespit edildi. İnşaat kazası gündemdeki sıcaklığını korurken vicdanları rahatsız eden başka bir gelişme oldu. Soma’da 301 madenciye mezar olan maden ile ilgili olumlu rapor yazan 2 iş müfettişi için soruşturma izni verilmedi.
   </p>
   <p>
    <img alt="" height="233" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar2.jpg">
     Giderek sıklaşan ve kayıpların arttığı iş kazaları, toplumun her kesimini ilgilendiriyor. Yılda yaklaşık 1500 kişi iş kazasında ölüyor. 5000 kişi de sakat kalıyor. Yaklaşık 9 milyon sigortalının bulunduğu Türkiye’de, resmî rakamlara göre yılda 70 bin civarında kişi iş kazası geçiriyor. Bu alanda Avrupa birincisi, dünya üçüncüsüyüz. Türkiye’deki kaza ortalaması Avrupa ortalamasının tam 7 katı. En fazla iş kazası yaşanan sektörler ise maden, metal ve inşaat sektörleri.
    </img>
   </p>
   <p>
    Ekonominin kayıtsız şartsız büyümesine ilişkin inanç, tedbirsizlikle birleşince kazalar daha sık yaşanmaya başlandı. Çalışma ve Sosyal Güvenlik Bakanlığı (ÇSGB) verilerine göre iş kazalarının doğrudan ve dolaylı maliyeti –sıkı durun– tam 35 milyar lira. 76 binden fazla insan iş kazası sonucu ölüm maaşı, 60 bin civarında kişi de iş göremezlik maaşı alıyor. Tüm sağlık giderlerinin 22 milyar lira civarında olduğu düşünüldüğünde rakamın büyüklüğü daha da ortaya çıkıyor. Ölenlerin ardında bıraktıklarının ve sakat kalanlarla yakınlarının manevi zararlarının da hesaba katılması gerekiyor. Bunlar resmî veriler. Yani buzdağının görünen yüzü. Türkiye İstatistik Kurumu’na göre her on iş kazasından sadece biri Sosyal Güvenlik Kurumu kayıtlarına yansıyor. Türkiye’de her yıl 700 binin üzerinde iş kazası meydana geliyor. Bu, saatte 80 kaza demek.
   </p>
   <p>
    <img alt="" height="147" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar3.jpg"/>
    İş kazalarında hayatını kaybedenlerin sayısı az olduğunda, görünürlükleri gazetelerin 3. sayfasından daha önde olmuyor. Mağduriyetler pansuman çözümlerle giderilmeye çalışılıyor.
   </p>
   <p>
    Soma kazasından önce yaşanan Zonguldak, K.Maraş-Elbistan, Bursa-Mustafakemalpaşa’daki maden kazalarında politikacıların günü kurtarmak için verdiği sözler kâğıt üzerinde kaldı. Mağdurlar seslerini bir türlü duyuramadı. Mahkemelerde adalet hep gecikti. Çelişen farklı kararlara muhatap oldular.
   </p>
   <p>
    Mesela, dönemin başbakanı Recep Tayyip Erdoğan’ın kondüktör olarak yola çıkış işaretini verdiği ‘hızlandırılmış tren’, 23 Temmuz 2004’te Sakarya’nın Pamukova ilçesinde raydan çıkmış ve 36 vatandaş hayatını kaybetmişti. Politikacıların ‘sorumlular hesap verecek’ nutuklarından sonra fatura sadece 2 makiniste kesildi. Dosya kapatıldı.
   </p>
   <p>
    Afşin -Elbistan Termik Santrali, Ankara -OSTİM, Tarsus, İstanbul-Davutpaşa ve Esenyurt’taki iş yeri yangınları onlarca cana mal oldu. Tuzla Tersanesi ve Kırıkkale askerî mühimmat deposundaki patlamalar, Adana Kozan Gökdere Köprü Barajı Derivasyon Tüneli kapağının patlaması, 3. köprü Çavuşbaşı Viyadüğü inşaatındaki göçük yine işçilerin kurban olmasıyla neticelendi. Her olay günlerce kamuoyunun gündeminde kaldı.
   </p>
   <p>
    Büyük kazalarda kamuoyu bir süre kaza ve sonuçlarını tartışıyor. Bu aşamada siyasiler ölen veya sakat kalanların yakınlarına bazı imkânlar sağlıyor, tedbir alınacağını ifade ediyorlar. Mesele kapsamlı bir şekilde ele alınmak yerine birkaç düzenleme ile âdeta geçiştiriliyor. Oysa olması gereken, kaza yaşanmadan mevzuattaki eksiklerin giderilmesi ve iş kazalarına karşı bilincin, çalışan, işveren, devlet tarafından sindirilmesi ve uygulanması.  ‘Mış’ gibi yapmak sadece vaziyeti kurtarıyor.
   </p>
   <p>
    Kamu vicdanında büyük yaralar açan kazalar neden kaynaklanıyor? Bu kötü gidişi nasıl önleyebiliriz?
   </p>
   <p>
    Yukarıdaki sorulara cevap vermek için öncelikle iş kazalarının medeniyetin ve insanlığın bir problemi olduğunu idrak gerekiyor. Kaza bir realite ancak, önlenmesinde her ülke aynı hassasiyeti göstermiyor.
   </p>
   <p>
    Başta Avrupa ülkeleri olmak üzere sanayileşmiş ülkeler kaza gerçeği ile 19. yüzyılın başından itibaren tanıştı. Özellikle endüstri devriminden sonra iş kazalarında ciddi artışlar oldu. İşçilerin karşılaştığı meseleler büyük sosyal hareketlere sebep oldu. Komünizm, sosyalizm gibi ideolojiler işçi sınıfının problemleri etrafında gelişti. Konuyla ilgili edebiyat eserleri verildi. Gidişe dur demek isteyen sanayileşmiş ülkelerde çalışanların hakları ön plana çıktı. Çalışma hukuku giderek daha insani hâle getirildi. Ancak sermaye ile iş gücü arasında süren soğuk savaşa bir türlü son verilemedi. 1950’lerin sonları ile 1980 arası çalışanlar lehine görece bir iyileşme sağlandı. 1980 sonrasında ise sermaye ‘liberalizm’ etiketiyle kendini yeniden yapılandırdı.
   </p>
   <p>
    <img alt="" height="333" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar4.jpg"/>
    Şeffaflık ve serbest ticaret kavramlarını kullanarak dünya çapında finans merkezli bir ekonomik yapı kurdu. Taşeronlaşma arttı. Gelişmiş 7 ülke (G -7), Gelişmekte olan 20 ülkeye evrildi. G-20 oldu. Çünkü gelişmiş ülkelerin pazara ihtiyacı vardı. Gelişmiş ülkeler dünya çapında adaletsiz bir düzen kurmaya devam etmekle birlikte kendilerine çekidüzen verdiler. Çalışma hayatına somut kriterler getirildi. 1919’da Uluslararası Çalışma Örgütü (ILO) kuruldu.
   </p>
   <p>
    Günümüzde çalışma hayatında ILO’nun yanı sıra  Birleşmiş Milletler (BM) ve Avrupa Birliği normları bütün dünyada referans kabul ediliyor. Ülkedeki çalışma hayatı bu kriterler üzerinden değerlendiriliyor.
   </p>
   <p>
    Osmanlı döneminde geçerli olan hukukta çalışanların haklarını korumaya yönelik kural ve uygulamalar vardı. Ancak o günkü sosyal ve uluslararası dengeler sebebiyle tatmin edici bir gelişme sağlanamadı. Cumhuriyet döneminde de çalışma hayatı kanunlara yavaş bir süreçle girdi. 1945’te ‘İşçi Sigortaları Kurumu Yasası’ çıkarıldı. 1964’te 506 sayılı Sosyal Sigortalar Kanunu ile de çeşitli haklar sağlandı. 1971’de 1475 sayılı İş Kanunu çıkarıldı. 2003’te 4875 sayılı İş Kanunu yürürlüğe girdi. 2006’da 5510 sayılı Sosyal Sigortalar ve Genel Sağlık Sigortası kabul edildi.
   </p>
   <p>
    Ve nihayet 2012’de Avrupa Birliği (AB) kıstaslarına uyum için hazırlanan 6331 sayılı İş Sağlığı ve Güvenliği Kanunu devreye girdi. Bu kanun kazaların yaşanmaması için işveren ve işçiye çeşitli hak ve sorumluluklar getiriyor. Kanunun getirdiği en önemli yenilik iş yerinde güvenlik için alınacak tedbirleri genel kriterler dışında her iş yerinin kendi özelinde almasını temin etmek. Burada devreye kanunla kurulan ve personel sayısına bakılmaksızın her iş yeri için zorunlu hâle getirilen iş güvenliği uzmanları devreye giriyor. İş yerindeki tehlike seviyesine göre 3 ayrı tip belgeye sahip uzmanlar alınacak genel tedbirlerin yanı sıra iş yerine özel tedbirlerin alındığını denetlemekle görevliler.
   </p>
   <p>
    Uzmanın rolü, sistem içinde işverene danışmanlık hizmeti vermekle sınırlı. Tedbirlerin alınmasından ya da kazalardan tam olarak işveren sorumlu. Uzman, işçi sağlığı ve güvenliği hizmetlerinin yürütülmesindeki ihmallerinden dolayı yükümlülük altına giriyor. İş güvenliği uzmanının hiyerarşik yapı altına girmemesi gerekiyor. İşte bu olmazsa olmaz bağımsızlık yürürlükteki yasayla tam olarak güvence altına alınmış değil.
   </p>
   <p>
    <img alt="" height="634" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar6.jpg"/>
    İş güvenliği uzmanları, aksaklıkları ve alınması gereken tedbirleri işverene yazılı olarak sunuyor. Gereğinin yapılmaması hâlinde ÇSGB’ye başvurabiliyor. Uzmanlara verilen bu yetki pratikte çoğu zaman kâğıt üzerinde kalıyor. Çünkü uzman ücretini işverenden alıyor. ‘Parayı veren düdüğü çalar’ esprisiyle bu konuda patronun etkili olduğu gerçeği yaşanan son büyük iş kazalarında da ortaya çıktı.
   </p>
   <p>
    Konuyla ilgili çalışan akademisyenlere göre iş güvenliği uzmanının iş organizasyonu dışında bağımsız faaliyeti, ancak etkili bir iş güvencesi ile temin edilebilir. Bunun için de iş güvenliği uzmanları için kapsamlı bir iş güvencesi sistemi getirilmesi gerekiyor. Bugünkü uygulamada bir uzmanın sözleşmesi feshedildiğinde dava açarak eski görevine iadesi için o iş yerinde 30 işçi çalışması ve 6 aylık hizmeti olması şartı aranıyor. Öncelikle bu kısıtlamanın kaldırılması isteniyor. Ayrıca 10’dan az personel çalıştıran iş yerine iş güvenliği uzmanı için devletin destek vermeme uygulamasının da kaldırılması talep ediliyor.
   </p>
   <p>
    İş güvenliği uzmanlarının ücretlerinin işveren yerine devlet tarafından ödenmesine yönelik teklifler bulunuyor. Bakanlığın da sermayenin etkisinde kalacağına dair iddiaları yabana atmamak gerekiyor. Bu konuda yapılacak en kapsamlı uygulama sendikaların iş güvenliği uzmanlarının istihdamı ve ücretleri ile ilgili sorumluluk üstlenmeleri. Bu alternatifte ya sendikanın ücrete aracılık etmesi ya da sendikanın onayı ile devletin ödeme yapması öneriliyor.
   </p>
   <p>
    Soma ve Mecidiyeköy kazaları incelendiğinde kaza sebepleri arasında öncelikle iş yerlerinin statü sorununu ele almak gerekiyor. Soma’da güvenlik için gerekli altyapı şartı istenmeden özelleştirilen bir maden işletmesi ile karşılaşıyoruz. Mecidiyeköy’de ise Toplu Konut İdaresi (TOKİ) projesi olarak başladığı için yapı denetimi dışında kalan bir rezidans inşaatı bulunuyor. TOKİ daha sonra parasını alarak tamamen devre dışı kalmış. Neticede oluşan gri alan bu büyük inşaatı denetleyecek bir kurum kalmaması anlamına geliyor. İş kazalarını en aza indirmenin en önde gelen unsurları hiçbir kurumun genel ve kurum içi denetimin dışında kalmaması.
   </p>
   <p>
    <img alt="" height="147" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar5.jpg"/>
    Torun Center’in kapısında görüştüğümüz, açtığı imar davaları ile kamuoyunun tanığını Avukat Can Atalay, Ali Sami Yen Stadyumu ve bitişiğindeki TEKEL arazisine yapılan binaları idari yargının bir ayıbı olarak değerlendiriyor. Torun Center’a karşı açtıkları davada keşfe geldiklerinde arazideki ağaçların korunacağı beyanı ile karşılaştıklarını söyleyen Av. Atalay bugün hepsinin kesildiğini söylüyor. TEKEL arazisindeki kulelerle ilgili yürütmeyi durdurma kararı olmasına rağmen çalışmaların devam ettiğine dikkat çekiyor. Atalay’a göre, bağımsız yargı, mevcut trafiğin akmadığı, yeşil alanın olmadığı Mecidiyeköy gibi sıkışmış bir merkezde devasa gökdelenlerin inşaatına izin vermemeliydi.
   </p>
   <p>
    Kazaları çağıran diğer bir sebep istihdam politikaları. Daha çok kâr elde etmek isteyen işverenlerin, tecrübeli çalışanları tercih etmemesi, ucuz ve vasıfsız elemana yönelmesi kazaları artırıyor. Soma ve Mecidiyeköy’de ölenlerin yaşlarının küçük olması durumu ispatlıyor. Asansör faciasında ölen görevlinin 5 günlük işçi olması gibi. Mecidiyeköy’de işçiler, asansörü kiralayan Geda-Majör Şirketi’ne bağlı iki uzman personelin arızaları gidermede yetersiz kaldığını, elektrikçilerin bu konuda aktif olduklarını anlatıyor. İşçiler, uzman personelin Almanya’dan ithal edilen asansörde meydana gelen arızalarda bu ülkedeki mühendisleri aradıklarını anlatıyor.
   </p>
   <p>
    Soma’da da yeni işe başlamış çok sayıda işçi kazadan etkilenmişti. Her iki vakada da taşeron firmalar ve onlara bağlı işçileri değişik yerlerden toplayan ‘ustabaşı’ tabir edilen tüccarlar bulunuyor. Bu ustabaşıların asıl işverenden aldıkları talimatlarla işçileri fazla mesaiye zorladığına dair birçok işçinin ifadesi bulunuyor. İş güvenliği için alınacak önlemlerin işi yavaşlatacağı kanaatinin de mutlaka kırılması gerekiyor. Bu konuda devlete ve iş dünyasının sivil toplum örgütlerine önemli görevler düşüyor.
   </p>
   <p>
    Devlet gelişmeye engel olacağı düşüncesiyle ILO’nun işçi sağlığı ve iş güvenliği konusundaki bazı sözleşmelerine bugüne kadar imza atmadı.
   </p>
   <p>
    <img alt="" height="719" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar7.jpg"/>
    Bunlar arasında; 152 sayılı liman, 176 sayılı maden, 167 sayılı inşaat iş yerlerindeki uyulacak esasları düzenleyen sözleşmeler yer alıyor. Ayrıca, imzalanmayanlar arasında; 119 sayılı Makinelerin Gerekli Korunma Tertibatı ile Teçhizine Dair Sözleşme ile daha geneli kapsayan 161 sayılı İş Sağlığı Hizmetlerine İlişkin Sözleşme de bulunuyor. Devletin bu tutumu sergilediği yerde çoğu işveren de güvenlik için harcama yapmak yerine kaza olduğunda ödeme yapmayı bilinçaltı olarak kabul etmiş durumda. Soma’da da, Mecidiyeköy’de de işçiler güvenlik eğitimlerinin prosedür savma kabilinden göstermelik olarak yapıldığını anlatıyor. Eğitimlerin dikkate alınması için eğitim psikologlarından destek alınması şart.
   </p>
   <p>
    Her iki kazada ortak gözlemlenen fiziki eksikliklerden biri de ekipman zafiyeti. İlk olayda yaşam odalarının olmaması, gaz maskelerinin son kullanım tarihi geçmiş ve yetersiz olması facianın boyutlarını ağırlaştırmıştı. Ayrıca madende yeterli sayıda çıkış tüneli de yoktu. Mecidiyeköy’deki işçiler de iş güvenliği eğitiminde gösterilen birçok malzemenin inşaatta olmadığını söylüyor. Ayrıca genel mevzuata göre işçi ve malzeme asansörlerinin ayrı olması gerekiyor. Oysa kazada asansörde 10 işçinin yanı sıra inşaat malzemesinin de bulunduğu resmî raporlara yansıdı. Asansörün aşırı yükte sinyal verme ve çalışmama sisteminin devre dışı bırakılmış olduğu ortaya çıktı. Ayrıca asansörün raydan çıkmasını önleyen 32. kattaki sonlandırıcı aparatın da yerinde olmadığı gözlendi. İşçilerin anlattığına göre binada tam 6 ayrı asansör boşluğu olmasına rağmen sadece iki asansör vardı. Biri de çalıştırılmıyordu.
   </p>
   <p>
    <strong>
     İhbar edip ikramiye alıyorlardı
    </strong>
   </p>
   <p>
    Mecidiyeköy’deki inşaatta çalışan Erdal Demir, 5 iş güvenliği uzmanının işçilerin hatalarından nemalandıkları garip düzeni şöyle anlatıyor: “Uzmanların elinde fotoğraf makinesi, hata yapmamızı bekliyorlar. Çünkü ihbar ettiklerinde 500 lira ikramiye alıyorlar.” Demir, ÇSGB’den gelen müfettişlerle ilgili gözlemini de şöyle paylaşıyor: “Denetleme yok. Gelen müfettişi patronlar yemeğe götürüyor. Denetlediğine dair imzayı atıyor. Bir gün bile müfettiş gelmedi. Kurallara uygun çalışın diye bir uyarı ile karşılaşmadık.”
   </p>
   <p>
    Sabah 7’de işe başlayıp akşam 6’da bıraktığını söyleyen Erdal Demir, bazı akşamlar 2 saat mesai yaptığını söylüyor. Demir, bir yıl dolmadan işe giriş çıkışının yapılarak kıdem tazminatı hakkının elinden alınmasından yakınıyor. Vergi kaçırıldığı ihbarında bulunan Demir, sigortaların asgari ücretten yatırıldığını oysa personelin asgari ücretten fazla kazandığını anlatıyor.
   </p>
   <p>
    Bu piyasada çalışmaya mecbur oldukları için isimlerinin açıklanmasını istemeyen işçiler de çarpıcı bilgiler verdi. Torun Center inşaatında 9 Nisan 2013’te montaj işçisi Erdoğan Polat (19) 14. kattan düşerek hayatını kaybetmişti. İşçiler, merhum Polat’a işe gelemeyecek olan arkadaşının yerine, onun kartı ile inşaata zorla giriş yaptırıldığını anlatıyor.
   </p>
   <p>
    İşçilerden alınan bilgiye göre inşaatı yaptıran Torunlar GYO-Torun Yapı ve Kapıcıoğlu ortaklığı inşaatı imal eden alt yüklenicilere yetiştiremedikleri işler için cezai müeyyide uyguluyor. Alt yüklenici onlarca şirket, milyonlarca liraya varan ceza baskısı altında. Durum böyle olunca da alt yüklenici şirketler işçileri daha çok çalıştırma yoluna gidiyor.
   </p>
   <p>
    <img alt="" height="480" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar9.jpg"/>
   </p>
   <p>
    <strong>
     Süre pazarlığı ölüm pazarlığıdır!
    </strong>
   </p>
   <p>
    Olay yerinde görüştüğümüz İnşaat İşçileri Sendikası (İnşaat-İş) Yönetim Kurulu Üyesi Sultan Çebitürk, kazaların önlenmesi için çalışma saatlerinin veya imalatın sınırlandırılması gerektiğini belirtiyor. İnşaat-İş Almanya’dan sendikalarla ortak bir çalışma yapmış. Çebitürk iş güvenliği ne kadar alınırsa alınsın işçi eğer yorgunsa kazaların meydana geleceği görüşünü savunuyor. Çebitürk, Recep Tayyip Erdoğan’ın açılış törenlerinde projelerin planlanandan daha kısa sürede tamamlanması için pazarlık yaptığına dikkat çekerek şunları söylüyor: “Bugün iktidarın övündüğü şey hızlı imalat ve çabuk bitirme. Hızlı imalat daha fazla insanın ölmesi anlamına gelir. Müteahhitlerle yapılan süre pazarlığı daha fazla kişinin ölümüne ferman çıkarmaktır. İnşaat işçileri maliyet kalemi olarak görülüyor. Soma’daki faciaya rağmen aylarca bekletilen torba yasa beklentilerimizi karşılamadı. Yeterli sayıya ulaştığımızda işçilerin güvenliği için gereken kararları alanları ayakta alkışlarız. Almayanları da Meclis’ten çıkarıp işçileri oraya sokmayı biliriz.”
   </p>
   <p>
    Çebitürk, Torun Center gibi İstanbul’un göbeğindeki bir inşaatta işçilerin 4’üncü bodrum katta kaldığına dikkat çekerek şunları söylüyor: “İşçi mesaiden çıktığı zaman banyo yapmalı. Burada sadece 4 tane banyo var. Çoğu birkaç günde bir banyo yapabiliyor.” Çebitürk iş güvenliği uzmanlarını istihdam edecek bağımsız bir kurum oluşturulmasının, hak edişlerin de sendikalarca onaylanmasının denetimin kalitesini artıracağı görüşünde.
   </p>
   <p>
    <img alt="" height="200" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar8.jpg"/>
    Torun Center önünde protestolar sürerken telefonu çalan bir işçi, sinirlenerek ‘çıkarırsan çıkar’ diye bağırmaya başladı. Yüzü kıpkırmızı olan işçi dönerek; “Arayan ustabaşım idi. Protesto seslerini duyunca işten çıkarmakla tehdit etti. Kendimi tutamadım, affedersiniz.” dedi.
   </p>
   <p>
    Kaza mahallindeki CHP İstanbul Milletvekili Mahmut Tanal da iş güvenliği uzmanlarının ücretlerinin devlet tarafından verilmesini de içeren bir kanun teklifi verdiklerini ancak kabul görmediğini söyledi.
   </p>
   <p>
    İş Güvenliği Uzmanları Derneği Başkanı Hacı Latif İşçen, Türkiye’de iş güvenliği kurgusunun yanlış olduğunu ifade ederek uzmanların ücretlerini işverenden almasının bir illiyet bağı oluşturduğu görüşünde. İşçen şunları söylüyor: “İşverenin işten çıkarma yetkisi bulunması söylemde bulunmasa bile güvenlik uzmanını etkiler. Almanya’daki gibi uzmanların direkt işverenden ücret almayacağı bir yapı oluşturulmalıdır. İş güvenliği uzmanı, iş müfettişinin yaptığı saha tespitlerini günlük olarak yapıp işverene bildirmekle yükümlü. Resmî bir defter oluşturulmuş. Bu defter işverende durduğu sürece her tespit bu deftere giremez. Bu tür detaylar atlanmamalı.”
   </p>
   <p>
    <img alt="" height="147" src="http://web.archive.org/web/20141117094624im_/http://medya.aksiyon.com.tr/aksiyon/2014/09/15/gorunur-kazalar10.jpg"/>
    İşçen, taşeronluk sisteminin her konuda yeterliliği olan ve imalatı eğitimsiz kişilere bırakmayacak şekilde yeniden yapılandırılmasının da gereğine işaret ediyor. Torun Center’daki NCA firması gibi yeni kurulan Ortak Sağlık ve Güvenlik Birimi (OSGB) firmalarına ağır eleştiriler yöneltiyor İşcen, 2012’den sonra kurulan bu firmaların çoğunun ehil olmadığını anlatıyor.
   </p>
   <p>
    Devletin ILO sözleşmelerini imzalamamasını eleştiren İşçen, mevcut sistemde herkesin herkese bir şeyler söylediği hâlde kimsenin sorumlu olmamasından yakınıyor. İşçen, kanunda çalışan için ayda 270 saat mesai sınırı olduğuna ancak bu kural çiğnendiğinde bir yaptırımının olmadığına dikkat çekiyor. İşçen’e göre devlet bu konuda kararlı olmalı. Gelişmiş ülkelerde yanlış yapan firmalara ağır yaptırımlar getirildiğini ve bir daha iş yapmasına dahi imkân verilmediğini örnekleriyle anlatan İşçen, Türkiye’nin de tüm taraflarıyla benzer bir karar verene kadar kazaların kaçınılmaz olacağını söylüyor.
   </p>
   <p>
    ________________________________________
   </p>
   <p>
    <strong>
     MMO: İş kazaları ekonomik düzenin eseri
    </strong>
   </p>
   <p>
    Makine Mühendisleri Odası’nın 2014’te hazırladığı ‘İşçi Sağlığı ve İş Güvenliği’ raporuna göre mevcut yaklaşımlarla iş kazaları ve cinayetlerinin önüne geçilmesi imkânsız. Rapora göre iş mevzuatını neoliberal politikalar belirliyor. İş kazaları ve meslek hastalıkları sermayenin azami kâr hırsı ve emek aleyhine politikalarından kaynaklanıyor. Neoliberal politikalar, serbestleştirme, özelleştirme, sendikasızlaştırma, taşeronlaştırma, esnek istihdam politikaları, çalışma şartlarının ağır oluşu, kadın-genç-çocuk emeği sömürüsü ve kayıt dışı istihdam iş kazaları ve meslek hastalıklarının artmasına sebep oluyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D3A56A998AC29CFA049C8160D26AE8FE?newsId=39484), [web.archive.org (arşiv bağlantısı)](http://web.archive.org/web/20141117094624/http://www.aksiyon.com.tr:80/aksiyon/newsDetail_getNewsById.action;jsessionid=D3A56A998AC29CFA049C8160D26AE8FE?newsId=39484)
