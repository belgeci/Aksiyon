# Altın yumurtlayan balığı kestiler!

*Gürhan Savgı 2010.11.22*

<font class="agenda2NewsSpot">
 Yarım asırda denizlerdeki orkinos balığı rezervinin yüzde 85’ini tüketen insanoğlu, bu gidiş karşısında dahi dur durak bilmiyor. Türkiye’de de durum farklı değil.
</font>
<font class="newsDetail">
 <p>
 </p>
 <p class="MsoNormal">
  ‘Sürdürülebilirlik’, hayati bir kavram. Yerküremizde istifade ettiğimiz kaynaklar sınırsız değil. İnsanoğlunun kâr hırsıyla sömürme bencilliği gösterdiği pek çok şeyden biri de orkinos balıkları. Bilimsel tespitlere göre, endüstriyel orkinos avının başladığı 50 sene evveline oranla dünya denizlerinde o günkü miktarın sadece yüzde 15’i kalmış. Hani, pazarlarda balıkçılar ‘Derya kuzusu bunlar!’ diye bağırır ya… Orkinos, bu tarifi de aşan bir nimet. 3-4 metreye kadar uzayabilen, 300-400 kilograma kadar çıkabilen bir derya danası!..
 </p>
 <p class="MsoNormal">
  Bilimsel literatürde ‘mavi yüzgeçli ton’ olarak anılan orkinos, son yıllarda ekonomik, politik ve ekolojik odaklı tartışmalara konu olan ve adından çok söz edilen bir tür.
  <span>
  </span>
  Atlas Okyanusu ve Büyük Okyanus’ta yaşayan orkinoslar, üreme mevsimi gelince (mayıs-ağustos)
  <span>
  </span>
  dünyada sadece Meksika Körfezi ve Akdeniz’e göç ediyor. Akdeniz’de de çoğunlukla Kıbrıs ile Türkiye arasındaki bölgeye... Geçtiğimiz aylarda Meksika Körfezi’nin büyük bir petrol sızıntısı sonucu kirlenmesiyle bu tür için Akdeniz’in önemi daha da arttı.
 </p>
 <p class="MsoNormal">
  Nisanda Akdeniz’e giren orkinoslara, 1 Mayıs ile 15 Temmuz arasında âdeta bir avcı ordusu saldırıyor. Yaklaşık 50 tonluk yüzer kafeslerle yakalanan orkinoslar, balık çiftliklerine getiriliyor. Mayıs-kasım arasında canlı balıklarla beslenen orkinoslar, bu süre içinde yaklaşık yüzde 50 oranında kilo alıyor. Kanlı görüntülerle iç sızlatan hasattan sonra orkinos etleri çoğunlukla Japonya’ya ihraç ediliyor. Bu ülkede senede yaklaşık 500 bin ton orkinos tüketiliyor. Suşi adı verilen millî yemekte kullanılan orkinosu her yaş ve her gelir grubundan Japon tercih ediyor. Av sezonu içinde kilogramı 3-4 dolara düşen orkinosa Japonlar ocak-şubat aylarında 25-35 dolar ödüyor. Dünyada orkinos rekoltesi, yakalanan ve yetiştirilen de dâhil, 800 bin ton. Son durağı çoğunlukla Japon mutfağı olan orkinos aynı zamanda dünyanın da gündeminde.
 </p>
 <p class="MsoNormal">
  1966’da, orkinosların nesli tükenen morinalarla aynı kaderi paylaşmasından endişe eden 17 ülke lideri, Uluslararası Atlantik Orkinoslarını Koruma Konvansiyonu’nu imzaladı. Konvansiyon uyarınca bilimsel tavsiyeye dayalı orkinos av limitlerini belirleyen Uluslararası Atlantik Orkinoslarını Koruma Konvansiyonu Komisyonu (ICCAT) kuruldu. ICCAT, 1981’de 1160 tonla başlattığı av limitini yıllar içinde artırarak 2002’de 32 bin tona kadar yükseltti. Ancak ilerleyen yıllarda yapılan ilmî tetkikler, bugün orkinos rezervlerinin, endüstriyel avlanmanın başladığı 1957’ye göre yüzde 85 azaldığını ispatladı. Bu gidişatın idrak edilmesi üzerine ICCAT son olarak Brezilya’da yaptığı toplantıda, 2010 için kotayı 13 bin 500 ton olarak onayladı. Bu rakam, 2009’da 19 bin 500 tondu. Bu sırada politik olarak Japonya’yı sıkıştırmak isteyen ABD ise kotanın 7 bin tonun altına indirilmesini önerdi.
 </p>
 <p class="MsoNormal">
  Öte yandan dünyada da orkinos ticaretinin tamamen yasaklanmasına yönelik çabalar artıyor. Monaco Prensliği, Atlantik orkinoslarının, Nesli Tehlikede Olan Yabani Bitki ve Hayvan Türlerinin Uluslararası Ticaretine İlişkin Sözleşme’nin (CITES) EK-1 listesinde yer alması için taslak önergesi sundu. Mart 2010’daki CITES konferansında gündeme gelen önerge, soyu tükenme noktasına getiren orkinos ticaretini sona erdirmeyi amaçlıyordu. Japon heyetinin yoğun lobi faaliyeti sonucu Monaco’nun CITES’e sunduğu orkinos ticaretinin yasaklanması önergesi düştü.
 </p>
 <p class="MsoNormal">
  Dünyadaki bu gelişmeler tabii olarak Türk balıkçısını da etkiledi. 1987’ye kadar Marmara ve Karadeniz’de yoğun olarak avlanan orkinostan artık bu bölgede numunelik bulmak bile mümkün değil. Bunun sebebi ise aşırı avlanma, kirlilik ve orkinosun beslendiği daha küçük balıkların azalması. Orkinos rezervinin göz göre göre erimesine rağmen ülkemiz ICCAT’a gecikerek 2003’te üye oldu. Bu sebeple 2003’e kadar Türkiye’ye verilebilecek av kotası 3 bin ton civarında olacakken bin ton civarında kaldı. Bunda çok sayıda ülkede bakanlık seviyesinde koordine edilen balıkçılığın ülkemizde bırakın genel müdürlüğü, bir daire başkanlığı eliyle yürütülmesi de etkili oldu.
 </p>
 <p class="MsoNormal">
  Son yıllara kadar kayıt dışı orkinos avcılığı yapan sektör, haklarını savunmakta güçlük çekti. ICCAT üyeliği sonrası 3 bin 300 tona çıkan Türkiye’nin kotası, 2009’da sadece 500 ton idi. Özellikle Kuzey Afrika ülkelerinin av kotalarını satın alan Türk orkinos firmaları, büyük problemlerle karşılaştı. Türk balıkçıları tutuklandı. Teknelerine el konuldu.
 </p>
 <p class="MsoNormal">
  Türkiye geneline baktığımızda hâlen İzmir ve Antalya’da 5’i faaliyette olan 7 orkinos çiftliğinin kapasitesi 9 bin tonu aşıyor. Dünyadaki kota kısıtlamalarından sonra yeni çiftlik kurulmasına kesinlikle izin verilmiyor. Tarım ve Köy İşleri Bakanlığı da paralel olarak av teknelerini sınırladı. Türkiye’de orkinos avınaçıkan 200 tekne varken, bu sayı önce 50’ye, sonra 25’e indirildi. Bu arada çok sayıda balıkçı ekmeğinden oldu.
 </p>
 <p class="MsoNormal">
  Orkinos sektöründe yaşanan süreci değerlendiren şirket yöneticisi İbrahim Deniz, Türkiye’de orkinos avcılığı konusunda yasa dışı hiçbir şey olmadığı görüşünde. Deniz, ülkemizde iç piyasaya talebin bulunmaması sebebiyle orkinos rezervindeki azalmanın suçlusunun Türkiye olmadığını belirtiyor. Denize göre, özellikle iç piyasa satışı olan Avrupa ülkeleri orkinosların azalmasından sorumlu. Devlet, potansiyel su ürünleri yetiştiriciliği alanlarını belirlemede kararsız kalıyor. Çiftliklerin kurulacağı denizalanı kiraları da fahiş ve ilden ile büyük farklılık gösteriyor. Deniz, sektörün gelişmesi için yapılması gerekenleri şöyle sıralıyor: Halka kendini iyi anlatmak, ICCAT’ta Türkiye’ye yapılan kota haksızlığına belgeleriyle iyi anlatarak son vermek.
 </p>
 <p class="MsoNormal">
  Orkinos çiftlikleriyle ilgili 2002’de detaylı bir rapor hazırlayan Doğa Savaşçıları Derneği Başkanı Zafer Murat Çetintaş da aşırı avcılık, kayıt dışılık ve devletin ilgisizliği sebebiyle ‘altın yumurtlayan balığın kesildiğini’ söylüyor. Rapor o dönem ilgili taraflar ve bakanlıklara sunulmuş. Çiftliklerde, yerinde yapılan incelemelerde beyan edilen rakam 3 bin 342 ton olmasına rağmen 5 bin 650 ton balık olduğu gözlemlenmiş. Bu rakamın bile asgari olduğunu belirten Çetintaş, o dönem sektörden rapor sebebiyle yoğun eleştiri aldığını ancak zaman içinde haklı olduğunun ortaya çıktığını anlatıyor.
 </p>
 <p class="MsoNormal">
  Çetintaş, 2005’te Çevre Kanunu çıkarken, çiftliklerin körfez, koy ve sahillerden uzaklaştırılarak faaliyetlerini sürdürmelerine destek verdiklerini ancak bu durumun firmalarca istismar edildiğini söylüyor. Çetintaş’a göre, balıkçı vergisiz verilen transit mazotu da amacına uygun kullanmıyor. Bu duruma bir şirket yöneticisinin 2003’te basına da verdiği beyanları örnek gösteren Çetintaş, “Okyanusta orkinos avlayacağız diye transit mazot ve teşvik aldılar. Fakat bugüne kadar Akdeniz’in dışına çıkmadılar.” diyor.
 </p>
 <p class="MsoNormal">
  Her yaz dönemi ortaya çıkan çiftlik anlaşmazlıklarına da değinen Çetintaş, orkinos çiftliklerinin denizi kirletmediğine turizmci ve yazlıkçıları ikna edemediğini dile getiriyor.
 </p>
 <p class="MsoNormal">
  Bir de teklifi var Çetintaş’ın: Orkinos çiftlikleri, akıntılar ve yer altı su kaynaklarıyla kısa süre içinde temizlenen dünyadaki ender körfezlerden olan Saros’a taşınsın.
 </p>
 <p class="MsoNormal">
  SAKİN ŞEHRE DEV KİRLETİCİ
 </p>
 <p class="MsoNormal">
  Türkiye’deki bu konuyla ilgili tezadı orta koyan bir örnek, İzmir’in turizmde yıldızı yeni yeni parlayan ilçesi Seferihisar’da yaşanıyor. Seferihisar, büyük şehirlere nispet edercesine Sakin Şehir (Slow City) unvanını alan Türkiye’deki ilk yerleşim yeri oldu. İlçenin geleceğini turizmde gören belediye, bu sektörde önemli avantajlar sağlayan unvanı pekiştirmek için icraata başladı. Memleketin bu köşesinde hayatın sakinliği, daha çok turist anlamına geliyor. 50 bin kişinin atık sularını arıtacak bir de tesis kuruldu. Ulaşımda bisikleti özendirecek çalışma yapıldı. Çeşme ve Kuşadası’na göre turizmde daha bakir olan ilçe, tam gelecek için ümitleniyordu ki devasa bir orkinos çiftliğine izin verildiği ortaya çıktı. Seferihisar Belediye Başkanı Tunç Soyer’e göre bu çiftlik tek başına 50 bin kişinin atık suyundan daha fazla kirliliğe sebep olacak.
 </p>
 <p class="MsoNormal">
  Türkiye’nin orkinos av kotası 500 ton iken sadece bu çiftliğin kapasitesi 700 ton. Çevre ve Orman Bakanlığı, Sığacık’a taşınacak çiftliğe 18 Ağustos 2010’da ‘ÇED Olumlu Raporu’ verdi.
 </p>
 <p class="MsoNormal">
  Belediye Başkanı Soyer, bölgenin Su Ürünleri Potansiyel Üretim Sahası ilan edilmesine karşı dava açarak yürütmeyi durdurma kararı aldıklarını, bu kararı 13 Ağustos 2010’da Çevre ve Orman Bakanlığı’na tebliğ ettiklerini anlatıyor. Soyer, 16 Ağustos’ta da ÇED Genel Müdürü ile bakanlıkta yüz yüze bir görüşme yapmış. Soyer, konuyla ilgili olarak sitemini şöyle dile getiriyor: “ÇED raporunda tesisin kıyıya uzaklığı, kurulacağı derinlik tanımlanmış. Ancak akıntının yönü tespit edilmemiş. Bu önemli olsa gerek. Eğer o akıntının yönü Sığacık’a doğru ise başka, Urla sahiline doğru ise başka sonuçlar ortaya çıkar. Açığa doğru ise başka sonuç çıkar. Şimdi siz bunu bilmeden orkinos çiftliği yapılabilir diyemezsiniz. Kaldı ki akıntı bizim sahilimize doğru. Bütün bunları anlattık. Fakat çok fazla dinlenmediğimiz ortada ki 18’inde ÇED olumlu raporu verildi. Akıl alacak gibi değil.”
 </p>
 <p class="MsoNormal">
  Seferihisar’da orkinos çiftliğine karşı mücadele duracak gibi gözükmüyor. Kent Konseyi Başkanı Deniz Tolga İnci, orkinos çiftliğinin zararlarını konu alan bilgisayar sunumu hazırladıklarını söylüyor. İnternetten de ulaşılabilecek sunumda ‘bir tıkla’ Seferihisar’a taşınan çiftliğin Antalya Gazipaşa’daki uydu görüntüsü ekrana gelecek. Ayrıca Kent Konseyi aynı konuda bir de kısa film çekiyor. İzmir’den bir süre önce Seferihisar’a yerleşen İnci, İzmir Körfezi’nin durumunu bildiği için
  <span>
  </span>
  Sığacık Körfezi’nin de aynı akıbeti paylaşmaması için bu çalışmaları yürüttüğünü anlatıyor.
 </p>
 <p class="MsoNormal">
  İddiaları cevaplayan çiftlik sahibi Fatih Başaran, tüm yasal zorunluluklara uyarak ÇED olumlu raporu aldıklarını ifade ediyor. Başaran şunları söylüyor: “Gazipaşa’da iklim değişikliği sebebiyle aşırı yağış ve denize taşınan mil balıklarımızı olumsuz etkiledi. Çiftliğimizi Urla Sığacık Körfezi’ne taşımak zorunda kaldık. Çiftliğimizin kapasitesi 700 ton ama bunu doldurmamız söz konusu değil. Zaten, av teknesi kısıtlandı. Geçen yıl ihracatımız 380 ton idi.”
 </p>
 <p class="MsoNormal">
  Çevre ve Orman Bakanlığı, Sığacık’ta yapılacak çiftliğin yasal kıstaslara uygun olduğunu açıkladı. Yazılı açıklama şöyle: “Sığacık Körfezi’nde 700 ton/yıl kapasite ile kurulması planlanan orkinos çiftliği potansiyel yetiştiricilik alanı içerisinde kalmaktadır. Tesis gerek yasal mevzuat açısından gerek çevresel etkileri açısından ilgili bütün kurumların katılımıyla irdelenmiş olup, ÇED Olumlu Belgesi verilmiştir. Belirlenen alana, Gazipaşa’da kurulu bulunan Orkinos Yetiştirme Tesisi’nin taşınması uygun görülmüştür. Kurulması planlanan tesisin en yakın karaya olan uzaklığı 3 km, en yakın yerleşim alanı olan Demircili köyüne olan mesafesi 5 km, Sığacık Mahallesi’ne 6,5 km, Seferihisar ilçe merkezine kuş uçumu 12 km, derinliği 58-62 metre ve akıntı hızı da 0,135 m/sn’dir. Tesisin kurulması planlanan alanla alakalı deniz suyu analizleri 9 Eylül Üniversitesi Çevre Mühendisliği Bölümü tarafından yapılmıştır. Söz konusu üniversite tarafından hazırlanan rapora göre balık çiftliğinin kurulacağı alan ötrafikasyon (besin birikmesi sebebiyle yosunların çok miktarda artması) riski taşımamaktadır.”
 </p>
 <p class="MsoNormal">
  Çevre ve Orman Bakanlığı gibi kuruluş kanunu uyarınca öncelikli görevi çevreyi korumak olan bir bakanlığın, Türkiye’nin orkinos kotası senede 500 ton iken 700 ton kapasiteli bir çiftliğin taşınmasına izin vermesi eleştiriliyor. Taşınmalarda da uluslararası taahhütlere uygun olarak kapasitenin belirli plan dâhilinde azaltılması gerektiği aşikâr. Diğer yandan Su Ürünleri Potansiyel Üretim Alanı ile ilgili verilen ‘yürütmeyi durdurma’ kararının dikkate alınmamış olması yanlış. Çünkü, bu karar dikkate alınmadan izin verilmesi hâlinde ileride mahkemenin iptal kararı vermesiyle hem yatırımcı hem de bakanlık zor durumda kalabilir. Hatta yatırımcının devletten tazminat isteme hakkı ortaya çıkabilir. Balık çiftliği kurulacak olan bir yerde akıntıların hızı kadar yönünün de dikkate alınması ve buna göre izin verilmesi gerekiyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3F99F881F61974EE458D2929505E845B?newsId=27991), [web.archive.org (arşiv bağlantısı)](http://web.archive.org/web/20101126162956/http://www.aksiyon.com.tr:80/aksiyon/newsDetail_getNewsById.action;jsessionid=3F99F881F61974EE458D2929505E845B?newsId=27991)
