# Çukurova'ya ölüm bacaları

*Gürhan Savgı 2015.02.17*

<div class="pNewsDetailMainContent" itemprop="articleBody">
 <p>
  Hükümet, yan yana kurulacak onlarca termik santralin domino taşı gibi tetikleyeceği zararları birarada görmemekte ısrar ediyor. Yüksek yargının ‘zarar toplu belirlensin’ kararları geçersiz bırakılıyor. Hukuka karşı hile yapılarak bir bir faaliyete geçirilen santraller tarıma, insanlara ve çevreye ölüm saçacak.
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564693.jpg "/>
  ürkiye, bugün  elek- trik ihtiyacının yaklaşık yarısını doğalgazdan sağlıyor. Dışa bağımlılık sebebiyle ekonomik dengeler sarsılıyor. Vatandaşın ödediği fatura giderek kabarıyor. Hesapsız bir şekilde doğalgaza geçişte yapılan hata kömürde bir kez daha tekrar edilmek üzere. Gelişmiş ülkeler kömürle elektrik üretiminden vazgeçerken; hükümet, 80 kadar yeni projeyle yaklaşık 60 bin megavat (MW) gücünde termik santraller kurmak için yoğun çaba sarf ediyor. Kurulacak santrallerin hiç de azımsanmayacak bir kısmının ithal kömüre dayalı olması yeni bir dışa bağımlılık oluşturacak. Meselenin diğer bir boyutu da bu santrallerin sağlığa ve çevreye vereceği muhtemel zararlar. Çünkü son on yılda bu açıdan risk oluşturan yatırımlara ne pahasına olursa olsun hız verildiği gözleniyor. Oysa bu tür yatırımların çevresel ve ekonomik etkileri titizlikle araştırılıp, kamuoyunda görüşbirliği oluştuktan sonra hayata geçirilmesi gerekiyor. Kömürlü termik santrallere ağırlık verilmesine gerekçe olarak enerji ihtiyacı gösteriliyor. Ancak bu noktada abartılı ihtiyaç hesaplamaları dikkat çekiyor. Bunlardan biri de 10. Kalkınma Planı. Bu plana göre, elektrik enerjisi talebi 2018’de 341 bin gigavat saat (GWh) olacak. 2012’ye göre yüzde 41 artacak. Bu talebe cevap vermek için de Türkiye’deki kurulu gücün 57 bin MW’den 78 bin MW’ye çıkması, yani yüzde 36,7 artması gerekiyor. Bir dönem doğalgazlı termik santraller için de aynı abartılı planlar yapılmış, hatta elektrik kesintilerinin dahi maksatlı yapıldığı ortaya çıkmıştı. Bir önceki 9. Kalkınma Planı, ihtiyacın nasıl abartıldığının resmî belgesi gibi. Bu planda 2013 için öngörülen elektrik enerjisi talebi 295 bin 500 GWh. Oysa 2013’te bu rakam 245 bin GWh olarak gerçekleşti. Tahmin edilenin yüzde 20 altında kaldı. 10. Kalkınma Planı’na göre 2013’te bir önceki yıla göre artış yüzde 5,4 olarak öngörülürken; bu rakam tüketimde yüzde 1,5, üretimde yüzde 0,8’de kaldı. Türkiye’de elektriğin yüzde 40 kadarının da demir-çelik, çimento, vitrifiye-fayans sektörlerinde kullanıldığını bir kenara not etmek gerekiyor. Kayıp kaçak oranı da yüzde 20’ler civarında.
 </p>
 <p>
  Kömürlü santraller için bir gerekçe de enerjide dışa bağımlılığı önleyip cari açığı kapatmak. Ancak kurulması planlananlara bakıldığında, önemli bir bölümünün ekonomik bağımlılığı daha da artıracak ithal kömürle çalıştığı gözleniyor. Yurt sathında şu an 15’i yerli linyitle çalışan 22 termik santral faaliyette.  Bunların kurulu gücü 13 bin MW. 2013’te toplam elektriğin yüzde 25’i kömürlü santrallerde üretildi. Mevcut kömürlü termik santraller, kurulması tasarlananların dörtte biri olmasına rağmen, çevre ve insan sağlığına ağır faturalar ödetiyor.
 </p>
 <p>
  <strong>
   Her sene 7 bin 900 kurban
  </strong>
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564694.jpg "/>
  Greenpeace tarafından Stuttgart Üniver-sitesi’ne yaptırılan bir çalışma, Türkiye’deki kömürlü termik santrallerin kirlettiği havanın her yıl 7 bin 900 kişinin ölümüne sebep olduğunu ortaya koyuyor. Çalışmanın bulgularına göre en kirletici termik santraller Afşin-Elbistan, Soma, Tunçbilek, Seyitömer, Kangal, Sugözü, Zonguldak, Çayırhan (Nallıhan), Kemerköy (Gökova) ve Yatağan... Devlet, bu santrallerden birçoğunu özelleştirmesine rağmen işlettiği uzun seneler içinde kirliliği önleyici yatırımları yeterince yapmadı. Bugünlerde özelleştirdiği santrallerde de yeni sahiplere en az 3 sene çevresel yatırımlardan muafiyet getiriyor.
 </p>
 <p>
  Türkiye’de mevcut 19 kömür havzasında, yaklaşık 40 yerleşim yerinin yakınında, aşağı yukarı 55 bin işçinin çalıştığı 400’ün üzerinde kömür madeni bulunuyor. Son senelerde yaşanan Afşin, Zonguldak, Soma ve Ermenek kazaları, sektörün iş güvenliği açısından özensizliğini ortaya koyuyor. Yeni projelerle yerli ve ithal kömür talebi artacağından, hem cari açık hem de iş kazalarında büyük artış olacağı öngörülüyor. Şu an gündemdeki projeler tamamlanırsa 20 bin MW gücünde ithal kömürlü santraller faaliyete geçmiş olacak.
 </p>
 <p>
  <strong>
   Kömürlü santral üssü
  </strong>
 </p>
 <p>
  Yeni termik santrallerin yoğunlaştığı bölgelerden biri de Doğu Akdeniz sahilleri. Mersin-Adana-Hatay hattında planlanan santrallerden bugüne kadar kamuoyuna yansıyanların sayısı 35. Burada lisans almış ve dava açılmış 13, lisans bekleyen 15, lisans bekleyen fakat EPDK sitesinde gözükmeyen 5, lisans başvurusu uygun bulunan ancak henüz lisans almayan 1 ve imtiyazlı elektrik üretim anlaşması olan 1 santral bulunuyor. Hükümetin, Bakü-Ceyhan Petrol Boru Hattı’yla birlikte enerji bölgesi olarak planlamaya çalıştığı Mersin, Adana ve Hatay, aslında Türkiye için tam bir tarım ve turizm coğrafyası. Adana’nın Yumurtalık ilçesinde faaliyette olan Sugözü Termik Santrali, yılda 3,5 milyon, günde 10 bin ton ithal kömür yakarken; her gün denizden 5 milyon ton soğutma suyu çekiyor. Santralin denizden su çektiği hattın ızgaralarına takılan yüklü miktardaki deniz canlıları daha önce kamuoyuna yansımıştı. Bu tür tesislerin deniz ekosistemi üzerinde geri dönülemez olumsuz etkileri bulunuyor.
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564695.jpg "/>
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564696.jpg "/>
 </p>
 <p>
  İstanbul Üniversitesi Orman Fakültesi Toprak İlmi ve Ekoloji Ana Bilim Dalı Üyesi Prof. Dr. Doğan Kantarcı, İskenderun Körfezi’nde hava kirliliğinin yayılmasıyla ilgili rapor hazırlamış. Raporda Adana, Mersin ve Hatay’da kurulu bulunan termik santrallerin verdiği zararın sadece kurulduğu alanla sınırlı kalmadığı belirtiliyor. Yağmur ve rüzgârla çok geniş bir alana dağılan kömür partikülleri, asit ve ağır metallerin bütün Çukurova’yı ve Doğu Akdeniz Bölgesi’nin tamamını çürütecek etki yaptığı ifade ediliyor.
 </p>
 <p>
  Bölgede mevcut santral ve diğer sanayi tesislerinin olumsuz etkisi sürerken; yan yana kurulacak yenilerine karşı Doğu Akdeniz Çevre Dernekleri Platformu, Adana Tabip Odası, Adana Ziraat Mühendisleri Odası ve Adana Barosu, mücadelelerini açtıkları davalarla sürdürüyor. Çok sayıda davayı üstlenen Doğu Akdeniz Çevre Dernekleri Platformu’nun gönüllü avukatı İsmail Hakkı Atal, Danıştay’ın kamu yararını gözeterek lehlerinde çok sayıda karar verdiğini anlatıyor. Atal, bu çevreci kararları işlevsiz hâle getirmek için Enerji Piyasası Düzenleme Kurulu’nun (EPDK) yargılamayı uzatmaya yönelik strateji yürüttüğünü ifade ediyor. Böylece kurulacak yeni termik santraller sağlıklı bir çevre etki değerlendirmesi (ÇED) olmadan yargı denetiminden de kaçırılıyor.
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564697.jpg "/>
  Bu stratejinin son örneği, İsmail Hakkı Atal’ın İskenderun Çevre Koruma Derneği vekili olarak İskenderun Demir Çelik Fabrikası’nın yanına kurulmak istenen Atlas Enerji-Diler Termik Santrali aleyhine açtığı ÇED iptal davasında yaşanmış. Dava,  Hatay İdare Mahkemesi’nin 2008’deki kararıyla dernek lehine sonuçlanmış. Kararın gerekçesi, yan yana olan iki tesisin toplam çevre etki değerlendirmesinin yapılmaması. Bu karara, başta Çevre ve Şehircilik Bakanlığı olmak üzere tüm kamu kurumları ile davalı tarafın saygı duyması gerekiyordu. Bu saygının gereği de çevre etki değerlendirmesinin yapılmasıydı. Ancak henüz mahkeme kararının mürekkebi kurumadan yatırımcı şirket yeni bir ÇED daha yaptırarak inşaatına devam etti.
 </p>
 <p>
  <strong>
   32 proje çevreye zararlı
  </strong>
 </p>
 <p>
  Aslında ‘insanlığın geldiği en yüksek hukuki mevzuat’ olarak nitelenen ÇED’in ne yazık ki bir ağırlığı kalmadı. 1993-2012 arasında toplam 42 bin 994 proje için ÇED süreci işlettirildi. Bu projelerden 39 bin 649’u için mahallinde ‘ÇED gerekli değildir’ kararı verildi. Yani bu projelerin çevreye vereceği zararları ve alınacak tedbirleri içeren ÇED raporu hazırlanmasına gerek görülmedi. ‘ÇED gereklidir’ kararı verilenler ise 516’da kaldı. Daha büyük çapta Çevre ve Şehircilik Bakanlığı’nca ÇED yapılması gereken projelerde de 2797’si için ‘olumlu kararı’ verilirken, sadece 32 proje için ‘olumsuz kararı’ çıktı.
 </p>
 <p>
  Avukat İsmail Hakkı Atal, ÇED raporunu hazırlayan şirketlerin, ücretlerini idareden değil, yatırımcı şirketten aldığına dikkat çekiyor. Tüm yaşadıkları, Atal’a, ÇED raporlarının sonucu baştan belli bürokratik bir prosedür olarak uygulandığını göstermiş. Bunun üzerine ÇED’e karşı açılan davaların yanı sıra termik santrallerin EPDK tarafından verilen lisanslarını yargıya taşımaya başlamışlar.
 </p>
 <p>
  Atlas Enerji-Diler Termik Santrali’nin lisansına karşı açılan davada Danıştay İdari Dava Daireleri Kurulu, çevrecilerin ‘bölgede planlanan tüm santrallerin toplam etkisi dikkate alınsın’  itirazını haklı görerek 21 Ocak 2013’te yürütmeyi durdurma talebinin tekrar görüşülmesi için dosyayı Danıştay 13. Dairesi’ne göndermiş. Bunun üzerine 13. Daire, EPDK’dan yürütmenin durdurulması talebinin dayanağı olan toplam etkinin değerlendirilebilmesi için, özellikle Adana-Mersin -Hatay bölgesindeki termik santrallerin yerini ve aralarındaki mesafeyi gösteren haritanın onaylı bir örneğini istemiş. Ancak EPDK, haritayı ısrarla göndermemiş. Daire, ilk isteği karşılık bulmayınca 2 kez EPDK’ya yazı yazmak zorunda kalmış.
 </p>
 <p>
  Yüksek mahkeme EPDK’dan talepte bulunadursun, Türkiye’de çok sayıda farklı vakada örnekleri görüleceği gibi, 1200 MW gücündeki termik santral, inşaatı tamamlanarak çalışmaya başlamış.
 </p>
 <p>
  Lisans iptal davalarında bölgede kurulacak santrallerin toplam etkisinin araştırılmasına dayanan Danıştay İdari Dava Daireleri Kararları, Adana-Yumurtalık Ayas Enerji, Hatay-İskenderun Atlas Enerji, Adana-Ceyhan Hakan Madencilik,  Mersin Camiş, Mersin EnerjiSA ve Adana EnerjiSA termik santralleri hakkında da verildi. Büyük bir hayal kırıklığı yaşayan avukat İsmail Hakkı Atal, Adana Yumurtalık’taki Sugözü Termik Santrali’nin asit yağmurlarına ve sakat hayvan doğumlarına neden olan zehirli gaz bulutunu senelerdir eylemlerde ve basın açıklamalarında gösterdiklerini hatırlatıyor. Atal, “Maalesef yargı oyalanarak Sugözü Termik Santrali’nin zehirli gaz bulutunun aynısı şu an İskenderun Sarıseki’de de başlamıştır.” diyor.
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564698.jpg "/>
 </p>
 <p>
  <strong>
   500 metrede çifte santral!
  </strong>
 </p>
 <p>
  500 metre içinde iki termik santral kurulacak Hatay Erzin’de mücadeleyi yürüten Erzin Çevre Derneği Başkanı Necdet Sökmen de Burnaz Sahili’nde faaliyette bulunan Egemer Doğal Çevrim Santrali’nde ÇED’i yargıya giderek iptal ettirdiklerini ancak uygulayacak makam bulamadıklarını söylüyor. Bu santralin yemen yanına ise Selena 1 ve 2 adında iki büyük ithal kömürlü termik santral kurulması planlanıyor.  Selena 1 ile ilgili ÇED iptal davasını kazandıklarını ancak ÇED daha mahkemece iptal edilmeden şirketin bakanlıktan yeni bir ÇED alarak yoluna devam ettiğini anlatıyor. Bugünlerde santralin planlarının onaylanarak askıya çıkartıldığını belirten Sökmen, bu planlara karşı dava açacaklarını ifade ediyor. Sökmen, santral kurulacak Burnaz’ın, Türkiye’nin en zengin orman varlığı olan Amanos Dağları’na komşu sığ bir sahil olduğunu anlatıyor. Santrale 2 kilometre mesafede Isos antik kenti olduğuna dikkat çeken Sökmen, sulak alanlar ve doğal göller de dikkate alındığında yöreye hiçbir tesisin kurulmaması gerektiğini söylüyor. Vatandaşın hükümetin yürüttüğü baskıcı politikalar sebebiyle çevreye sahip çıkma konusunda ürkek davrandığını dile getiriyor.
 </p>
 <p>
  Ceyhan Ziraat Odası Genel Sekreteri İbrahim İldeş de “Mevcut termik santral çiftçiyi perişan etti.” diyor. Yumurtalık ile Erzin arasında kurulacak çok sayıda santralin tarım havzası olan bölgeyi yaşanmaz duruma getireceğini belirten İldeş, 5 bin nüfuslu Sarımazı’ya 2 kilometre uzaklıkta termik santral kurulmasını anlayamadığını belirtiyor.  Bu tür tarıma etkisi kesin olan yatırımlarda çiftçiye ve örgütlerine görüş sorulmamasından yakınan İldeş, “Verim kaybı oluyor, hayvanlarda sakat doğumlar artıyor. Soran olursa gereken cevabı veririz.” diyor.
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564699.jpg "/>
 </p>
 <p>
  Doğu Akdeniz Çevre Dernekleri Platformu, bölgenin, önümüzdeki yıllarda yüzbinlerce insanın hayatını etkileyecek, tarım, hayvancılık ve balıkçılığın bitmesine neden olacak şekilde geri dönülemez büyük bir ekolojik felaketin eşiğinde olduğu uyarısında bulunuyor. Platformun genel sekreteri Oktay Demirkan da konuyla ilgili bir kitapçık hazırlayarak milletvekillerine dağıttıklarını, termik santral yatırımlarında kâr yatırımcıya giderken zararın yöre insanına çıktığını örnekleriyle anlattıklarını belirtiyor. Hükümet politikaları sebebiyle halkın yoksullaştığı ve iş beklentisinin öne çıktığı tespitinde bulunan Demirkan, bu sebeple halkın beklenen direnci gösteremediğini ifade ediyor. Birçok yerde başlangıçta çevrecilere destek olan halk, daha sonra tutum değiştirmiş.
 </p>
 <p>
  Termik santrallerin yoğunlaştığı diğer bölgeler Kuzey Ege, Güney Marmara, Batı ve Orta Karadeniz.
 </p>
 <p>
  <strong>
   Herkes risk altında
  </strong>
 </p>
 <p>
  <img alt="" src="http://web.archive.org/web/20150704225736im_/http://medya.aksiyon.com.tr//aksiyon/2015/02/17/564700.jpg "/>
  Kömürün yanmasıyla bacadan çıkan gazlar, küçük parçacıklar ve ağır metaller arasında kükürt dioksit, azot oksitler (bunun yan ürünü olan ozon), sülfatlar, nitratlar, kurşun, cıva, kadmiyum, arsenik, krom, nikel ve hatta radyoaktif bir madde olan uranyum bulunur. Gazi Üniversitesi Öğretim Üyesi Prof. Dr. Mehmet Şahin yönetimindeki bir grup bilim adamı 2002’de “Nükleer ve Kömür Santrallarının Çevre Açısından Değerlendirilmesi” başlıklı bir çalışma yaptı. Kömürle çalışan santralların sebep olduğu çevre kirliliğinin, aynı enerjiyi üreten nükleer santralların sebep olduğu toplam radyasyon kirliliğinden yüz misli daha büyük olduğu belirtildi.Hava kirliliğine neden olan bütün bu kirleticiler solunan havayla akciğerlerin derinliklerine nüfuz ederek kanseri, kronik bronşit, astım ve kalp hastalıkları başta olmak üzere çok sayıda sağlık sorununa neden oluyor. Dünya Sağlık Örgütü, 2012’de dünyada 3,7 milyon kişinin açık alan hava kirliliği yüzünden hayatını kaybettiğini açıkladı. Bu rakamın 203 bini Türkiye’nin de içinde bulunduğu orta ve alt gelirli Avrupa ülkelerinde. Türkiye’de TÜİK tarafından açıklanan ölüm nedeni istatistiklerine göre kalp-damar, kanser ve solunum yolu hastalıkları ilk üçte. Hepsi de etkisi ve sayısı hava kirliliği tarafından artırılan hastalıklar. Kömürlü termik santraller kül atıkları ve asit yağmurları ile orman, göl, nehir ve tarım alanlarına büyük zarar veriyor. Kömür ayrıca küresel ısınmaya neden karbondioksitin en önemli kaynağı. Türkiye, sera gazı salınımını 1990-2012 arasında yüzde 133 artırarak dünya rekoru kırdı. Bunda kömürle enerji üretimini artırması etkili oldu.
 </p>
 <p>
  <strong>
   ALMANYA, GELECEĞE HAZIRLANIYOR
  </strong>
 </p>
 <p>
  Türkiye hâlâ termik santral projeleriyle uğraşadursun; Almanya, gelecek nesillere ucuz ve temiz enerji kaynakları bırakacak tarihî bir dönüşümü yürütüyor. 1994’te elektriğin yüzde 4’ünü yenilenebilir enerjiden sağlayan Almanya, gerçekleştirdiği dönüşümle bugün yüzde 25’ini temiz bir şekilde elde ediyor. Almanya’daki bu oran, Türkiye’nin toplam kurulu kapasitesi kadar. Özellikle Fukuşima’daki nükleer kazadan sonra ülkede tüm tarafların uzlaştığı bir devlet politikasıyla 2022’ye kadar tüm santrallerin kapatılması kararı alındı. 17 nükleer santralden 8’i kapatıldı. 2050’ye kadar enerjinin yüzde 80’i yenilebilir kaynaklardan sağlanacak. İletim hatları buna göre şekillendirilecek. İklim değişikliğine sebep olan sera gazlarının salınımı yüzde 95 oranında düşürülecek. Ülkede enerjinin tasarruflu ve verimli kullanılmasına yönelik teşvik politikaları da sonuca endeksli olarak yürütülüyor. Tüm bu politikanın uygulanması için bugüne kadar 25 milyar Euro harcandı.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/cukurovaya-olum-bacalari_549035), [web.archive.org (arşiv bağlantısı)](http://web.archive.org/web/20150704225736/http://www.aksiyon.com.tr/ust-manset/cukurovaya-olum-bacalari_549035)
