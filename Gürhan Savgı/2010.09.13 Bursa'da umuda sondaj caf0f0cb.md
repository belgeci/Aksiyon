# Bursa’da umuda sondaj

*Gürhan Savgı 2010.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bursa, dünya çapında bir termal turizm merkezi olma yönünde ilerliyor. Bir aksilik olamaz da sular kaçmazsa şehir milyar dolarlarla ifade edilen yeni bir gelire kavuşacak.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     ‘Vali Konağı’nın Çelik Palas Oteli’ne bakan balkonunda otururken hanıma bir telefon geliyor. Ahizenin ucundaki kadın, ‘Konağı çok merak ediyoruz. Bir gelebilir miyiz?’ diyor. Eşimin cevabı, ‘Buyurun gelin’ oluyor. Esrarengiz ziyaretçi gelince eşim, burayı niye merak ettiğini soruyor. Kadıncağız anlatıyor: Biz ilkokul talebesiydik. İran Şahı Rıza Pehlevi ve eşi Süreyya, Bursa’ya gelmişti. Çocukları olmuyordu. Bursa kaplıcalarının çok şifalı olduğunu duymuşlardı. 15 gün kaldılar. Biz de o zaman ilkokulda talebeydik. Bu balkonun önünden geçerken Süreyya bize el salladı. O zamandan beri bu mekânı çok merak ediyordum.”
    </p>
    <p class="MsoNormal">
     Vali Şehabettin Harput, bu hikâyeyi, Bursa’yı yeniden dünya çapında bir termal turizm merkezi yapmak için yürüttüğü icraatlarına bir girizgâh olarak anlatıyor. Tarihî İpekyolu’nun önemli bir kavşağı olan Bursa, iktisadi tarihinde bir kırılma noktasında bulunuyor. Son yarım asırda sanayiye ağırlık verilen şehirde artık yatırımlar tarih, termal ve kış turizmine yönlendiriliyor. Bu hedefe yönelik ilk icraat İl Özel İdaresi ve belediyeleri bir çatı altında toplayan Bursa Kültür ve Turizm Birliği’nin kurulması olmuş. Osmanlı’ya 130 yıl başkentlik yapan şehir, 6 padişahı sinesinde barındırıyor. Vali Harput, Bursa için, Tarihçi Mustafa Armağan’ın “Osmanlı’yı kuran şehir” ve Abdülhak Şinasi Hisar’ın “Bursa bizde bizi, bizim için saklayan şehir” sözlerini hatırlatıyor. Ve sözü Evliya Çelebi’ye getiriyor: “Çelebi, Bursa’yı anlatır, anlatır, anlatır; sonunda ‘Hâsılı Bursa, sudan ibarettir’ diye bitirir.”
    </p>
    <p class="MsoNormal">
     Osmanlı, Çelebi’nin de dikkatini çeken suları değerlendirmek için Bursa’da bugünkü lüks otelleri aratmayacak kaplıcalar inşa ettirmişti. Osmanlı, bir yeri vatan yapacağı zaman cami, medrese ve hamamdan oluşan sacayağını kurardı. Çünkü temizlik, imandandı.
    </p>
    <p class="MsoNormal">
    </p>
    <p class="MsoNormal">
     1990’lara kadar Bursa, ‘hamamlar şehri’ olarak tanınırdı. İnsanlar, Anadolu’nun dört bir yanından kaplıca tedavisi için gelirdi. O tarihlerde yeterli otel yoktu. Hamamların bulunduğu Çekirge’deki evlerin neredeyse tümünde birer ya da ikişer oda hamam için gelenlere pansiyon olarak kiraya verilirdi. Otel işletmecileri, o günlerde lobilerde dahi yatıldığını anlatıyor. Ancak bugün termal turizm için Bursa’yı tercih edeni, numunelik olarak arasanız bile bulamıyorsunuz.
    </p>
    <p class="MsoNormal">
     Bu duraklama döneminin ardından termal sular, yeni bir planlamayla şehrin yeni umudu hâline geliyor. Harput’un verdiği bilgilere göre, sağlık turizminde dünyada dönen para, tam 1,9 trilyon dolar. Bu pastadan daha fazla pay almak için yapılan sondajlarda üç kuyuda termal su standartlarında sıcak su bulunmuş. Kültürpark’takinden 88, diğerlerinden 50 derece sıcaklığında su fışkırıyor. Önümüzdeki günlerde 2 kuyu daha açılacak. Maden Tetkik Arama Enstitüsü (MTA) ve iki üniversitenin desteğiyle yürütülen çalışmalarda, saniyede 200 litre civarında termal suyun tespiti yapılmış. Şu anda Bursa’da hizmet veren 16 otelin saniyede sadece 7  litre su kullandığını göz önüne alırsak, bu rakamın ne kadar önemli olduğunu daha iyi anlatmış oluruz. Şehirde istifade edilen termal su toplamı ise saniyede 20  litre civarında.
    </p>
    <p class="MsoNormal">
     Peki, yeni çıkarılacak suyun değerlendirilmesi nasıl olacak? Öncelik,
     <span>
     </span>
     termal tesislerde. Artan sular; ısıtma, soğutma, seracılık ve enerji için kullanılacak.
    </p>
    <p class="MsoNormal">
     Bursa’da inşaatı son aşamaya yaklaşan otel sayısı 13. Bunlar arasında marka değeri olan otel zincirlerine ait projeler de var. Şehirde turizm ve belediye belgeli 8 bin yatak kapasitesi varken, yeni tesislerin yatak kapasitesi 4 bin. Eğer çalışmalar başarılı olursa yeni oteller de termal hizmet verecek.
    </p>
    <p class="MsoNormal">
     Harput’un termal üzerine planları bu kadarla da kalmıyor, Türkiye’de ilk defa dünya çapında bir termal turizm merkezi kurmak üzere çalışma yürütüyor. Bu amaçla, Uludağ eteklerinde, Orhaneli yolunda, şehrin 6-7 km uzaklığındaki bir göletin de olduğu arazi, ‘turizm bölgesi’ ilan edilecek. Burada 3-5 bin yatak kapasiteli tatil köyü gibi bir tesis yapılacak. Bölgede yabancı devlet başkanlarının bile rahatlıkla misafir edilebileceği villalar da olacak. Projeyle insanların hem tedavi olacakları, hem dinlenecekleri, hem de spor ve birtakım etkinlikler yapacakları merkez kurulması hedefleniyor.
    </p>
    <p class="MsoNormal">
     Vali Harput, bir turizm çalıştayı yaparak yatırım hakkında meşhur turizmci Vural Öğer, Rixos otellerinin sahibi Fettah Tamince, Turizm Yatırımcıları Derneği Başkanı Turgut Gür ve Conrad otellerinin sahibi Erol Aksoy’un görüşlerini almış. Ayrıca Harput, Hollanda’dan uzman bir kuruluşa danışmış. Şu anda merkez için yurt içi ve yurt dışındaki proje firmalarıyla temaslar sürüyor. Vali Harput, “Bu proje içindeki hususların tahakkuk etmesi, Bursa’yı Türkiye’nin değil, dünyanın bu konudaki en önemli cazibe merkezlerinden biri yapacaktır.” diyor.
    </p>
    <p class="MsoNormal">
     Senenin üç ayı kış sporları merkezi olarak hizmet veren Uludağ’dan yazın piknik ve kamp gibi mütevazı amaçlarla yararlanılıyor. Vali Harput bir hayalini şu sözlerle ifade ediyor: “Düşünsenize Uludağ’da sıcak suyun çıktığını, kar altındayken insanların sıcak suda banyo yaptığını. Herhalde bundan daha güzel bir imkân olmaz.”
    </p>
    <p class="MsoNormal">
     MTA’nın yaptığı ilk çalışmalar bu hayalin gerçekleşmesi için ümit vermiş. Önümüzdeki günlerde Uludağ’a da sondaj vurulacakmış.
    </p>
    <p class="MsoNormal">
     Buraya kadar her şey çok güzel. Bursa’nın tarihî ve doğal kaynakları var. Bunları değerlendirmek isteyen çalışkan bir valisi de... Ama bir de endişe söz konusu: Daha önceki yıllarda yapılan iki yeni termal su sondajı, tarihî suların kurumasına yol açmış. Harput’a böyle bir riskin olup olmadığını soruyoruz. Geçmişteki iki vakayı doğruluyor. Yaptıkları sondajlar sonucu tarihî suların azalma ya da hiç etkilenmeme ihtimalleri olduğunu söylüyor. 2007’de çıkan Jeotermal Yasası’na göre suların tek elden İl Özel İdaresi’nce dağıtılacağına vurgu yapan Harput, şunları ifade ediyor: “Şu anda 16 otel 7 litre su kullanıyor. Benim yeni bulduğum sudan bu otellere yeni hatlarla daha fazla su vereceğiz. Hem kaybolan sularını telafi etmiş, hem de daha sağlıklı su kullanmış olacaklar.”
    </p>
    <p class="MsoNormal">
     Valinin açıklamalarına rağmen yeni sondajlar, termal tesis sahiplerinin korkulu rüya görmesine yol açıyor. Çekirge semtinde tarihî bir oteli işleten 80 yaşındaki Orhan Begütay, Bursa’da termal suyun çok değerli olduğunu anlatıyor. Çünkü kaynaktan gelen su direkt kullanılıyor. Sıcaklığı düşürmek için havuzlarda bekletilmiyor. Bu suların yeni sondajlarla kaçırılmadan, butik otellerde değerlendirilmesi gerektiğini düşünen Begütay, daha önce bir yıl süreyle kaçan suların Bursa’da termal turizme büyük darbe vurduğunu ifade ediyor.
    </p>
    <p class="MsoNormal">
     Yeni Kaplıca İşletme Müdürü Tamer Tekin de Kültürpark’ta yeni açılan kuyunun faaliyete geçtiğinde kendi sularını olumsuz etkileyeceği görüşünde. Bu endişenin kaynağı ise 8 yıl önce yaşadıkları. Tekin, o dönem de tüm uyarılarına rağmen yeni açılan kuyunun yakınında yapılan başka bir sondajın sularını kurutması üzerine mahkeme kararıyla kapatıldığını hatırlatıyor. Ancak kaynakları olumsuz etkileyen kuyu kapatılmasına rağmen tarihî kaynaklar eski gücüne kavuşamamış.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27586-bursada-umuda-sondaj.html), [web.archive.org (arşiv bağlantısı)](http://web.archive.org/web/20131005085830/http://www.aksiyon.com.tr:80/aksiyon/haber-27586-bursada-umuda-sondaj.html)
