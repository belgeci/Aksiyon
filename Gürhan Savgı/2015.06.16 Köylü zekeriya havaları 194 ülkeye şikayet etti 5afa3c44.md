# Köylü zekeriya havaları 194 ülkeye şikayet etti

*Gürhan Savgı 2015.06.16*

<div class="pNewsDetailMainContent ctx_content" itemprop="articleBody">
 <blockquote>
  <p>
   Paris’te kasımda başlayacak BM İklim Değişikliği Konferansı öncesi 80 ülkede halkın nabzı tutuldu. Türkiye’yi temsil eden 300 vatandaş İstanbul'da bir araya geldi.
  </p>
 </blockquote>
 <p>
  6 Haziran 2015. İstanbul için mevsim normallerinin dışında serin ve yağışlı bir hava var. Boğaziçi Üniversitesi’nin tarihî salonlarından Albert Long Hall’da ülkenin değişik yerlerinden gelen 300 kişi bulunuyor. Farklı mesleklerden bu insanlar, değişen iklimle ilgili kaygılarını dünya liderlerine bildirmek için ortak bir çalışma içinde.
 </p>
 <p>
  Bu organizasyon, Paris’te 30 Kasım-11 Aralık 2015’te düzenlenecek Birleşmiş Milletler İklim Değişikliği Çerçeve Sözleşmesi 21. Taraflar Toplantısı öncesinde halkın konuyla ilgili sesini duyurması için düzenlenmişti. Fransa Kalkınma Ajansı’nın desteğiyle 80 ülkede 10 bin kişinin katılımıyla aynı günde yapılıyordu.
 </p>
 <p>
  İstanbul’daki toplantıyı TEMA Vakfı ve Boğaziçi Üniversitesi İklim Değişikliği ve Politikaları Uygulama ve Araştırma Merkezi organize etti. Toplantı yöntemi oldukça verimliydi. Katılımcılar 8 gruba ayrıldı. Her gruba bir moderatör eşlik etti. İklim değişikliğini çeşitli yönleriyle anlatan kısa videolardan sonra her bir grup konuyu kendi içinde tartıştı. Daha sonra da test tekniği ile hazırlanan 30 soruya cevap verdi. Benim de içinde bulunduğum E Grubu’nda 30 katılımcı vardı. Grup; çiftçi, bankacı, avukat, akademisyen gibi farklı mesleklere sahip kişilerden oluşuyordu. İklim değişikliği var mı, yok mu diye hiçbir tartışma olmadı. Çünkü gruptaki çiftçiler artık 2 mevsim yaşandığını, daha önce rastlamadıkları ani hava olayları sonucu ciddi zarara uğradıklarını mahalli şiveleriyle anlattı.
 </p>
 <p>
  Edirne Lalapaşa’dan Zekeriya Yorul, buğday ve ayçiçeğini bir ay daha geç ektiklerini, yağış fazlalığı sebebiyle ürünlerin zarar gördüğünü söyledi. Havaların ani ısınması sebebiyle toprağın sertleştiği, tohumların çimlenemediği de ayrı bir tespitti. Bahadır Kapu da bu yıl yağışların hâlâ devam etmesi sebebiyle kovanlara yeterli polen giremediğini, arıların öldüğünü dile getirdi.
 </p>
 <p>
  Çiftçiler, iklim değişikliğinden emindi. Verilen anket formlarında tüm dünya ülkelerinin kendi kalkınmışlık düzeylerine göre mücadele sözü vermesine ve bunun da uluslararası denetime açık olmasına dair sorulara olumlu karşılık verdiler. Gruptaki akademisyenler, iklim değişikliğiyle birebir muhatap olan çiftçilerin sözlerini ilmî verilerle teyit etti.
 </p>
 <p>
  Elde edilen sonuçlar, etkinliğin gerçekleştirildiği tüm ülkelerle eş zamanlı olarak çevrimiçi bir platform üzerinden yayımlandı. Sonuçlar 15 Haziran’da özetlenerek dünya liderlerine sunulacak, yerel/küresel düzeyde bireyler ve kanaat önderleri ile paylaşılacak.
 </p>
 <p>
  TEMA Vakfı Yönetim Kurulu Üyesi ve Boğaziçi Üniversitesi Öğretim Görevlisi Doç. Dr. Barış Karapınar, Paris’te alınacak kararların dünyanın her yerinde yaşayan bireyleri etkileyeceğini söylüyor. Karapınar, Türkiye’nin geleceği için ciddi risk oluşturan iklim değişikliğinin 7 Haziran seçimlerinde neredeyse hiç gündeme gelmemesinden de yakınıyor.
 </p>
 <p>
  Karapınar’ın dikkat çektiği gibi iklim değişikliğinin en fazla vuracağı ülkelerden biri Türkiye olacak. Hükümetler Arası İklim Değişikliği Paneli’nin (IPCC) tüm dünyadan bilim adamlarının katılımıyla hazırladığı raporlara göre Afrika’daki iklim Anadolu’yu etkisi altına alacak. Genel olarak kuraklaşmayla birlikte ani hava hareketlerine bağlı afetlerin şiddeti ve sıklığı artacak. Yine IPCC raporlarına göre yerkürede atmosfere salınan sera gazları sebebiyle 1850’den bu yana ortalama sıcaklık 1 derece arttı. 2050’ye kadar 2 dereceyi bulacak. Gidişat durdurulamazsa artış bu yüzyıl içinde 4 derece olacak ki bu felaket demek. Çünkü son buzul çağından beri artış bu kadar.
 </p>
 <p>
  Bu gidişata dur demek için ülkeler 1992’de BM İklim Değişikliği Çerçeve Sözleşmesi (UNFCC) üzerinde anlaştı. 1997’de sera gazlarının sanayileşmiş ülkelerce sınırlandırılmasını esas alan Kyoto Protokolü kabul edildi. Bu ilk küresel anlaşmada Çin gibi büyümekte olan ülkeler kapsam dışı tutuldu. Rusya gibi ülkeler kolay hedefler aldı. ABD ise bu sözleşmeye uymayacağını açıkladı. Böylece bu anlaşmanın etkisi sınırlı kaldı. Ülkeler, 2010’da Meksika Cancun’da iklim hedeflerini belirledi. 2015’te Paris’te yeni bir iklim anlaşması üzerinde uzlaşmayı kabul etti. Şimdi gözler Paris’te.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/koylu-zekeriya-havalari-194-ulkeye-sikayet-etti_551278), [web.archive.org (arşiv bağlantısı)](http://web.archive.org/web/20151223053118/http://www.aksiyon.com.tr/dosyalar/koylu-zekeriya-havalari-194-ulkeye-sikayet-etti_551278)
