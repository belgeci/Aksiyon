# Damacanada kopan fırtına!

*Gürhan Savgı 2012.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sağlıklı damacana suyu için üreticilere, dağıtıcılara ve tüketicilere önemli görevler düşüyor. Zincirin bir halkasının kopması halinde mikroplu su kader oluyor. Sektör yetkilileri, kirli bir damacananın hijyeninin yüzde 100 mümkün olmadığını söylüyor.
  </font>
 </div>
 <div id="newsText">
  <font class="detail-text">
   <p>
    Damacana su tüketenler bugünlerde endişeli. ‘Acaba suyum kirli mi?’ diyenlerin kafası her geçen gün daha da karışıyor. Bu mevzuyu medyatik kaygılardan uzak, objektif ve soğukkanlı tahlil etmek gerekiyor. Enine boyuna damacana vakasını anlatacaksak, evvela bu tarz şişelenmiş su ile nasıl tanıştık onu bir hatırlayalım.
   </p>
   <p>
    Damacananın yaygın olarak kullanılması, Nurettin Sözen’in İstanbul Büyükşehir Belediye Başkanı olduğu döneme uzanıyor. Su yatırımlarında geç kalan, İSKİ skandalıyla da çok zor durumlara düşen dönemin yönetimi vatandaşa yoğun bir su kıtlığı yaşattı. Recep Tayyip Erdoğan’ı önce belediye başkanlığına, sonra başbakanlığa taşıyan unsurlar arasında, İstanbul’un çektiği su sıkıntısı ön sıralarda sayılıyor. Sözen döneminde İstanbul’un susuzluktan kırılması yeni bir sektörün doğmasına yol açtı. O güne kadar yasak olan ormanlardan su çıkarılması, mecburiyet karşısında delindi. Şehre tankerlerle su taşınmaya başladı. Bu yeni sektör ilk olarak 1994’te ruhsatlandırıldı. 1997’de ise açık su satışı yasaklandı, ilgili yönetmelik çıkarıldı ve ambalajlı suya geçildi. Bir sene içinde bütün su tesislerinin otomatik sisteme geçmesi kararı alındı. Fabrikalar yeni şartlara ancak 2001’de uyum sağlayabildi.
   </p>
   <p>
    Türkiye’de şu an 298 firma, ihtiyaçtan yüzde 40 daha fazla ambalajlı suyu piyasaya sürüyor. Bunların 56’sı damacana su üretiyor, 15’i ihracat yapıyor. Her sene 9 milyar metreküp su piyasaya arz edilirken, bunun 6,2 milyar metreküpünü damacana sular teşkil ediyor. Bu sebeple sektörde kıyasıya bir rekabet yaşanıyor.
   </p>
   <p>
    Su Sanayicileri Üreticileri Derneği (SUSAD) Başkanı Rahman Kılıç, aynı zamanda AB üyesi ülkeler başta olmak üzere çok sayıda ülkeye ihracat yapabilme kalitesine ulaşan bir su tesisinin de sahibi. Su üretiminin ilklerinden olan Kılıç, sektörün geçmişini değerlendirirken kendilerinin bir talep oluşturmadığını, mevcut talebe cevap verdiklerini söylüyor. Sektörü, su satmaktan çok hizmet olarak nitelendiren Kılıç, suyu diğer nakliye fiyatlarıyla karşılaştırılamayacak kadar ucuza taşıdıklarını ve apartmanların en üst katlarına kadar çıkardıklarını söylüyor.
   </p>
   <p>
    Sektörün temsilcisi konumundaki derneğin başkanı olan Kılıç, şu çarpıcı sözlerle de öz eleştiri yapıyor: “Maalesef su firmaları rekabeti fiyattan yapıyor. Kullanılmış damacanaları yıkarken sıcak su, deterjan kullanmıyor. Bilinçsiz rekabetten dolayı halk sağlığını tehdit eder duruma geldik. Kalite düştü. Halk sağlığını ilgilendiren ürün üretiyoruz. Bunun şakası yok. Endişem budur. Her üretici bu işin kurallarına tam riayet etmek zorunda. Aksi takdirde üretimdeki kriterlere tam olarak uyan şirketlerle uymayanlar arasında haksız bir maliyet farkı oluşuyor.”
   </p>
   <p>
    Peki, vatandaş sağlığa uygun bir suyu nasıl gönül rahatlığıyla içebilir? Burada sadece üretim ve dağıtımın yönetmeliğe uygun yapılması yeterli olmuyor. Vatandaşa da görevler düşüyor. Öncelikle tüketicinin, fiyattan ziyade kaliteye dikkat etmesi gerekiyor. Ömrünü uzatıp kısaltabilecek bir tercih yaptığının bilincinde olması icap eden tüketicinin, üretici firmanın sahip olduğu kalite belgelerini incelemesi, suyun analiz raporlarını gözden geçirmesi, mümkünse üretim yerini görmesi tavsiye ediliyor. Alınan damacananın temiz ve aşınmamış, içindeki suyun da berrak olup olmadığının gözle kontrolü gerekiyor. Ayrıca kapağın kapalı, kapak üzerindeki bant ve bandrollerin yerinde olup olmadığının kontrolü de ihmal edilmemeli. Tabii ki son kullanma tarihine mutlaka bakılmalı. Tüketiciye düşen son görev ise damacanayı bir hafta içinde tüketmesi ve içine çeşme suyu bile koymadan iade etmesi. Damacanaların içine ne olursa olsun konulacak her bir madde hijyen zincirinin bozulmasına yol açıyor. Rahman Kılıç, “Tüketici klorlu bir şebeke suyu dahi doldurduğu damacanayı geri gönderdiyse yıkama makinesi bu kloru çıkaramaz. Bu ayran, turşu, yoğurt, mazot yıkama makinesi değil ki…”  diyor.
   </p>
   <p>
    Şehirde yaşamanın bir sorumluluğu olduğunu da hatırlatan Kılıç, damacana kullananların dikkatli olmasının şart olduğunu belirtiyor: “Tüketici damacanayı ağzı açık olarak balkona bıraktı veya tatile çıkıp dönüşte aynı suyu içmeye başladı. Yine olmadı. Bu suyu bir hafta içinde tüketeceksin. 14 derecede saklayacaksın. En azından evin gölge ve serin bir yerinde…”
   </p>
   <p>
    Sağlık Bakanlığı’nın yaptığı analizlerde kirli çıkan damacana suların bu yolla kirlendiğini belirten Kılıç, damacanayı hijyen hale getirmek için yeni bir tesis kurmak gerektiğini belirtiyor. Kılıç’ın verdiği bilgiye göre, damacananın hem içini hem de dışını ileri seviyede temizleyebilecek ekipman sektördeki birkaç firmada bulunuyor.
   </p>
   <p>
    Zincirin diğer bir halkası ise bayiler. Kılıç, suyun hijyenik üretilmesi halinde bile bayideki uygunsuz depolama şartları sebebiyle bozulacağı uyarısında bulunuyor. Diğer bir uyarı da buzdolabına ağzı açık bir şekilde su konulmaması. Çünkü dolaptaki diğer yiyeceklerde üreyen bakteriler suya geçerek çoğalabiliyor.
   </p>
   <p>
    Peki damacanaların, tartışılan polikarbonattan mı olması gerekiyor? Başka bir alternatif var mı? Kılıç’a göre, dünyada cama alternatif tek madde polikarbonat ve tüm dünya ülkelerinde kullanımı sürüyor. Cama geçmek de mantıklı değil. Çünkü cam kullanıldığında fiyat bir kat katlanacak. Şu anda 19 litrelik damacanadaki suyun litresi 26 kuruşa geliyor. Eğer ambalaj olarak cam tercih edilirse bu rakam 60 kuruşa yükselecek. Üstelik camın ağırlığı çok olduğu için nakliye masrafı da üstüne binecek. Pet ile 1,5 litre suyu 26 gramda taşırken cam ambalaj söz konusu olduğunda bu rakam 1100 grama yükseliyor. Eğer tamamen pet ambalaja dönülürse 1 milyar 300 milyon litrelik pet harcaması olacak. Bu da ciddi bir çevre kirliliğine yol açacak.
   </p>
   <p>
    Peki sektör, Sağlık Bakanlığı’nın sağlıksız su üreten firmaları ifşa etmesini ve son gelişmeleri nasıl değerlendiriyor? Kılıç da haberler çıktıktan sonra endişelenmiş: “Ben kendi suyumu bile sabah içerken şöyle bir duraksadım. Ben bu kadar tereddüde düşüyorsam tüketici ne yapsın?”
   </p>
   <p>
    Sağlık Bakanlığı’nın, şirketlerin ‘idamı’ olan ifşa yerine elindeki kademeli yaptırımları basamak basamak kullanması gerektiği görüşünü savunan Kılıç, bakanlığın zaten tüm uyarılara rağmen düzelmeyen firmaları kapama yetkisinin olduğunu hatırlatıyor. Kılıç, ifşa sebebiyle milyonlarca dolar kaybederek ağır darbe alan şirketler olduğunu ifade ediyor. Kamuoyunda tam bir bilgi kirliliği yaşandığını belirten Kılıç, bir televizyon kanalına çıkan 6 akademisyenin anlaşamayarak birbirine düşmelerini bu duruma misal olarak gösteriyor.
   </p>
   <p>
    Rahman Kılıç, sürecin bu kadar sert bir şekilde işletilmesiyle ilgili üzerinde durulması gereken şüphelerini de dile getiriyor: “Piyasaya yeni bir cam ambalajlı ürün çıkıyor. Cam fabrikasını kimin kurduğu, fabrikayı kimin açtığı, nereden desteklendiği belli. Bu insanların durumu şaibeli. Ayrıca son olaylarda kirli çıktığı iddia edilen su analizlerini yapan kişinin laboratuarında, ona bağlı çalışan bir albay hapse girmiş. Bunun sebebi, TSK’ya alımı yapılan gıdalara uygun olmadığı halde uygun raporu vermesi. Bu adam çıkıp diyor ki bakanlık bu işten anlamıyor, getirin bana. Oysa kendisinin su analizi yapması bile yasal değil.”
   </p>
   <p>
    Sektördeki diğer bir problem de 1960’ta çıkarılan yeraltı suları ile ilgili kanunda yer alan ‘faydalı ihtiyaç suyu’ tarifi. Buna göre şişeleri temizlemede ve tesisin üretim dışındaki ihtiyacı için kullanılan sudan devlet bir bedel almıyor. Bazı firmalar bu statüde çıkardıkları suları satıyorlar. Ayrıca bir damacananın temizliği için 180 litre su harcandığı düşünüldüğünde bu durum büyük bir kaynak israfına yol açıyor.
   </p>
   <h3>
    <span>
     Temiz su için bazı öneriler
    </span>
   </h3>
   <ul>
    <li>
     Damacana su alırken fiyattan ziyade kaliteye dikkat edilmeli.
    </li>
    <li>
     Firmanın kalite belgeleri incelenmeli, suyun analiz raporları gözden geçirilmeli, mümkünse üretim yeri görülmeli.
    </li>
    <li>
     Damacananın aşınıp aşınmadığı, suyun  berrak olup olmadığı kontrol edilmeli.
    </li>
    <li>
     Kapağın kapalı, kapaktaki bant ve bandrollerin yerinde olup olmadığına dikkat edilmeli. Son kullanma tarihine bakılmalı.
    </li>
    <li>
     Damacana 1 hafta içinde tüketilmeli, içine çeşme suyu bile konmadan iade edilmeli.
    </li>
    <li>
     Damacana ağzı açık olarak bırakılmamalı, evin gölge ve serin bir yerine konulmalı.
    </li>
    <li>
     Buzdolabına ağzı açık bir şekilde su konulmamalı (Diğer yiyeceklerde üreyen bakterilerin suya geçip çoğalmaması için).
    </li>
   </ul>
   <h3>
    <span>
     İşte sağlıksız damacanalar
    </span>
   </h3>
   <p>
    Sağlık Bakanlığı Türkiye Halk Sağlığı Kurumu (THSK), incelemeleri sonrası dolum tesislerinde uygunsuzluk belirlediği 15 su markasını açıkladı:
   </p>
   <ol>
    <li>
     Gençsu
    </li>
    <li>
     Karlık Madran
    </li>
    <li>
     Alka Madran
    </li>
    <li>
     İvriz Su
    </li>
    <li>
     Beysu
    </li>
    <li>
     EDK Lara
    </li>
    <li>
     Hünkar
    </li>
    <li>
     Revan
    </li>
    <li>
     Buzdağ
    </li>
    <li>
     Kardelen
    </li>
    <li>
     İdeal
    </li>
    <li>
     Hazar Vox Nida
    </li>
    <li>
     Bahçeayran
    </li>
    <li>
     Esensu Özayran
    </li>
    <li>
     Kabalak.
    </li>
   </ol>
   <p>
    Daha öcesinde de İstanbul’daki şu markalar deşifre edilmişti:
   </p>
   <ol>
    <li>
     Buzada
    </li>
    <li>
     Erpınar
    </li>
    <li>
     Kervansaray
    </li>
    <li>
     Alps
    </li>
    <li>
     Yalısu.
    </li>
   </ol>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33265), [web.archive.org (arşiv bağlantısı)](http://web.archive.org/web/20120812053724/http://www.aksiyon.com.tr:80/aksiyon/newsDetail_getNewsById.action?newsId=33265)
