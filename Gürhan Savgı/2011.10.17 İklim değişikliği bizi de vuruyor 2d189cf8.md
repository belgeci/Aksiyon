# İklim değişikliği bizi de vuruyor

*Gürhan Savgı 2011.10.17*

<font class="agenda2NewsSpot">
 Atmosferdeki sera gazlarının artması sebebiyle dünya iklimi değişiyor. Meteorolojik afetler giderek artıyor. Türkiye de bundan payına düşeni alıyor. Uzmanlar, can ve mal kaybına yol açan son sel ve hortumları küresel iklim değişikliğine bağlıyor.
</font>
<font class="newsDetail">
 <p>
 </p>
 <p>
 </p>
 <p class="MsoNormal">
  2011 Ekim’i, tüm yurtta mevsim normallerinin üzerinde hava sıcaklıklarıyla geçiyordu. Uzmanlara göre bu, küresel iklim değişikliğinin alametiydi. ‘Pastırma yazı’ tabir edilen nemli ve ılıman hava, yurt sathında yer yer 30 santigrat derecelerin üzerine çıkıyordu. Meteorologlar, bu sıcak hava kütlesinin üzerine gelecek soğuk bir katmanın yoğun yağışa sebep olmasından endişe ediyordu. Sonunda korkulan, sebepler planında vuku buldu. Ani bir sıcaklık düşüşüyle Türkiye’yi etkisi altına alan sonbahar yağışları, özellikle Antalya, Manisa ve Balıkesir’de afete dönüştü. 9 Ekim 2011 gecesi, Antalya’nın Serik ilçesine bağlı Gebiz beldesinin Haskızılören köyünde saat 21.00 civarında yağmurla birlikte taşkın başladı. Aslında köy dere yatağında değildi. Toros Dağları eteklerinde daha sonra dereye dönüşen su gözeleri vardı. Su buradan âdeta fışkırdı. Saatler gece yarısını gösterirken sele dönüşen taşkında 6 kişi sulara kapılarak kayboldu.
 </p>
 <p>
 </p>
 <p class="MsoNormal">
  Selin merkezinde kalan, coğrafi yapısı adından da belli olan Pınargözü Mahallesi, yaklaşık 50 hanelikti. Burada 11 ev tamamen yok oldu. 16 ev ağır, 19 ev de az hasar aldı. Selden 46 ev etkilendi. Cami ve sağlık ocağı kullanılamaz duruma geldi. Selin kendi gidip tortusu ve acısı kalınca yüz kişilik ekiple arama kurtarma çalışmaları başlatıldı. Ayrıca çalışmalara 40 iş makinesi ve 1 helikopter destek verdi. Yoğun çaba sonucu, kayıp kişilerden 3’ünün cesedi bulundu. Afetin büyülüğünü, azgın sulara kapılan Fatma Kutlu ile kızı Ayşe Beşbaş’ın cesetlerinin köyden 33 kilometre uzakta bulanması gözler önüne seriyordu. Kaderin cilvesine bakın ki Ayşe Beşbaş, İstanbul’dan hasta olan annesine bakmak için memleketine gelmişti. Selde kaybolan Hasan Bulut’un da cesedine ulaşılırken, Hulusi Kutlu, Süleyman-Meryem Çelik’i arama çalışmaları sürdürülüyordu.
 </p>
 <p>
 </p>
 <p class="MsoNormal">
  Manisa’nın Gördes ilçesinde ise Anadolu’da sıkça rastlanmayan bir hava olayı meydana geldi. Aniden çıkan hortum ve toprak kayması, Kayacık beldesinde 12 evin kısmen çökmesine yol açtı. Evlerden birindeki 2,5 yaşındaki Mehmet Umut Çay ve dedesi (75) Mehmet Çay vefat etti. Ümmühan Çiftçi (52), Ayşe Böyük (40) ve Rıza Böyük (64) de yaralandı. İlk defa böyle bir afeti yaşayan köylüler şaşkındı. Gülsüm Kahraman, hayvanlarını bağlarken oğluyla birlikte bir anda su tankerinin yanına savrulmuş. Ani bir refleksle küçük çocuğunu bacaklarının arasına almış. Sıkıca tankere tutunmuş. O sırada havada ağaçların uçuştuğunu gören Kahraman, bağladığı direkle sürüklenen hayvanlarını da unutamıyor. Bu sırada evinde oturan Dilek Kartal, önce camların kırıldığını, ardından duvarın üstüne devrildiğini anlatıyor. Kartal, ikinci kattan atlayınca ayağından yaralanmış ve dikiş atılmış.
 </p>
 <p>
 </p>
 <p class="MsoNormal">
  Şiddetli yağış ve hortumdan Balıkesir’in Dursunbey ilçesine bağlı bazı köyler de etkilendi. Kavak, Hondular ve Güğü köylerinde bir kişi öldü, 10 kişi de yaralandı. Bölgede çok sayıda binanın çatıları uçarken; bazı evlerin duvarları yıkıldı, ağaçlar devrildi.
 </p>
 <p>
 </p>
 <p class="MsoNormal">
  Prof. Dr. Zekai Şen, son sel ve hortumlarla iklim değişikliği ilişkisini Aksiyon’a değerlendirdi. İstanbul Teknik Üniversitesi (İTÜ) Öğretim Üyesi olan Şen, Su Vakfı Başkanlığı’nı da yürütüyor. Şen, ayrıca Birleşmiş Milletler İklim Değişikliği Paneli (IPCC)’nin de üyesi. Haskızılören köyündeki baskının taşkınları önleme konusunda ibret alınması gereken bir örnek olduğunu belirten Şen, taşkın tahminlerinin, Türkiye’nin detaylı özelliklerini içeren ulusal modeller hazırlanarak yapılması gerektiği görüşünde. Haskızılören’de Toroslar’ın altındaki karstik mağaralarda yoğun yağışla biriken suyun yeryüzüne çıktığını belirten Şen, burada bir taşkını öngörmek için daha önceden yüzey altı jeolojisi ve hidrolojisi çalışılması gerektiğini vurguluyor.
 </p>
 <p>
 </p>
 <p class="MsoNormal">
  Şen, ithal edilmiş, Anadolu’ya has detayların işlenmemiş olduğu taşkın tahminine
  <span>
  </span>
  bilgisayar programlarıyla çalışılmasından yakınıyor. Şen’in belki de en önemli uyarısı, inşa edilecek yol, köprü, kanal, baraj gibi yapılarda hâlâ küresel iklim değişikliğinin dikkate alınmıyor olması. Su Vakfı bu eksikleri görerek 4 senelik bir çalışma sonucu, İklim Değişikliği Ulusal Öngörü Modeli hazırlamış. Bu modelde her ilin taşkın tahminleri bulunuyor.
 </p>
 <p>
 </p>
 <p class="MsoNormal">
  Bugünlerde zihinleri kurcalayan soruyu Şen’e soruyoruz: Son afetler, küresel iklim değişikliğinin sonucu mu? Ömrünü suya adayan bilim adamı, son taşkınlarda iklim değişikliğinin etkisi olduğu görüşünde. Şen, şu cümleyi de eklemeden geçemiyor: “Ancak altyapı yetersizliği ve çarpık yapılaşma gibi durumları da atlamamak gerekir.”
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
  Sıcak hava yağışı tetikliyor
 </p>
 <p>
 </p>
 <p class="MsoNormal">
  Afetin yaraları sarılmaya çalışılırken, memleket meselelerine meraklı herkes, Zekai Şen’e sorduğumuz sorunun cevabını arıyor. Afetlerin artarak devam etmesinden endişe ediyor. İstanbul Maltepe Beşçeşmeler’de zamanın donup kaldığı hissi veren kıraathanelerden birinde de bu konu tartışılıyordu. Televizyon, her kıraathanede olduğu gibi, kolay seyredilsin diye başköşede ve yüksekte. Sanki burası kıraathane değil de seyirhane. Mekândakilerin bir kısmı ile birlikte yeşil kadife örtülü masada tahta iskemlesinde oturan yaşlı adam, Antalya’daki sel ile ilgili haberleri pürdikkat dinliyor. Aynı masayı paylaşan ve emeklilerden oluşan grup, Antalya Serik’teki seli konu alan sohbete başlıyor. Konuşmalardan, yaşlıların kendileri için değilse bile evlatları ve yakınları için hava durumunu iyi takip ettikleri belli oluyor. Biri, sel hakkında ‘kıyamet alameti’ yorumunu yapıyor. Diğeri küresel ısınmaya yoruyor. Öteki lafa giriyor, mevsimlerin değiştiğini anlatıyor. Konuşma uzayıp gidiyor. Anadolu’daki belki her kıraathanede veya hanede benzer yorumlar yapılıyor.
 </p>
 <p>
 </p>
 <p class="MsoNormal">
  Uzmanlara kulak verdiğimizde, vatandaşın şüphelerinde haklı olduğunu görüyoruz. İstanbul Teknik Üniversitesi (İTÜ) Meteoroloji Bölümü Öğretim Üyesi Prof. Dr. Orhan Şen de son afetlerin küresel iklim değişikliğinin artık kendini belli etmeye başladığının göstergesi olduğunu söylüyor. Şen, bilim adamları olarak yetkilileri yıllardır önlem almaları yönünde uyardıklarını hatırlatıyor. Son 15 gün içinde hava sıcaklığının mevsim normalleri üzerinde olduğunu belirten Şen, bu sıcak kütlenin üzerine yağışlı bir kütlenin gelmesi hâlinde sel riskinin artacağına dikkat çekiyor. Şen, ileriki senelerde bahar aylarının kısa yaşanacağı, ani kış ve yaz geçişleri olacağı tahmininde bulunuyor.
 </p>
 <p>
 </p>
 <p class="MsoNormal">
  Küresel iklim değişikliği son yıllarda sıkça gündeme gelen ve artık hemen herkesin duyduğu bir kavram. İnsan faaliyetleri sonucu çıkan ve başta karbondioksit olmak üzere sera etkili gazlar, atmosferi âdete şeffaf bir örtü ile kaplamış durumda. Yeryüzüne düşen güneş enerjisi, kırıldıktan sonra tekrar uzaya yansıyacağı zaman işte bu örtüye takılıyor. Sonuçta dünya çapında ortalama sıcaklık artıyor. Son yüzyıl içinde dünyanın ortalama sıcaklığı 1 santigrat derece arttı. “Ne kadar da azmış!” demeyin sakın. Son buzul çağından bu yana yerküremizin ortalama sıcaklığının sadece 2 derece arttığı göz önüne alınırsa, 1 derecelik artışın büyüklüğü anlaşılabiliyor. Son bir seneye dönüp baktığımızda ortalama olarak yerküre tarihindeki en sıcak 10 yılı, en sıcak 12 ve 6 ayı geride bıraktık. Son senelerde Pakistan sulara gömüldü. Rusya âdeta kavruldu. Somali ve Nijer’de kuraklık ve sel sebebiyle milyonlarca kişi açlık ve kıtlık çekenlere katıldı.
 </p>
 <p>
 </p>
 <p class="MsoNormal">
  Bilim adamları, iklim değişikliği hususunda yıkılma noktası (tipping point) adı verilen bir kavrama dikkat çekiyor. Hani bir kartopunu, yuvarlayarak bir tepeye kadar büyüterek itersiniz. Tepe noktası bitip de yokuş başlayınca artık itmenize gerek yoktur. Başlangıçtaki küçük kartopu, artık kendisi yuvarlanır ve çığ boyutuna ulaşarak ilk düzlüğe düşer. İşte ‘devrilme noktası’ bu örneğe benziyor. İklim değişikliği mevzuunda da buna benzer bir durum yaşanıyor. Uzmanlar ittifakla atmosferdeki karbondioksit miktarının güvenli üst sınırının milyonda 350 parçacık olması gerektiğini söylüyor. Şu anda ise bu rakam 392 parçacık. Her sene yaklaşık 2 parçacık artıyor. Bazı uzmanlar da bir musiki eserinden esinlenerek ‘dönülmez akşamın ufku’ olarak tabir edebileceğimiz eşiği çoktan aştığımız uyarısında bulunuyor. Tespitlere göre, küresel ısınmada enerji kullanımı yüzde 49, endüstrileşme yüzde 24, ormansızlaşma yüzde 14, tarım yüzde 13 oranında etkili. İnsanların toplu olarak yaşadığı şehirler, iklim değişikliğinin yüzde 80’inden sorumlu.
 </p>
 <p>
 </p>
 <p class="MsoNormal">
  İklim değişikliği, zaman zaman küresel ısınma olarak da adlandırılıyor. Ancak yaygın şekilde bilinenin aksine dünyanın her yeri aynı oranda ısınmayacak, yağışlar da eşit miktarda azalmayacak. Kimi yere az yağış düşerken, bazı yerleri sel alacak. 2007 ve 2008’in kurak geçmesi hep küresel ısınmaya yoruldu. Şimdi can alan seller de buna bağlanıyor.
 </p>
 <p>
 </p>
 <p class="MsoNormal">
  Hükümetler Arası İklim Değişikliği Paneli’nin (IPCC) Raporu’na göre, 2100 yılına kadar hava sıcaklığında 1,8-4 derece artış, deniz seviyesinde 18-59 cm yükselme, nadir yaşanan hava olaylarının da sıklaşması bekleniyor. Dünya genelinde daha fazla yağmur yağarken, kurak bölgelerdeki yağış miktarı da düşecek.
 </p>
 <p>
 </p>
 <p class="MsoNormal">
  Hayvanlar, insanlardan çok önce iklimin eskisi gibi olmadığını anladı. Son 30 yılda çok sayıda hayvan yaşadığı alanı değiştirdi. Artık Akdeniz kıyılarında çok sayıda tropikal balık görülüyor. Beyaz leylek kışın yaşayacağı tropikal bölgelere gitmek için yola daha geç çıkıyor. Ormanlarda ağaçlara zarar veren böceklerin aktivitesi arttı.
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
  Türkiye haritası değişecek
 </p>
 <p>
 </p>
 <p class="MsoNormal">
  ‘Ateş düştüğü yeri yakar’ deyip Türkiye’ye dönelim. İTÜ’den akademik bir heyet tarafından yapılan ‘Türkiye İçin İklim Değişikliği Senaryoları Projesi’nde otuzar yıllık dönemler (2011-2040, 2041-2070, 2071-2099) ele alındı. Bu araştırmaya göre, kuzeyde yağışlar artarken, güneyde azalacak. Bu bölgelerde sıcaklığın 35 dereceyi geçtiği günlerin sayısı 15 gün artacak. Yağışlar, iklim değişikliğini anlamak için önemli bir veri. Proje öngörüsüne göre, 2011-2040 arasında yurt genelindeki yağışlar artacak. Sera gazlarının iklim üzerindeki etkisini artırmasıyla İç Anadolu, Akdeniz ve Güneydoğu Anadolu bölgelerinde büyük oranlı düşüşler yaşanacak. Su kaynakları bu süreçte azalacak. Yer altı suları daha hızlı yok olacak. Irmaklar ekseriyetle kuru kalacak, Türkiye’nin deniz kıyılarının haritası değişecek. Deniz, Samsun-Kızılırmak, İzmir-Gediz, Aydın-Büyükmenderes, Adana-Göksu deltaları gibi bazı nehir haliçlerini ve alçak bölgeleri tehdit edecek.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2762860AF660E69A14098B685E365D0A?pageNo=2&category=&dt=0&words=muhsin%2F-%2F20yaz%2F-%2FC4%2F-%2FB1c%2F-%2FC4%2F-%2FB1o%2F-%2FC4%2F-%2F9Flu&newsId=30748&columnistId=0&sectionId=34), [web.archive.org (arşiv bağlantısı)](http://web.archive.org/web/20111022165614/http://www.aksiyon.com.tr:80/aksiyon/newsDetail_getNewsById.action;jsessionid=2762860AF660E69A14098B685E365D0A?pageNo=2&category=&dt=0&words=muhsin%2F-%2F20yaz%2F-%2FC4%2F-%2FB1c%2F-%2FC4%2F-%2FB1o%2F-%2FC4%2F-%2F9Flu&newsId=30748&columnistId=0&sectionId=34)
