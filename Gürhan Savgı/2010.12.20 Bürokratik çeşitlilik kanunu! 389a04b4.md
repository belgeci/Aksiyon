# Bürokratik çeşitlilik kanunu!

*Gürhan Savgı 2010.12.20*

<font class="agenda2NewsSpot">
 Tabiatı ve Biyolojik Çeşitliliği Koruma Kanun Tasarısı, korumayı bürokratlara havale ettiği için eleştiriliyor. Tasarının, korunan alanlardaki yatırımların önünü açmayı amaçladığı iddia ediliyor.
</font>
<font class="newsDetail">
 <p>
  <p class="MsoNormal">
   ‘Biyolojik çeşitlilik’ hayatın diğer adı. Yani canlı olan bitki, hayvan, gen, tür ve bunların birbirine etki ederek oluşturduğu ekosistemlere verilen isim. Bugünlerde TBMM gündemindeki Tabiatı ve Biyolojik Çeşitliliği Koruma Kanun Tasarısı tartışılıyor. Tasarı, ilk olarak kamuoyunun gündemine 26 HES (hidroelektrik santral) projesi bulunan Rize İkizdere Vadisi’nin Doğal SİT Alanı ilan edilmesiyle geldi. Kanunlaşması hâlinde tüm SİT’ler yeniden belirleneceği için HES’ler ve diğer yatırımların önünün açılacağı ileri sürüldü. Çevre ve Orman Bakanlığı, kanun çalışmalarının 2003’ten bu yana Küresel Çevre Fonu (GEF) desteği ile yürütüldüğünü açıkladı.
  </p>
  <p class="MsoNormal">
   GEF, Birleşmiş Milletler ile Dünya Bankası’nın yönettiği bir kuruluş. Ama Banka, politikaların belirlenmesi ve yönetimde ağırlıkta. GEF’in amacı, geri kalmış ülkelere küresel pazar ekonomisine geçişte karşılaşacakları çevre sorunlarına karşı hazırlayacakları projeler için kaynak vermek. GEF’in fonları daha çok, çevreyi tahrip eden projelere vermesini analiz eden bazı akademisyenler şu sonuca ulaşıyor: “Gelişmiş ülkelerin çevreye verdiği yıkıma ve Dünya Bankası’nın çevreye ağır yük getiren projelere verdiği finans desteğine karşı oluşan tepkileri frenleyen bir amaca hizmet ediyor.”
  </p>
  <p class="MsoNormal">
   Şimdi Tabiatı ve Biyolojik Çeşitliliği Koruma Kanunu Tasarısı’nı inceleyelim. Tasarıda, korunan alanlarla ilgili karar alıcı organ olarak Ulusal Biyolojik Çeşitlilik Kurulu oluşturulması öngörülüyor. Peki, bunda ne var? Kurulun yapısına esprili bir ifadeyle ‘bürokratik çeşitlilik kurulu’ diyebilirsiniz.
   <span>
   </span>
   Kurulda, Çevre ve Orman Bakanlığı Müsteşarı’nın başkanlığında Çevre ve Orman, Tarım ve Köyişleri, Enerji ve Tabii Kaynaklar ile Bayındırlık Bakanlığı’ndan tam 13 genel müdür yer alıyor. Bakanlıkça belirlenecek 4 akademisyen ve 2 sivil toplum kuruluşu temsilci de bulunacak. Salt çoğunlukla karar alacak kurulda eşitlik olursa başkanın oyu yönünde karar alınmış sayılacak. Bürokratların huzur hakkı ve harcırahları da unutulmamış.
  </p>
  <p class="MsoNormal">
   Bu kuruldaki bürokrat ağırlığı millî, uluslararası hedef ve politikalara uymuyor. Eğer tasarı kanunlaşırsa pratikte hükümet ve bakan ne derse o olacak (korunan alanlarda).
  </p>
  <p class="MsoNormal">
   Bin yıllık vakıf medeniyetinden gelen topraklarda kanunda korunacak alanlarda yöre halkından seçilecek sivil toplum yapılarının kurulması ve aktif hâle getirilmesi beklenirdi. İllerde ise merkezdeki kurulun mahalli versiyonu teşkil edilecek. Vali yardımcısının başkanlığında kurulda yer alan kurumların ildeki en üst düzey temsilcileri yer alacak.
  </p>
  <p class="MsoNormal">
   Tabiatı koruma amaçlı bir kanun çıkarılırken öncelikle kendisinden evvelki koruma statülerini muhafaza etmesi ve geliştirmesi beklenirdi. Oysa kanun gerekçelerinde bugün uygulamadaki koruma statülerinden yakınılıyor. Ancak bugüne kadarki koruma statüleri sayesinde doğa ve kültür turizmi açısından gelecek vadeden kıyı ve iç kesimlerde bulunan doğal alanlar korunabildi. 1234 tabii SİT’ten korumaya değer olmadığı hâlde koruma statüsüne alınan alanların çok az olduğu ifade ediliyor.
  </p>
  <p class="MsoNormal">
   Madde gerekçelerindeki koruma planlarının, kalkınma planları ve devlet politikaları ile uyumlu hâle getirilmesi savı eğer gerçekleştirilirse büyük bir hata. Çünkü, tam tersinin yapılması gerekiyor.
  </p>
  <p class="MsoNormal">
   Kanun ile tabiat ve kültür, tamamıyla birbirinden ayrılıyor. Kültür ve Tabiat Varlıklarını Koruma Kurulları, Kültür Varlıklarını Koruma Kurulu’na dönüştürülüyor. Türkiye’de kültür ve tabiat varlıklarını bir arada koruma pratiği gelişmişken, bunu aniden sonlandırmak doğru değil. Oysa kültürel varlıklar büyük ölçüde bulundukları tabiattan etkilenerek ve onun ihtiyaçlarına göre yapılıyor.
   <span>
   </span>
   Pek çok arkeolojik bölge, aynı zamanda SİT alanı. Turizm merkezi ilan edilen alanlarda ise tasarının 32. maddesi uyarınca Tabiatı ve Biyolojik Çeşitliliği Koruma Kanunu’nu, Turizm Bakanlığı uygulayacak.
  </p>
  <p class="MsoNormal">
   Kanun tasarısının amacı bugüne kadar SİT alanı ilan edilen yerdeki yanlış uygulamalar sebebiyle halkın ve yatırımcının karşılaştığı zorlukların aşılması. Bu amaçla 4. madde ile bir alana bir koruma statüsü verilmesi hükme bağlanıyor. Uluslararası terminoloji ile uyumlu olduğu iddia edilen statüler 9. maddede şöyle sıralanıyor: “Gen koruma alanı, habitat ve tür koruma alanı, millî park, özel çevre koruma bölgesi, özel korunan alan, peyzaj koruma alanı, sulak alan bölgesi, tabiat alanı, tabiat parkı, yaban hayatı geliştirme sahası, yaban hayatı koruma sahası.” Mesela aynı yerde hem gen korunması hem de yaban hayatı koruma sahası olması gerekirse ne olacak?
  </p>
  <p class="MsoNormal">
   Kanunun getirdiği yeni bir yaklaşım da tüm korunan alanların mutlak koruma bölgesi, ekolojik etkilenme bölgesi ve sınırlı kullanım bölgesi olarak sınıflandırılması. Maddedeki bu uygulama korunan yerlerdeki halka imkân ve gelir kaynağı sağlamak üzere getiriliyor.
  </p>
  <p class="MsoNormal">
   15. madde ise âdeta kanun tasarısının kalbi gibi. Korunan alanlardan tabiat koruma alanları, yaban hayatı koruma sahaları, gen koruma alanları ile tüm korunan alanların mutlak koruma bölgelerinde hiçbir kullanıma izin verilmeyeceğine hükmediyor. Sohbet lisanında
   <span>
   </span>
   ‘ama yasa’ olarak tabir edilen bir olgu burada devreye giriyor ve şunları vazediyor: “Ancak, bu alanlarda ülke düzeyinde, üstün kamu yararı ve stratejik kullanım gerektiren kullanma izni, intifa ve intifa hakkı Bakanlar Kurulu kararı ile verilebilir.”
  </p>
  <p class="MsoNormal">
   Burada daha önce mahkemelerin verdiği ‘üstün kamu yararı’ hükmü, bakanlar kurulunca da tanınıyor. Hükümetin uygulamaları ise bugüne kadar daha çok yatırımlardan yana oldu.
  </p>
  <p class="MsoNormal">
   Kanunun belki de en olumlu maddesi ‘ekolojik etki değerlendirmesi’ mecburiyeti. Ancak o da yetersiz.
   <span>
   </span>
   Tasarının 16. maddesinde korunması gereken yabani bitki ve hayvan türleri ile yaşama ortamları ile ilgili plan, proje faaliyetlerin muhtemel etkileri için ekolojik etki değerlendirmesi yaptırılması hükmü yer alıyor. Ancak ekolojik etki değerlendirmesi yapılacak alanlar kanun tasarısında tam olarak belirlenmemiş. Tüm korunan alanları kapsaması gerektiği ifade ediliyor. Ayrıca 22. madde gereği raporda verilen taahhütlere uymayanların faaliyeti bakanlıkça durdurulacak. Tasarıda eksik bırakılan husus ise hangi hâllerde faaliyetin durdurulacağı ve sonrasında neler olacağı.
  </p>
  <p class="MsoNormal">
   Tasarının 9. maddesine göre, korunan alanlar için her tür ve ölçekte plan yapma/onama yetkisi Çevre ve Orman Bakanlığı’nda olacak. Yatırımların önündeki en büyük engel olarak kanun gerekçelerinde şikâyetçi olunan tabii SİT alanları kanunun geçici 2. maddesiyle iptal edilecek. Ulusal Biyolojik Çeşitlilik Kurulu bu alanları tekrar belirleyecek. Koruma özelliği taşımayanların statüleri sona erdirilecek. Bu madde çevreciler tarafından kıyasıya eleştiriliyor. Millî park olan Munzur Vadisi’nin; Arılı, Çağlayan, İkizdere vadileri gibi 1. derece SİT alanı ilan edilen vadilerin statülerinin kaldırılması ve yeniden değerlendirilmesi anlamına geliyor. Böylece yargı sürecindeki yatırımların önündeki engellerin kaldırılacağı endişesi oluşuyor.
  </p>
  <p class="MsoNormal">
   Kanun tasarısının idari yaptırımlar bölümünde suç sayılan fiillere bin ile 5 bin lira arasında para cezası öngörülüyor. Orman Kanunu’nda hapis cezası gerektiren ağır hükümlere gönderme yaparken günümüzde artık ağaç kesmekten daha büyük bir çevre suçu olduğu bilimsel olarak kabul edilen ekosistem tahribine verilen cezaların hafif olduğu belirtiliyor.
  </p>
  <p class="MsoNormal">
   73 STK’nın oluşturduğu kanunu izleme grubu tasarıya 3 ana başlıkta karşı çıkıyor: Uluslararası standartlarda olmaması, doğal SİT statülerinin kaldırılmasıyla tahribin önünün açılması, yasal
   <span>
   </span>
   yatırımların çevreyi ne ölçüde tahrip ederse etsin ayrıcalık kazanacak olması. Grup, yasa taslağının geri çekilerek sivil toplumla işbirliği hâlinde yeniden hazırlanmasını talep ediyor.
  </p>
  <p class="MsoNormal">
   Uzmanların hazırladığı kanun değişti!
  </p>
  <p class="MsoNormal">
   Kanun çalışmalarıyla ilgili bilgi aldığımız Çevre ve Orman Bakanlığı’ndan üst düzey bir yetkili ortaya çıkan taslağın GEF çerçevesinde uzmanların hazırladığı taslak olmadığını söyledi. Tasarının hazırlanmasında ilk günden itibaren görev alan yetkili şunları söylüyor: “Uzmanların uluslararası kriterlere göre hazırladığı taslak, İnşaat Mühendisi olan bir yetkiliye verildi. O da, kanunu bürokratik ve merkeziyetçi hâle getirdi. Mesela benim de içinde bulunduğum çalışma grubunda Ulusal Biyolojik Çeşitlilik Kurulu’nu, salt bürokratlardan oluşturmamıştık. Dünya Doğayı Koruma Birliği (IUCN) Millî Komitesi etrafında bir yapılanma kurmuştuk. Eğer böyle olsaydı duyarlı STK’lar da itiraz edemeyecekti. Bu kanun, Türkiye’nin AB ile çevre müzakerelerini dahi kilitleyecektir. Başbakanımız yanıltılıyor. Kanun bu hâliyle HES yapacak firmaların karşılaştığı zorlukları aşmaları için yapılmış.”
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-28215-burokratik-cesitlilik-kanunu.html), [web.archive.org (arşiv bağlantısı)](http://web.archive.org/web/20101230160549/http://aksiyon.com.tr:80/aksiyon/haber-28215-burokratik-cesitlilik-kanunu.html)
