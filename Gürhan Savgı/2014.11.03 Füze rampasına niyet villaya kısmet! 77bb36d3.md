# Füze rampasına niyet villaya kısmet!

*Gürhan Savgı 2014.11.03*

<div class="pNewsDetailMainContent" itemprop="articleBody">
 <p>
  Hükümetin, ‘3. köprü ormanda betonlaşmaya sebep olmayacak’ vaadi de doğru çıkmadı. Danıştay, Zekeriyaköy’de 1,5 milyar liralık konut projesinin ormana yapıldığını tespit ederek imar planını durdurdu. Çevre ve Şehircilik Bakanlığı yeni plan hazırlayınca yargı kararı boşa düştü.
 </p>
 <p>
  ‘Efendim, Ruslar saldırırsa İstanbul mahvolur’ düşüncesi ağır basınca köylülerin yüzlerce dönüm arazisine sudan ucuz fiyata el koyup füze rampası kurdular. Yıllar yılı ne Ruslar geldi, ne Bulgaristan ne Yunanistan saldırdı! Nihayet ‘Kaldırılsın rampalar’ denildi ve çekip gitti askeriye… Eee, araziler ne olacak? Hiç… TOKİ denilen kuruluşa verilecek. Ev yapacak, villa yapacak. Fakire yapıyorum deyip zengine satacak! Ne oldu ise köylüye oldu. Sudan ucuza malını aldılar ve giderken de para ile de olsa sahibine iade etmediler.”
 </p>
 <p>
  Bu sözler, İstanbul’da kuzey ormanları içindeki Zekeriyaköy’de 1,5 milyar liralık konut projesi için orman arazisinin nasıl kurban edildiğini halk irfanıyla özetliyor. Zekeriyaköylü Faik Topçu, nam-ı diğer Kara Faik’e ait bu değerlendirmeyi söz konusu araziyle ilgili mahkeme tarafından atanan bilirkişi Prof. Dr. Doğan Kantarcı hazırladığı bilgi notuna almış. Kara Faik’le görüşerek metinleştiren kişi ise İbrahim Balcı.
 </p>
 <p>
  Önce bu arazi nereye düşüyor, onu bir tarif edelim: Zekeriyaköy, İstanbul’un kuzeyinde Boğaz ile Karadeniz arasında. Burası 1950’lere kadar odunculuk, hayvancılık ve ziraatla geçimini sağlayan 50-60 haneli bir yerdi. 1990’dan sonra şehrin hâli vakti iyi kesimleri bölgeye çok sayıda villa ve siteler kondurdu. Bu yapılaşmanın arka planında o senelerde inşa edilen Fatih Sultan Mehmet (2. Boğaz) Köprüsü ve bağlanan TEM otoyolu vardı. Çünkü söz konusu köprü ve yol, o güne kadar yoğunca şehirleşen bölgenin kuzeyinden geçirilmişti. Zamanla etrafı binalarla doldu.
 </p>
 <p>
  Uzmanlar, ilk iki boğaz köprüsüyle imarın, şehrin su ve oksijen kaynağı kuzeyine doğru yayıldığını görmüş ve bu durumdan ders çıkarmıştı. 2005’te İstanbul Büyükşehir Belediyesi’nce hazırlatılan ve imar anayasası niteliğindeki 1\100 binlik planla (Çevre Düzeni Planı)  kentin TEM’in kuzeyine doğru büyütülmemesi karara bağlanmıştı. Plana göre büyüme, İzmit-Tekirdağ (doğu-batı) istikametinde gerçekleşecek ve ulaşıma dair adımlar bu esasa uygun olacaktı. Planın altında yüzlerce uzmanın imzası bulunuyordu. Hatta İstanbul Büyükşehir Belediye Başkanı Mimar Kadir Topbaş da ‘bu planın altına imzamı atarım’ demişti.
 </p>
 <p>
  Ancak dönemin başbakanı Recep Tayyip Erdoğan’ın yöredeki helikopter turunu takiben plan rafa kalktı. Üçüncü köprü  en kuzey noktaya çekilirken, ormanla kaplı sahaya üçüncü havalimanının temeli atıldı. Kanal İstanbul projesi de cabasıydı. Mega projeler gündeme getirilirken mevzunun uzmanları ve duyarlı halk kesimlerinden ‘imar’ uyarısı yükseldi. Erdoğan ve hükümet üyeleriyse tepkilere karşılık betonlaşmaya yol açılmayacağını ileri sürdü.
 </p>
 <p>
  Son örneğe gelirsek; bugün, Siyah Kalem firmasınca yaklaşık 1160 konut inşa edilecek arazide 1938’deki ölçümlerle orman sınırları belirlenmiş. 2010’daki modern ve teknik çalışmalar da yıllar öncekinin isabetini tescillemiş. 311 bin 995 m2  (%61,57) ağaçlık ile 194 bin 705 m2 (%38,43)  açık alandan oluşuyor arazi.
 </p>
 <p>
  Kara Faik’in enfes tespitiyle ‘Ruslar gelecek’ diye 1958’de Boğaz’ın savunması için bir füze üssü kurulması gündeme gelmiş buraya. Kadastro işlemleriyle orman içinde köylülerce ekilen bir bölümü orman, bir bölümü de açıklık 34 parsel belirlenmiş. 1959’da, alanın tahsisi için Orman Genel Müdürlüğü’nden izni alınmamış. 1977’de  Orman Genel Müdürlüğü’nün (OGM) oluruyla Millî Savunma Bakanlığı’na  (MSB) ‘askerî alan’  tahsis edilmiş. 2011’de bu vasıf kaldırılmış.
 </p>
 <p>
  Normal şartlar altında, MSB’nin gelişmeye istinaden araziyi tapu sahiplerine ve OGM’ye  iade etmesi gerekiyordu. Bunun yerine TOKİ ile arasındaki 2006 tarihli takas anlaşmasına göre 34 parseli 12’ye indirerek bu kuruma devretti. TOKİ de devraldığı araziler karşılığında MSB’ye askerî tesis inşa edecektir. Anlaşma en fazla Güneydoğu’da ‘kalekol’ (dayanıklı karakol) inşaatlarıyla gündeme taşındı. TOKİ’ye bağlı Emlak Konut hukuk dışılığı ileri sürülen devir işleminin akabinde ‘hasılat paylaşımı’ yöntemiyle ihaleye çıktı. Emlak Konut, takas anlaşmasıyla bir ilgilerinin olmadığını söylüyor. İhaleyi kazanan Siyah Kalem ise en az 475 milyon lira ödemeyi taahhüt etti.
 </p>
 <p>
  Devir işleminin ardından OGM bünyesinde konuya dair 2010 ile 2013 arasında bir dizi inceleme raporu hazırlandı. 13 ayrı raporda önce arazinin OGM’ye iadesi istendi.  İstanbul Defterdarlığı Avrupa Yakası Millî Emlak Dairesi Başkanlığı’nın verdiği olumsuz cevap üzerine OGM, yargı yoluna gidilmesi için bir yazı yazdı. Oluşturulan bilirkişi heyetinin raporu sonucu OGM hareketsiz kaldı. 15.11.2012 tarihli inceleme raporunda araziye parsel bazında bakılarak sadece birinde 3 hektarı aşkın orman olduğu değerlendirildi. Raporu hazırlayan görevliler önceki raporlarında arazinin orman idaresine devrini savunurken her nedense bu tutumlarından bir bir vazgeçtiler.
 </p>
 <p>
  Projeyi içine alan bölge için Çevre ve Şehircilik Bakanlığı 2012’de  1/1000 ölçekli Zekeriyaköy Toplu Konut Alanına İlişkin Koruma Amaçlı Uygulama İmar Planı’nı hazırladı. Bu planın notları bir üst plan olan 1/5000’lik planla aynıydı. Bu durum detaylı bir koruma öngörülmediğinin kanıtıydı ve plan tekniğine aykırıydı.
 </p>
 <p>
  <strong>
   ‘Kanunlar beni haklı kılıyor’
  </strong>
 </p>
 <p>
  İhaleyi alan Siyah Kalem kurulduğu yıllarda basım-yayım işleri yaparken son yıllarda özellikle müteahhitlik işlerinde yıldızı parlayan bir şirket. Şirketlerin işleri bereketli gitsin, daha fazla kazanç elde edip istihdam sağlasınlar, vergi versinler bu tartışmasız iyi bir şey. Ancak bir şirket için ‘kanunlar beni haklı kılıyor demek’ yeterli değil. Çünkü kanunlara uygun hâle getirilmiş her iş, ahlaki ya da hukuka uygun anlamına gelmiyor. Burada ahlak ve vicdan muhasebesi ön plana çıkıyor.
 </p>
 <p>
  İhaleden sonra Şehir Plancıları Odası İstanbul Şubesi, 13.3.2012’de hazırlanan imar planına karşı Çevre ve Şehircilik Bakanlığı ile TOKİ’ye karşı Danıştay 6. Dairesi’nde dava açtı. Davaya davalı yanında Siyah Kalem şirketi de müdahil oldu. Son sözü yargı söyler diye biliyorsanız yanılıyorsunuz. Mahkeme 9 Eylül Üniversitesi Şehir Bölge Planlama Bölümü’nden Prof. Dr. A. Emel Göksu ve Doç. Dr. Mert Çubukçu ile İstanbul Üniversitesi Toprak İlmi ve Ekoloji Ana Bilim Dalı’ndan emekli Öğretim Üyesi Prof. Dr. Doğan Kantarcı’yı bilirkişi atadı. Atadı atamasına ama Ankara’daki bürokratlar mahkeme kararını önceden tahmin etmiş olacak ki 14.8.2013’te yargı aşaması sürerken planların imar, yoğunluk, orman vasfı gibi hükümlerinde bir değişiklik yapmadan planları yeniledi. Şehir Plancıları Odası İstanbul Şubesi de bu sefer değişen mevzuat sebebiyle İstanbul İdare Mahkemesi’nde dava açmak zorunda kaldı.
 </p>
 <p>
  <img alt="" height="333" src="http://web.archive.org/web/20141203203839im_/http://medya.aksiyon.com.tr/aksiyon/2014/11/03/Fuze-rampasina2.jpg"/>
 </p>
 <p>
  2012’deki imar planına karşı açılan davada 17.1.2014’te yerinde keşif yapılarak hazırlanan detaylı bilirkişi raporunda; arazinin devlet ormanında kaldığı, askerî alanda kaldığı için 2-B olarak bilinen ormandan çıkarmaları düzenleyen yasalara tabi olmadığı belirtildi. 1959’da orman içinde köylünün işlediği açıklıklar 34 parsele ayrılarak tapuya kaydedildiği vurgulanan raporda bu işlemde Zekeriyaköy Devlet Ormanı tahdit ve tescili dikkate alınmadığı dile getirildi.  Netice olarak iptali istenen İmar planlarının şehircilik ve koruma ilkelerine, planlama ve koruma esaslarına, imar ve kamu yararına uygun olmadığı kanaatine varıldı. Danıştay 6. Dairesi 7.7.2014 tarihli kararında, Zekeriyaköy Devlet Ormanı’nın 1938’deki sınırlarının geçerli olduğuna vurgu yaptı. Yüksek Mahkeme, söz konusu arazinin 34 parsele ayrılarak orman dışında tutulmasının uygun olmadığının, tek parselde birleştirilerek orman idaresine iade edilmesi gerektiğinin tespit edildiğini belirtti. Yapılaşmayı mümkün kılan imar planlarının yürütmesini durdurdu.
 </p>
 <p>
  Bu davada hazırlanan bilirkişi raporu, Çevre ve Şehircilik Bakanlığı’nca hazırlanan yeni planlara karşı açılan davada da mahkemeye sunuldu. Hâlen süren davanın daha önceki birçok vakada olduğu gibi konutlar yapıldıktan sonra tamamlanarak bir hükmümün kalmamasından endişe ediliyor.
 </p>
 <p>
  <strong>
   CHP’li belediye direnmedi
  </strong>
 </p>
 <p>
  Bu arada arazinin imara açılmasıyla ilgili işbirliği yapan kamu kurumları arasına şaşırtıcı bir şekilde Cumhuriyet Halk Partili  (CHP) Sarıyer Belediyesi de katıldı. Belediye, 25.7.2014’te projenin ilk etabı için yüklü bir harç tahsil ederek 462 konut için ruhsat verdi. Verilen ruhsat, duyarlı sivil toplum örgütlerini rahatsız etti. Sarıyer Belediyesi Başkanı Şükrü Genç’in bu icraatı CHP’nin tepe yönetimine şikâyet edildi. Bu arada kuzey ormanlarını korumak için kurulan aktivist Kuzey Ormanları Savunması Zekeriyaköy’deki talana yeterli ilgiyi göstermedi. Kuzey Ormanları Savunması’nın, CHP’li Belediye ile ilişkisi sebebiyle bu tutumu aldığı iddiaları konuşuluyor.
 </p>
 <p>
  Proje ile ilgili bir kısmı yargı sürecine de yansıyan iddia ve eleştirilere Siyah Kalem Proje Geliştirme Danışmanı Sinan Yöney cevap verdi. Firmanın satış ofisi binasında proje alanının üçüncü köprü ve bağlantı yolları ile üçüncü havalimanını da gösteren devasa bir maket yer alıyor. Bu görsel sunumla projenin ulaşım akslarına yakınlığı vurgulanmış. Yurtdışında konut geliştirme alanında çalışan genç bir yönetici olan Yöney, daha önce konut üretim ve pazarlaması alanında deneyimi olmayan Siyah Kalem’i de Zekeriyaköy ihalesine girmeye teşvik etmiş. Hatta şirket ihaleyi kazanınca ‘senin yüzünden 25 milyon lira fazla verdik’ diye kendisine sitem edilmiş. Genç bir ekiple projeyi üstlenen Yöney, orman, kamulaştırma ve imar yönüyle projenin zorlukları olduğunu söylüyor.
 </p>
 <p>
  Burada inşaat yapılıp yapılmayacağına ilişkin karar merciinin kendileri olmadığını da belirten Yöney; Emlak Konut, Çevre ve Şehircilik Bakanlığı ve daha üst makamları işaret ediyor. İstanbul’un nasıl gelişeceğinin tartışılmasının eksik kaldığını o da kabul ediyor. Projeden firmanın 1 milyar 475 milyon lira kazanmayı hedeflediğini söyleyerek, “Daha fazlası da olabilir. Yöney’in verdiği bilgiye göre hedef kitle Maslak, Levent aksındaki bankalar ve firmalarda çalışan genç, orta ve üst düzey yöneticiler. Doğa içinde bahçeli az katlı konutlarda çocuklarının bahçede oynayacağı bir ortamda yaşama arzusunu gerçekleştirebileceği, herkesin gelebileceği, farklı tarz insanların birlikte yaşayabileceği mahalle kurmak hedefleniyor. Bunun için de site kalın duvarlarla dışarıdan ayrılmıyor. Proje alanı içinde güvenlikli alanlar olmasına rağmen imar yollara geçiyor. Ortak çarşı ve parklar dışarıdan insanlara da açık bırakılıyor.” diye konuşuyor.
 </p>
 <p>
  <img alt="" height="342" src="http://web.archive.org/web/20141203203839im_/http://medya.aksiyon.com.tr/aksiyon/2014/11/03/Fuze-rampasina3.jpg"/>
  Projede ağaç ağaç pazarlık yapılıyor. Yöney, Sarıyer 3. Derece SİT alanı olmasına rağmen Tabiat Varlıkları Komisyonu’nun (TVK) girdiği nadir projelerden biri olduklarını söylüyor. TVK hafriyat dolgu alanındaki meyve ağaçlarının kesilmemesi için inşaat alanını yüzde 10 azaltacak bir karar vermiş. Yöney, bunun önceden verilen taahhütlere aykırı olduğu görüşünde. Ankara’daki merkez TVK komisyonuna şikâyetlerini yapmışlar. Yöney, kamulaştırılan arazinin imara açılmasına karşı arazinin ilk sahibi olan köylülerce açılan davaları da değerlendirdi. Yöney, ilgili kanunda 5 yıl şartı olduğunu hatırlatarak daha önce kamulaştırılan ve bağışlanan arazilerde köylünün hak iddia edemeyeceğini söyledi.
 </p>
 <p>
  <strong>
   “BİZ TOPRAĞIMIZI VATAN SAVUNMASI İÇİN VERMİŞTİK”
  </strong>
 </p>
 <p>
  Proje sahasında (Kafkasya’dan göçerek buraya yerleşen dedelerinden mirasla intikal eden) çok sayıda tapusu bulunan Ercan Akaslan, o vakit topraklarının kamulaştırılmasına vatan savunması gerekçesiyle rıza gösterdiklerinin altını çizerek şunları söylüyor: “Ancak yıllar sonra burayı rant amaçlı dönüştürdüler. Akrabalarım 9 dava açtı. Mahkeme sürüyor. Mağdurlar olarak çok sayıda toplantı yaptık. Hukukçular, binalar yükseldikten sonra yeni bir dava açabileceğimizi söylediler. Hakkımızı sonuna kadar arayacağız.”
 </p>
 <p>
  <strong>
   “BİNALAR YAPILSA BİLE YIKILMAsI GEREKİR”
  </strong>
 </p>
 <p>
  Proje ile ilgili yargı sürecinde Danıştay’ca bilirkişi atanan Prof. Dr. Doğan Kantarcı “Kim ne plan yaparsa yapsın dava konusu arazi devlet ormanıdır. Orman Kanunu ve Anayasa varken kimse aksini iddia edemez. Mesela biri tapulu arazinize gelse ve 80 tane imar planı da yapsa orası sizindir. Oradaki tapuların ‘geldileri’ yok. Orman içinde köylünün açtığı yerler. Danıştay 6. Dairesi’nin verdiği karar kaziyedir, plan değişikliği ile baypas edilmek istense de artık hiçbir mahkeme aksi karar veremez. Binalar yapılsa bile yıkılmaları gerekir.” diyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/cevre/fuze-rampasina-niyet-villaya-kismet_539782), [web.archive.org (arşiv bağlantısı)](http://web.archive.org/web/20141203203839/http://www.aksiyon.com.tr:80/cevre/fuze-rampasina-niyet-villaya-kismet_539782)
