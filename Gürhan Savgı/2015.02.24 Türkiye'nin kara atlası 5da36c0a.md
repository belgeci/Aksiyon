# Türkiye'nin kara atlası

*Gürhan Savgı 2015.02.24*

<div class="pNewsDetailMainContent" itemprop="articleBody">
 <p>
  Türkiye’nin neresinin kömürlü termik santral furyasından nasibini alacağını öğrenmek için bu atlasa bakmanız yeterli. Atlasta zehir solumamak için neler yapmanız gerektiği de anlatılıyor.
 </p>
 <p>
  Aksiyon, “Çukurova’ya Ölüm Bacaları” kapağıyla çıktı geçen hafta. Dosya, doğalgazda olduğu gibi orta ve uzun vadede millete yüklü bir fatura çıkarılmaması ve çevresel yıkıma sebep olunmaması için uyarı niteliğindeydi. Sivil toplum kuruluşları da bu tehlikeye her vasıtayla dikkat çekmeye çalışıyor. Dünya çapında şiddet içermeyen eylemlerle sesini duyuran Greenpeace de bu amaçla Türkiye’de kurulması planlanan santralleri haritada gösteren ve bilgi veren bir internet sitesi hazırladı. Sitenin adresi: www.karaatlas.org
 </p>
 <p>
  Siteyi güncelleyen ve neredeyse her gün yeni bir santral ekleyen Greenpeace Akdeniz, İklim ve Enerji Kampanyası Araştırmacısı Buket Atlı ile Kara Atlas’ı konuştuk. Anadolu’da mevcutların 4 katı, yani 80 tane yeni kömürlü termik santralin planlandığına dikkat çeken Atlı, kömüre dayalı bir enerji stratejisinin hesaba katılmayan çok önemli toplumsal, ekonomik ve çevresel yan etkileri olduğu uyarısında bulunuyor. Genç araştırmacı, “Yarın uyandığınızda köyünüzde, evinizin ya da yazlığınızın orada kömürlü bir termik santral yapılacağını öğrenseniz ne yapardınız?” diye soruyor. Bartın’dan Çanakkale’ye, Adana’dan Şırnak’a, Soma’dan Zonguldak’a kömürlü termik santral etrafında yaşamak istemeyenlerin bu soruya cevabı ‘direnmek’ olmuş. Bu amaçla yerel sivil toplum örgütleri Termiksiz Yaşam Ağı’nı oluşturmuşlar.
 </p>
 <p>
  Kara Atlas’a bu ağın bileşenlerinin katkıda bulunduğunu anlatan Atlı, izin veren kurumlar dâhil çoğumuzun bu santrallerin tamamı yapılırsa Türkiye’nin haritasının nasıl görüneceği ile ilgili bir fikrinin olmadığını söylüyor. Kara Atlas’ta her ilde kaç tane çalışan ve planlanan kömürlü termik santral projesi olduğu görülebiliyor. Ayrıca hangi projenin hangi şirket tarafından planlandığı da yer alıyor. Sitede ayrıca kömürlü termik santral projelerine karşı kimlerin, nasıl mücadele ettiğine dair bilgiler ve haberler bulunuyor.
 </p>
 <p>
  Buket Atlı, 80 santralin neredeyse yarısının, ithal kömürle çalışacağı için Çanakkale, Adana, Hatay ve Zonguldak gibi liman şehirlerine yapılacağına dikkat çekiyor. Kalanların da zaten var olan kömürlü santrallerin bulunduğu, dolayısıyla büyük hava kirliliği sorunuyla boğuşmakta olan Afşin, Soma ve susuzlukla mücadele eden Konya gibi düşük kalorifik değeri olan linyitlerin çıkarılacağı sahalara kurulacağını hatırlatıyor.
  <br>
   2010’da Afşin ve Soma’daki santrallerin Avrupa’nın en çok öldüren santralleri olduğuna dikkat çeken Atlı, Stuttgart Üniversitesi’nin hazırladığı modellemeyi baz alarak yaptıkları çalışmaya göre, Türkiye’de aynı yıl 19 kömürlü termik santralin trafik kazalarının yaklaşık iki katı kadar (7 bin 900 erken ölüm) can aldığına dikkat çekiyor. Buket Atlı, “Kurulmasına engel olmadığımız her termik santral ile bu feci sonun yaklaşmasına katkı sağlamış oluyoruz.” diyor. Genç araştırmacı, kömürlü termik santrallere karşı çıkmanın aslında romantik veya ideolojik bir mesele değil, bir ölüm-kalım meselesi olduğu kanaatinde. ‘Kömürle Yanmak’ adlı kısa filminde, 30 senedir filtresiz çalışan kömürlü termik santralin bacasından yağan külleri soluyan yaşlı bir adamın sözüne dikkat çekiyor Buket Atlı: “Daha bi de diyolar cigara içme, cigara içmeyek ama fabrikayı ne yapak? Cigarayı bırakıyok da fabrikayı bırakamıyok. Anca öbür dünyada bırakırık.”
  </br>
 </p>
 <p>
  Yaşlı adamın dediği gibi, zehirli havayı solumayı öbür dünyada bırakmak istemiyorsanız, Kara Atlas’a girip bilgi edinebilir, Türkiye’nin temiz geleceğinde siz de söz sahibi olabilirsiniz.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/turkiyenin-kara-atlasi_549117), [web.archive.org (arşiv bağlantısı)](http://web.archive.org/web/20150706010346/http://www.aksiyon.com.tr/dosyalar/turkiyenin-kara-atlasi_549117)
