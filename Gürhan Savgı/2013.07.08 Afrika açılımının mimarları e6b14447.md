# Afrika açılımının mimarları

*Gürhan Savgı 2013.07.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İki akademisyendiler. Biri Türkiye’de Afrika’yı, diğeri Kenya’da Türkiye’yi çalıştı. Onları Kenya’daki Türk okulu bir araya getirdi. Uzun soluklu dostluklarının temeli İstanbul’da atıldı. Şimdi Afrika açılımının geleceği için çalışıyorlar.
  </font>
 </div>
 <div id="newsText">
  <font class="detail-text">
   <p>
    Önde gelen ülkelerin nüfuzunu kuvvetlendirme yarışına girdiği Afrika kıtasıyla ilişkilerde Türkiye acaba hangi konumda?  Türkiye’den Afrika, Afrika’dan Türkiye nasıl değerlendirilebilir? Bu soruyu en iyi cevaplayabilecek iki isim, Türkiye’nin Çad Büyükelçisi Prof. Dr. Ahmet Kavas ile Fatih Üniversitesi Öğretim Üyesi Kenya asıllı Prof. Dr. Muhammed Bakari. Kavas Afrika, Bakari de Türkiye araştırmacılarının ilklerinden. Türkiye-Afrika münasebetlerinin çok zayıf olduğu 1980’lerden itibaren ilgilerini bu konuya yönelten bu iki isim, akademik çevrelerce uzun seneler yadırganmış. Kader bu bilim insanlarını ilk defa 1997’de İstanbul’da buluşturmuş. Vuslata Kenya’da kurulan Türk okulu aracı olmuş. Samimi dostlukları o zamandan beri devam ediyor. İkili son olarak Abant Platformu’nun 28-30 Haziran 2013’te Bolu Abant’ta tertiplediği, Tecrübe ve İlhamlarıyla Afrika Forumu’nda biraraya  geldi. Bu kapsamlı konuyu Aksiyon’a değerlendirdi.
    <p>
     İkili ilişkilerin tarihine bakan Kavas, Osmanlı arşivlerini incelediğinde o dönemde Afrika’yı bölge ve şehir olarak tanımak için gayret sarf edildiğini görmüş. Ancak Cumhuriyet döneminde kıta neredeyse unutulmuş. Kavas, Osmanlı arşiv belgeleri ve daha önceki İslam âlimlerinin eserlerini inceleyince Afrika’da çok büyük medeniyetlerin kurulduğuna şahit olmuş. Orijinal bir tespiti de 2 bin senelik tarihte bu kıtanın dünyaya çok şey verirken karşılığında çok az şey alması. Kavas, Osmanlı’nın Afrika’yı fethetmek gibi bir niyetinin olmadığını, çağlar içinde gelen yardım talepleri karşısında buraya gittiğini anlatıyor. Kavas’a göre Osmanlı, 20. yüzyıla kadar bu kıtada etkili olduğu bölgelerdeki insanları ağyara yâr etmedi. Kavas’ın önemli bir tespiti de Osmanlı’nın etkili olmadığı Güney ve Batı Afrika’nın 400 sene boyunca köle ticaretinin en yoğun yapıldığı yerler olması. Ona göre Devlet-i Aliyye’nin etkisi bu uzak bölgelere uzansaydı milyonlarla ifade edilen köle sayısı binlere düşecekti.
     <p>
      Muhammed Bakari ise Afrikalı entelektüellerin Osmanlı hakkında kendi geçmişlerinin bir parçası olduğu için bilgi ve bilinç sahibi olduğunu belirtiyor: “Nasıl ki Emevileri, Abbasileri ve Memlukleri kendi mirasımızın bir parçası olarak görüyorsak Osmanlı da böyledir. Tarihî süreklilik adı verilen bir kavram var. Bunları anlamadan kendimizi de tanıyamayız.”
      <p>
       Ahmet Kavas, Osmanlı’nın Afrika’daki son toprağı olan Libya’yı kaybetmesinin tarih sahnesinden silineceğinin de güçlü işaretlerinden biri olduğunu ifade ediyor. Son Meclis-i Mebusan kürsüsünden bu minvalde hazin konuşmalar yapıldığını hatırlatıyor. Cumhuriyet döneminde 1926’da Kenya Büyükelçiliği açılmış. Ancak Afrika’yı paylaşan İngiltere, Fransa, Almanya, İtalya, Belçika, İspanya ve Portekiz, diğer ülke vatandaşlarına kıtayı kapatmış. Kavas, Fransız arşivlerinde rastladığı bir dosyada, hukuk tahsili yapan bir Türk gencinin Senegal ve Cezayir’e gitme isteği üzerine geniş çaplı bir inceleme yapıldığına şahit olmuş. Osmanlı arşivlerinde ise kendi hâkimiyetinde bulunduğu dönemlerde yabancılara rahatça Afrika kıtasını ziyaret etme izni verdiğini gösteren belgelerle karşılaşmak mümkünmüş.
       <p>
        Muhammet Bakari, Osmanlı ve Türkiye’yi araştırmaya başladığında genellikle oryantalistlerce yazılmış eserlerle karşılaşmış. Türkiye’ye geldikten sonra Kenya’da iken okuduğu Bernard Lewis’in Osmanlı Tarihi’nin orijinal bir şey söylemediğini anlamış. Lewis sadece Osmanlı tarihçilerinin yazdıklarını sentezlemiş. Kenyalı akademisyenin dikkate değer bir tespiti de Osmanlı ve Cumhuriyet dönemi tarihçilerinin eserlerini genellikle Türkçe yazmaları ve başka dillere çevirmemeleri hakkında. Bakari, bu sebeple yabancıların Türkiye hakkında yeterince bilgi sahibi olamadığı uyarısında bulunuyor: “Türkiye’ye geldikten sonra İslam ilimlerinde olan her şeyin Türkçeye çevrildiğini fark ettim. Türkler, bilgiyi yaymaktan çok ele almakla ilgililer. Son senelerde ise Türkiye’de çok sayıda akademisyen çeşitli dillerde yazmaya başladı. Bu güzel bir gelişme.”
        <p>
         Afrika-Türkiye tarihine Kavas’ın bakışından geri dönecek olursak, bu kıtayı unuttuğumuz uzun bir dönemden sonra Libya lideri Muammer Kaddafi’nin 70’lerde Türk iş adamlarını ülkesine kabulü ile yeni bir dönem başlamış. Özal döneminde kalabalık heyetlerle yapılan Afrika ziyaretleri yeni bir dönemin müjdecisi olmuş. Kavas’a bir gün Türk eğitimciler gelip Afrika’da bir okul açmak istediklerini söyleyerek yardım istemişler. Kavas da kendisinin çalıştığı Senegal ve Mali’de okul açılmasını tavsiye etmiş. Görüşmeden sonra bu kıtadaki Türk okullarının öncülerinden biri 1997’de Senegal’de açılmış. Kavas o dönemlerde imkânların çok kısıtlı olduğuna dair şu örneği veriyor: “2000 senesinde Etiyopya Büyükelçisi kültürel bir organizasyonda sarf etmek üzere zamanın Dışişleri Bakanı’ndan 5 bin dolar yardım talep etti. Bakan ‘büyük para’ diyerek vermedi.” Kavas, bugün bir okulda öğrencilerin dahi kendi aralarında bu kadar meblağı toplayarak Afrika’da su kuyusu açtırdıklarını anlatıyor.
         <p>
          Türk okulları açıldıktan sonra Türkiye Afrika münasebetleri çok ileri bir boyuta taşınmış. Kavas, Türk öğretmenlerin Avrupa’da kısa zamanda bulamayacakları yakınlığı bu kıtanın insanından gördüğünü söylüyor. Afrika’daki yönetici ve halkın kanaatinin, bu okullar Türk devleti ve milleti demektir, yönünde olduğunu belirtiyor. Afrika’nın bugün en büyük ihtiyacının eğitim olduğunu dile getiren Kavas, Katolik Kilisesi’ne bağlı okullara dikkat çekiyor. Kavas’ın Katolik okullarının web sitesini referans göstererek verdiği bilgiye göre Afrika’da Katolikler 15 milyon öğrenci okutuyor. Yüzlerce üniversitesi var. 2000’e kadar Katolik Kilisesi Asya, Avrupa, Afrika ve Amerika kıtalarında 10’ar milyon öğrenciye hizmet veriyordu. 2008’den sonra Avrupa’daki öğrenci sayısını 4,5 milyona düşüren kilise okulları aradaki rakamı Afrika’ya kaydırdı. Bu okullar Hıristiyanlık eğitimi yapılan okullar mıdır?’ diye soran Kavas, bunun kısmen olabileceğini vurguluyor. Okulların misyonunu ölen Papa II. Jean Paul’ün şu sözleriyle açıkladığını aktarıyor: “Bu okullar Katolik olmayan dünya ile aramızdaki en sağlam köprüdür.” Kavas, İslam dünyasının en az yarısı Müslüman olan bir kıtaya eğitim hizmeti vermeyi insani bir vazife olarak sayması gerektiği görüşünde.
          <p>
           Muhammed Bakari Kenya ve Türk basınını karşılaştırdığında ülkesinde Türkiye hakkında daha çok haber gördüğünü ifade ediyor. Ancak,  Türk basınında Afrika hakkında o kadar haber çıkmıyor. Bakari, Afrikalıların Türkiye’yi daha çok merak ettiği,  Afrika’dan Türkiye’ye gelenlerin sayısının Türkiye’den Afrika’ya gidenlerin sayısından çok daha fazla olduğu tespitinde bulunuyor.
           <p>
            Ahmet Kavas’ın tavsiyesi ise Afrika ile ilgili olanların burayı gidip yerinde görmesi. Buna imkân bulunmaması halinde ise Afrika’daki eğitimli insanların kurduğu internet sitelerinden faydalanılabileceğini söylüyor. Kavas, Afrika’yı, Batılı akademisyen ve gazetecilerden dinlemenin yanıltıcı olabileceğini belirterek Afrika’yı Afrikalılardan dinlemenin önemine dikkat çekiyor.
            <p>
             Muhammed Bakari bilgi altyapısına dayanmadan politik söylemlerle kalıcı ve sürdürülebilir bir ilişki olamayacağı görüşünde. Her iki tarafın da birbirleri hakkında daha çok şey bilmesi gerektiğini belirten Bakiri, Türkiye’nin işinin kolay olmadığını; çünkü 54 ülke ile ilgilenmek mecburiyetinde olduğunu söylüyor. Afrika’da komşu ülkelerin bile birbirinden farklı olduğunu dile getiren Bakiri, Türkiye ile Bulgaristan kadar farklılık olduğuna vurgu yapıyor.
             <p>
              Bakari, Türkiye’de çalışmaya başladığı 1996’dan bugüne kadar büyük değişimler olduğunu söylüyor. İlk senelerinde Türkiye’de fazla Afrikalı olmadığı için tanıştığı insanlara şakayla karışık “Nijeryalı değilim ve futbol oynamıyorum!” demek zorunda kalıyormuş. Türkiye uzmanı Bakari’nin demokrasimizin geldiği son nokta hakkında da tespitleri var. Sivil iradenin oldukça güçlendiğini ve darbe dönemlerinin geride kaldığını belirtiyor.
              <p>
               Ahmet Kavas, Afrika’dan bu tür toplantılara katılımcı getirmenin oldukça zor bir iş olduğunu dile getiriyor. Türk okulları bunun da üstesinden gelmeyi başarıyor. En isabetli isimleri buraya getiriyor. Konuşulanların hayata geçeceğine inandığını belirten Kavas, Gezi olaylarıyla Afrika’da sarsılan Türkiye imajının da toplantı ile tamir edildiği görüşünde. Muhammed Bakari’ye göre Afrikalılar bu platformu yanlış anlıyor. Defalarca tersi söylenmesine rağmen hükümetin bir inisiyatifi olduğunu zannediyorlar.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ahmet KAVAS, 10 July 2013, 00:51
> Eğer Afrika'nın ülkemizde dosdoğru anlaşılmasına katkı verebilmişsem bundan daha büyük bir bahtiyarlık olamaz. Aynı şekilde ülkemizi de Afrika'da tanıtmayı başarırsak gelecek nesillere güzel iz bırakacağız demektir. Yüce Mevlam gayretlerimizi boşa çıkarmasın. Türkiye Afrika'ya, mükemmel insanların k...

Kaynak: [www.aksiyon.com.tr](http://www.aksiyon.com.tr:80/aksiyon/haber-35971-173-afrika-aciliminin-mimarlari.html), [web.archive.org (arşiv bağlantısı)](http://web.archive.org/web/20130919060354/http://www.aksiyon.com.tr:80/aksiyon/haber-35971-173-afrika-aciliminin-mimarlari.html)
