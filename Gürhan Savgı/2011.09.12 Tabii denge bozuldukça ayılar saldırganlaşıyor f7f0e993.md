# Tabii denge bozuldukça ayılar saldırganlaşıyor

*Gürhan Savgı 2011.09.12*

<font class="agenda2NewsSpot">
 <span lang="EN-GB">
  Giderek daha küçük alanlarda yaşamaya zorlanan ayılar hırçınlaşıyor. Besin bulmak için yerleşim alanlarına yaklaşıyorlar ve ortaya facialar çıkıyor. Erzurum İspir’deki gibi...
 </span>
</font>
<font class="newsDetail">
 <p>
  <span>
   Türkiye terör, trafik kazaları ve uluslararası gelişmelerle uğraşırken 1 Eylül 2011 sabahı ajanslara Erzurum’un İspir ilçesinden ilginç bir haber düştü. Haberde bir ayının insanlara saldırdığı ve iki kişinin ölümüne sebep olduğu anlatılıyordu. İhmal edilen her sorun gibi yaban hayatında da kendi çapında bir facia yaşanmıştı. Peki, yaz gününde aç kalması pek ihtimal dâhilinde olmayan ayı, neden çoğunlukla tercih etmediği bir refleksle bu saldırıyı gerçekleştirmişti? Konunun uzmanlarına göre, ayı saldırılarına sebep olan şey, tabii dengenin gözetilmemesi ve saldırıyı önleyici tedbirlerin alınmaması.
  </span>
 </p>
 <p class="2011gomme">
  <span>
   Doğa Derneği’nin yürüttüğü İnsan-Ayı Çatışması isimli projenin koordinatörü Eray Çağlayan’a göre, son ayı saldırısının temel sebebi; hidroelektrik santrali (HES) ve baraj gibi habitatları parçalayan yatırımlar. İspir ve Çoruh vadilerindeki HES inşaatları ayıların hayat alanlarını parçalıyor. Doğal hayatı hesaba katmayan projeler, ayıları daha küçük alanlarda yaşamaya mecbur ediyor. Kendi tabii alanlarında yeteri kadar beslenme imkânı bulamayan hayvanlar, besin bulmak için insan yerleşim alanlarındaki bahçe veya çöplüklere gidiyor.
   <span>
   </span>
   Çağlayan şu değerlendirmeyi yapıyor: “Özellikle İspir gibi habitatın zayıf ve doğal hayat alanlarının küçüldüğü alanlarda boz ayıların bağ, bahçe gibi insanların bulunduğu yerlerde besin araması kaçınılmazdır. Dünyanın en barışçıl ayıları Türkiye’de olmasına rağmen doğanın dengesi gözetilmediği ve çatışmayı önleyecek tedbirler alınmadığı için bu sorunlar yaşanıyor. Hatta bu tedbirler alınmazsa İspir gibi bölgelerde gelecekte insan-ayı çatışması giderek artacaktır.”
  </span>
 </p>
 <p class="2011gomme">
  <span>
   Çağlayan’a göre ayıları avlamak, insanlara ve tarım ürünlerine verdiği zararları önlemek için çözüm değil. Tam aksine sorunları daha da artıracak bir davranış. Zarar veren ayılar, daha çok genç erkekler ve yavrulu dişiler olmasına rağmen halk sorunun kaynağı olarak yetişkin erkekleri görüyor. Öldürülen yetişkin erkek ayıların boşalttığı hayat alanlarına yavrulu dişiler ve genç erkekler yerleşebilir. Boşalan alana yerleşen yeni ayılar, o bölgedeki ayı zararlarının artmasına sebep olur.
  </span>
 </p>
 <p class="2011gomme">
  <span>
   Yıllardır doğal ortamlarında ayıları gözleyen Çağlayan, sorunun elektroşoklu çit, arı platformu ve habitat iyileştirilmesi gibi önlemlerle ciddi ölçüde çözülebileceğini söylüyor. Yani ayıların yoğun bulunduğu yörelere hayvanların beslenebileceği kovanlar koymak, yeterli sayıda meyve ağaçları dikmek gerekiyor. Bu konuda sorumluluk, Çevre ve Şehircilik Bakanlığı’na düşüyor.
  </span>
 </p>
 <p class="2011gomme">
  <span>
   İki kişinin öldüğü bölgede yaşayan Murat Çimen ayıları yavruları ile birlikte sıkça gördüklerini, son saldırıya kadar insandan kaçtıklarını söylüyor. Çimen’in verdiği bilgiye göre, bölgede inşa edilen Gülbağ Hidroelektrik Santrali’nin inşası sırasında ayıların su yatakları dinamitlendi. Ayrıca, Çoruh ve tüm kollarındaki HES ve barajlar nedeniyle yöre şantiyeye döndü. Patlayan dinamitler sebebiyle yöre halkının bile psikolojisi bozuldu. Ayılara sığınacak yer kalmadı. Bütün bu hesapsız kitapsız çalışmalar yüzünden doğal olarak ayılar ürktü.
  </span>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30427-187-tabii-denge-bozuldukca-ayilar-saldirganlasiyor.html), [web.archive.org (arşiv bağlantısı)](http://web.archive.org/web/20111227132332/http://www.aksiyon.com.tr:80/aksiyon/haber-30427-187-tabii-denge-bozuldukca-ayilar-saldirganlasiyor.html)
