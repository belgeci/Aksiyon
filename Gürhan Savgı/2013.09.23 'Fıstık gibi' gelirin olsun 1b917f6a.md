# ‘Fıstık gibi’ gelirin olsun

*Gürhan Savgı 2013.09.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güneydoğu’nun akçeli ürünü fıstıkta üretimin geleneksel usullerle sürdürülmesi büyük verim ve kalite azalmasına sebep oluyor. 3 senedir yürütülen ‘Fıstığımız Bol Olsun’ projesi, modern tekniklerle üretimde patlama yaşanacağını ortaya koyuyor.
  </font>
 </div>
 <div id="newsText">
  <font class="detail-text">
   <p>
    Fıstık, mükemmelliği çağrıştıran bir kelime. Tadı ve aromasıyla sultanlara layık meyvelerden biri kabul ediliyor. Çerez tabaklarının, baklava ve çikolatanın vazgeçilmezi Antep fıstığı, Güneydoğu’da ‘yeşil altın’ olarak anılıyor. Yöre halkı için hatırı sayılır bir gelir kapısı olan bu ürünün pazarı senede yarım milyar liraya ulaşıyor. Yaklaşık 250 bin aile fıstıkla geçiniyor. Türkiye dünya üretim sıralamasında İran ve ABD’den sonra üçüncü.  Ancak üretim atadan görme usullerle devam ettiği için verim hayli düşük. Bu durumda çiftçi daha az kazanırken, tüketici de kalitesiz ve sağlıksız ürüne mahkûm oluyor. Bu gidişata son vermek için Nestle’nin çikolata ve şekerleme markası Damak ile TEMA Vakfı, 3 senedir, “Fıstığımız Bol Olsun” projesi yürütüyor. Kaydedilen ilerlemeler, Gaziantep’in Araban ilçesine bağlı Gökçepayam ve Yaylacık köylerinde geçen hafta sonu düzenlenen fıstık hasadında paylaşıldı.
   </p>
   <p>
    İlk üç yıl için 1,5 milyon lira bütçeyle gerçekleştirilen proje, Gaziantep’in Yavuzeli ve Süleymanobası ilçeleri ile Şanlıurfa’nın Birecik ilçesine bağlı Yukarı İncirli köyündeki toplam 367 dekar alana sahip 21 bahçede de uygulandı. Uzmanlar, çiftçilerle teorik ve uygulamalı eğitim, hastalıklarla ve zararlılarla mücadele, erozyonu önleme, yeni bahçelerin tesisi gibi çalışmalar gerçekleştirdi. Ziyaret ettiğimiz Gökçepayam’da da projeye dâhil olan bahçelerle komşuları arasında büyük verim farkları gözden kaçmadı. Projenin yürütüldüğü bahçelerde ağaçlar yemyeşil dururken, diğerlerinde yapraklar ‘karazenk’ hastalığı sebebiyle kurumuştu. Uygun ilaçlarla zamanında yapılan ilaçlamanın büyük fayda sağladığı görülebiliyordu. Bahçesi projeye dâhil olan Gökçepayam Muhtarı Lütfü Polat, projenin köye büyük katkısı olduğunu söylüyor. “Eski yaptığımız tarım yanlışmış.” itirafında bulunan muhtar, çalışmalar neticesinde verimin yükseldiğini ifade ediyor.
   </p>
   <p>
    Protokol konuşmaları devam ederken bir köşede şehirli kalabalığın hasadını çekingen gözlerle izleyen köylülere yaklaşıp sohbete başlıyoruz. “Hep kafamıza göre üretiyoruz.” diyen çiftçi Ziya Turgut, proje uygulanan bahçelerde daha iyi verim olduğunu kabul ediyor: “Fıstık altın olmuş. Hatalarımızı görüp seneye tekrarlamamamız lazım.” Antep fıstığı ağacı bulunan 10 dönüm bahçesinden 10-15 bin lira gelir elde ettiğini söyleyen İbrahim Karçak da ‘Fıstığım Bol Olsun’ projesine 1500 liralık ilaç ve gübre harcaması sebebiyle girmemiş. Karçak, “Verimi görünce fikrim değişti.” diyor.
   </p>
   <p>
    Hasadın yürütüldüğü bahçedeki çalışmayı bizzat yapan İdris Özdemir, yıllarca bölgeye elektrik getirmek için emek sarf etmiş, kamudan emekli bir mühendis. Özdemir, ne kadar mühendisim, bu işi biliyorum deseniz de köylünün gözü ile görmeden eli ile tutmadan inanmadığını vurguluyor. Özdemir’e yöredeki üretimde nelerin yanlış yapıldığını sorunca şu cevabı veriyor: “Budama, ilaçlama, sürüm ya hiç yapılmıyor ya da hatalı yapılıyor. Toprak işlemede doğru ekipman kullanılmıyor. Fıstık ağacının kökleri toprak yüzeyine yakındır. Birçok çiftçi sürüm yaparken bunları zedeliyor. 5 santimden derin sürmemeli. Bahçenin otunu öldürmek yeterli. ‘Fıstık gübre istemez’ inancı hâkim. Oysa yaprak ve toprak tahliline göre gübre vermek gerekiyor. Hasatta fıstık salkımını dibinden kırmak gerekiyor. Bugün bile dal kırarak hasat yapanları gördük.”
   </p>
   <p>
    Gökçepayamlı üreticilerin yanından ayrılıp konuşmaların devam ettiği çadıra yaklaşınca TEMA Vakfı Genel Müdürü M. Serdar Sarıgül, yapılan çalışmalar sonucunda Antep fıstığında ortalama yüzde 30 verim artışı sağlandığını, hastalık ve zararlılarda ise yüzde 80’e varan azalmalar görüldüğünü söylüyordu.  Bazı bahçelerde verim artışı yüzde 49 olmuş. TEMA Vakfı gibi tabiatı korumak için kurulan bir sivil toplum kuruluşunun niye tarımla uğraştığını ise Sarıgül şöyle açıklıyor: “Biz, doğal varlıklar üzerindeki baskıyı azaltmanın en önemli yolunun kırsal kalkınmadan geçtiğine inanıyoruz. Çünkü kalkınan köylü doğal varlıklarını korumaya başlıyor.”
   </p>
   <p>
    Nestle’nin konuya ilgisi, 1933’te ilk kez Türkiye pazarı için Antep fıstığı kullanarak ürettiği Damak çikolatasından geliyor. Şirketin Türkiye Çikolata ve Şekerleme Grubu Genel Müdürü Oben Akyol’un verdiği bilgiye göre, bu ürün öyle rağbet görüyor ki her 1 saniyede 1 paket tüketiliyor. Bu sebeple dünya çapında marka olmaya aday. Akyol, dünyanın çeşitli ülkelerinde beslenme, su ve kırsal kalkınma alanlarında topluma değer katan çok sayıda proje yürüttüklerini ifade ederek ‘Fıstığımız Bol Olsun” projesinin de bu kapsamda gerçekleştirildiğini dile getiriyor.
   </p>
   <p>
    Gaziantep Antepfıstığı Araştırma Enstitüsü uzmanı Ziraat Mühendisi Mehmet Uzun, üretimden pazarlamaya kadar hasat etkinliğine katılanları bilgilendirdi. Uzun’un verdiği bilgilere göre, Antep fıstığının anavatanı Anadolu ve Orta Asya. ‘Çıtlamış’ kaliteli ürün veren Antep fıstığı fidanları bıttım ağacının aşılanmasıyla elde ediliyor. Aşılama, fidan döneminde ya da aşısız dikimden sonraki senelerde yapılabiliyor. Bıttım, Güneydoğu coğrafyasında kendiliğinden yetişen, iklim şartlarına dayanıklı bir tür. Meyveleri küçük ve yuvarlak. Çıtlaması yok. Fıstık üretimi için Güneydoğu’da her 10 dişi ağaca bir erkek ağaç dikilerek bahar aylarında rüzgâr aracılığı ile tozlaşmanın sağlanması gerekiyor. Bahar aylarında yağış olmaması, tozlaşmayı artırdığı için fıstık üretiminin olmazsa olmazı. Güneydoğu Anadolu bu iklim özelliğine sahip olduğu için fıstık verimli bir şekilde yetişiyor.
   </p>
   <p>
    Fıstık, zeytin gibi bir sene verimin yüksek, diğer sene düşük olduğu bir tür. Geçen sene Türkiye rekoltesi 150 bin tonken bu sene 50 bin ton civarında. Fiyatlar hem bu sebeple hem de stokların tesiriyle iç fıstıkta 50 liraya kadar çıkmış. Türkiye’de Antep fıstığı üretimi fiilen destek görmüyor. Çünkü Tarım Bakanlığı aşılı fidan dikimine teşvik veriyor. Oysa fıstıkta aşılı fidan üretimi yok. Bu sebeple kâğıt üzerindeki destek hayata geçemiyor. Dünyada en fazla fıstık üreten İran’daki tür iri olmasına rağmen tadı genel olarak beğenilmiyor. ABD, 10 sene öncesine kadar fazlaca fıstık üreten bir ülke değilken yaptığı bir atakla Türkiye’yi geçerek 2. sıraya gelmiş. Bu ülkede en verimli araziler fıstığa ayrılmış. Türkiye’de ise dikimle ilk hasat arasındaki 5 sene için çiftçiye yeterli destek verilmediği için fıstık fidanı dikiminde kayda değer bir artış sağlanamıyor.
   </p>
   <h3>
    <span>
     Antep fıstığımız ne kadar bol oldu?
    </span>
   </h3>
   <p>
    Projeye dâhil olan bahçelerde 2011’de karazenk hastalığında yüzde 80, dip kurdu zararlısında yüzde 50, karagöz kurdunda yüzde 50, meyve iç kurdunda yüzde 70 azalma görüldü. Yaprak ağırlığı, uygulama yapılmayan bahçelere göre yüzde 82, son yıl sürgün büyümesi yüzde 203, karagöz sayısı yüzde 192, çiçeklerde meyve tutma oranı ise yüzde 46 fazla oldu. Fıstık verimleri, proje kapsamında uygulama yapılmayan ananevi tarım uygulamalarının sürdürüldüğü komşu bahçelere kıyasla, organik üretim yapılan bahçede yüzde 14, iyi tarım uygulamaları yapılan bahçelerde yüzde 20-34, sulama yapılan bahçede yüzde 49 arttı. Ağaç başına düşen verim, uygulama bahçelerinde 3,989 kg olarak hesaplandı. Bu diğer bahçelerin uzun yıllar verim ortalamasından (3,047 kg) yüzde 32 fazla.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=36612), [web.archive.org (arşiv bağlantısı)](http://web.archive.org/web/20141022042608/http://www.aksiyon.com.tr:80/aksiyon/newsDetail_getNewsById.action?newsId=36612)
