# Tedbir uyur Sel uyumaz

*Gürhan Savgı 2015.08.31*

<div class="pNewsDetailMainContent" itemprop="articleBody">
 <blockquote>
  <p>
   Türkiye’de sel ve taşkınlara karşı alınacak tedbirler bütün detaylarıyla belirlenmiş durumda. Erken uyarıdan risk altındaki alanların tahliyesine kadar tüm tedbirler hazır, ama hayata geçiren yok.
  </p>
 </blockquote>
 <p>
  Doğu Karadeniz’deki afet devlet ve onu yönetenler açısından hiç de sürpriz değildi. Hatta göz göre göre geldi. Yaklaşık 10 sene önce Ankara’da yapılan 1. Ulusal Taşkın Sempozyumu’nda Anadolu’da sel ve taşkın yaşanabilecek bölgeler ile başvurulacak çareler geniş bir şekilde ele alınmıştı.
 </p>
 <p>
  10-12 Mayıs 2006’da Devlet Su İşleri (DSİ) Genel Müdürlüğü Konferans Salonu’nda yapılan sempozyuma çok sayıda bilim insanı ve su ile ilgili bürokrat katıldı. Sempozyuma sunulan 44 tebliğ bir kitapta toplandı. İşte bu kitap Hopa’daki sel felaketinden sonra ihmalin belgesi ve yapılacakların âdeta bir fihristi oldu.
 </p>
 <p>
  Ulusal Taşkın Sempozyumu’na tebliğ sunanlardan biri de dönemin DSİ Genel Müdürü, bugünün Orman ve Su Bakanı Prof. Dr. Veysel Eroğlu idi. ‘Taşkınların Havza Bazında Yönetimi’ başlıklı tebliğinde Eroğlu, gelişmiş ülkelerde en önemli problemin tehlike anında insanların doğru ve zamanında uyarılması olduğuna dikkat çekerek şunları söylüyordu: “Daha çok sel yataklarında yerleşilmesi ve sel için gerektiği gibi önceden modern meteorolojik ihbarlar ile ikaz edilmemesi yüzünden ülkemizde insanlar ölmektedir.”
 </p>
 <p>
  Aradan geçen zamana rağmen hâlâ bu konuda can kaybını azaltan ve önleyen somut bir icraat yok. Dış finansmanla yapılmaya çalışılan Sel ve Deprem Felaketi Acil Yardım (TEFER) Projesi bir türlü pratik faydaları olacak şekilde çalıştırılamadı. Proje ilk etapta Batı Karadeniz, Susurluk, Gediz ve Menderes havzalarında taşkınları haber vermesi için geliştirildi. Projenin başarısızlığa uğramasında çalışmanın Anadolu’nun özelliklerine göre yapılması yerine ithal modellerin tercih edilmesinin rol oynadığı belirtiliyor.
 </p>
 <p>
  Türkiye’nin su konusundaki duayen isimlerinden Prof. Dr. Zekai Şen, Türkiye’ye özel çalışmaların yapılması gerektiğini vurguluyor. Şen’e göre sellerle ilgili erken uyarı, taşkın haritaları ve tahliye planları olması gerekiyor. Bunlar yerine getirilmeyince can kaybı yaşanıyor. Bunları yapamayanlar vatandaşı suçluyor. Mesele kökünden ele alınmadan kayıpların önlenmesi zor.
 </p>
 <p>
  <img alt="" src="http://web.archive.org/web/20150903054633im_/http://medya.aksiyon.com.tr//aksiyon/2015/08/31/571039.jpg "/>
 </p>
 <p>
  Hopa’daki afet ne yazık ki göz göre göre geldi. 2005’te hazırlanan Artvin İl Gelişme Planı bunun açık örneği. Planda yer alan Çevre ve Mekânsal Gelişme Sektörü Raporu’nda son selde can kaybı yaşanan Sundura Mahallesi’nin imara uygun olmadığı açıkça belirtiliyor.
 </p>
 <p>
  Taşkın Sempozyumu’nda sunulan tebliğlere göre, DSİ bölge müdürlükleri evlerin ve sanayi tesislerinin dere işgallerine karşı çaresiz kalıyor. Taş ocakları, derelerin yatağını değiştiriyor. Dere yatağı ve yamaçlara dökülen hafriyat ise selin zararlarını artırıyor. DSİ, baraj ve HES inşaatları için kamulaştırma ve bazı durumlarda 2. Dünya Savaşı’ndan kalan Acil Kamulaştırma Mevzuatı’nı sıkça kullanıyor. Ancak aynı motivasyonu taşkın ve heyelan riski olan alanlarda göstermiyor. DSİ; barajlar için şu ana kadar 354 bin kişiyi yerinden etti. 262 bin kişi daha aynı uygulamaya muhatap olacak. Aynı hassasiyetin sel ve heyelan bölgelerinde de gösterilmesi gerekiyor.
 </p>
 <p>
  <strong>
   Sel ya da taşkın neden olur?
  </strong>
 </p>
 <p>
  Sel ve taşkın konusunda çalışan uzmanların tespitleri neredeyse ortak: Yerleşimin afet riskleri göz önüne alınmadan yapılması. İklim değişikliği sebebiyle akarsuların debilerinde anormallikler görülmesi. Nehir üzerinde gelişigüzel yapılan köprüler, yollar, binalar, hidroelektrik santralleri, taş ocakları. Akarsu havzasında yapılan şehirleşme yüzünden yüzey akışının hızlanması. Ormanların kesilerek özellikle meyilli arazilerde su akışını hızlandıran ve toprağı tutmayan ürünler (çay, fındık, mısır…) ekilmesi.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tedbir-uyur-sel-uyumaz_552110), [web.archive.org (arşiv bağlantısı)](http://web.archive.org/web/20150903054633/http://www.aksiyon.com.tr:80/dosyalar/tedbir-uyur-sel-uyumaz_552110)
