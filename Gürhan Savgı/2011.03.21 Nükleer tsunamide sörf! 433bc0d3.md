# Nükleer tsunamide sörf!

*Gürhan Savgı 2011.03.21*

<font class="agenda2NewsSpot">
 Yarım asırlık nükleer santral hedefine tam ulaşılıyordu ki Japonya’daki kriz bu husustaki tartışmaları yeniden alevlendirdi. Aslında bu acı tecrübe, Türkiye’ye nükleer teknolojiyi yeni baştan değerlendirme fırsatı veriyor.
</font>
<font class="newsDetail">
 <p>
  Nükleer enerji hakkında sürekli bir şeyler yazılıp çiziliyor. Savunanı da var, eleştireni de. Havayolu taşımacılığı ile karayolu taşımacılığının karşılaştırılması gibi bir şey. Uçakla mesafeler çok daha hızlı alınıyor ama bir kaza anında neredeyse kurtulanı yok. Nükleerin farkı, sadece içindekileri değil, civarındakileri de öldürmesi.
 </p>
 <p class="MsoNormal">
  Japonya’da deprem ve tsunaminin akabinde nükleer santralde yaşanan felaket konuyu yeniden tartışmaya açtı. Savunan ya da eleştiren lobilerin söylediklerini bir kenara bırakıp önce atomdan elektriğe uzanan süreçte nükleer enerjinin nasıl oluştuğuna bir göz atalım isterseniz.
 </p>
 <p class="MsoNormal">
  Günümüz nükleer santrallerinde kullanılan uranyum-235 atomlarının çekirdeğinde 92 proton ve 143 nötron mevcut. Çekirdeğe çarptırılan yavaşlatılmış bir nötron dengeyi bozuyor. Zincirleme bir reaksiyon başlıyor. Enerji açığı çıkıyor. Bu olaya bilim literatüründe fisyon adı veriliyor. Parçacıklar reaktör ortamındaki soğutucu akışkanına çarpınca hız enerjisini ısı olarak iletiyor. Bu ısıdan buhar üretiliyor, buhar türbine gönderilerek nihai ürün olan elektrik üretiliyor. Yani nükleer santraldeki elektrik üreten mekanizma, Thomas Newcomen’in 1712’de icat ettiği ilk kullanışlı buhar makinesinden öte bir elektrik üretim aygıtı değil.
 </p>
 <p class="MsoNormal">
  Aslında bir nükleer enerji üretme yolu daha var. Bilimsel adı füzyon. Tıpkı güneşteki gibi hafif çekirdekleri daha ağır bir çekirdeğe dönüştürerek enerji açığa çıkaran bir reaksiyon. Bilim dünyası şimdi füzyonla çalışacak santralleri geliştirmeye çalışıyor. Çünkü bu santrallerde yan yakıt tedariki mümkün olacak. Füzyon santralleri, çok az radyasyon yayacak ve nükleer reaksiyon kontrolden çıkmayacak.
 </p>
 <p class="MsoNormal">
  Ticari nükleer reaktör teknolojileri, soğutucu tiplerine göre tasnif ediliyor. Basından nükleer ihale süreçlerini takip edenlerin aşina olduğu üzere ticari reaktörlerin yüzde 82’sini soğutucu ve yavaşlatıcı olarak normal su kullananlar teşkil ediyor. Bunlara hafif sulu reaktörler (light water reactor, LWR) adı veriliyor. Rusların VVER modelini de içeren basınçlı su reaktörleri (pressurized water reactor, PWR) ile kaynar sulu reaktörler (boiling water reactor, BWR) olmak üzere iki tip şeklinde sınıflandırılmışlar.
 </p>
 <p class="MsoNormal">
  Mersin Akkuyu’da kurulacak olan santral Rusların VVER-1200 modeli olacak. VVER tipi santralin eski modelleri Rusya, İran, Ukrayna, Ermenistan, Bulgaristan, Çek Cumhuriyeti, Finlandiya, Macaristan ve Slovak Cumhuriyeti’nde çalıştırılıyor. Reaktörün adı, su soğutmalı ve su yavaşlatıcılı nükleer enerji reaktörlerinin Rusça ifadelerinden oluşmuş VVER tipi reaktörler aslında Rus tasarımı PWR tipi reaktörler. Dünyada geriye kalan yüzde 18 oranındaki reaktörlerin çoğu ağır su ve gaz soğutmalı reaktörler.
 </p>
 <p class="MsoNormal">
  Nükleer kazalar, başlatılan fisyonun durdurulamaması sonucu ortaya çıkıyor. Tıpkı freni boşalan bir araba gibi. Japonya’da meydana gelen ise deprem ve tsunami etkisiyle soğutma sisteminin durmasıyla ilgili. Fukuşima’daki santral 1975’te ABD’li General Electric firması tarafından yapılmış Mark 1 tipi bir tesis. Teknolojik sınıfı ise kaynar sulu reaktör ( BWR). Bu tür reaktörlerde normal su hem soğutucu hem de yavaşlatıcı olarak kullanılıyor. Soğutucu su, reaktörden aldığı ısı ile kaynayabilmesi için PWR’da kullanılan basınçtan daha düşük basınçta tutuluyor. Meydana gelen buhar elektrik üretmek için aynı şekilde türbin jeneratörlerine yollanıyor.
 </p>
 <p class="MsoNormal">
  Bazı nükleer reaktörlerde ise başlatılan reaksiyonu yavaşlatan farklı bir mekanizma var. Bu amaçla nükleer aktiviteyi yavaşlatan maddeler kullanılıyor. Ancak bu sistem de soğumayı tam olarak sağlayamıyor. İşte Japonya’daki BWR tipi olduğu için bu farklı mekanizma mevcut değil. Fukuşima’da soğutma suyu sağlayan sistem ve yedek sistemin arızalanması sonucu nükleer çubukların bir kısmı açıkta kaldı. İçeriye bir süre sonra deniz suyu basılmaya başlandı. Ancak geçen sürede ısı arttığı için ortamda yoğun bir buhar oluştu. Radyasyon sızmasını önleyen zirkonyum perdeler oksitlendi. Sıcaklık sebebiyle hidrojen açığa çıktı. İşte patlamaya sebep olan bu hidrojen.
 </p>
 <p class="MsoNormal">
  Ege Üniversitesi Nükleer Bilimler Enstitüsü’nden Dr. Berkay Camgöz, radyasyon sızıntısının, uranyumun kadmiyum çubuklarının içindeki izole hâlinden çıktığının delili olduğunu söylüyor. Kubbenin içerideki sıkışmış maddeyi sonsuza kadar tutamayacağı değerlendirmesini yapan Dr. Camgöz belli sınırlara geldiğinde tıpkı bir düdüklü tencere gibi dışarıya madde atıldığını söyledi. Dr. Camgöz, Japonya’ya giden uçak ve gemilerle Türkiye’ye radyasyon taşınmasının söz konusu olmadığını belirtti.
 </p>
 <p class="MsoNormal">
  Bahçeşehir Üniversitesi Öğretim Üyesi Prof.Dr. Erhun Kula ise ABD Three Mile Island, Çernobil ve Japonya’da yaşanan nükleer kazaların bütün dünyayı sarstığının altını çiziyor. Ermenistan’da bulunan ve eski teknolojiye sahip Metmazor Nükleer Santrali’nin Türkiye’yi her an bir felaketin eşiğine getirebileceği uyarısını yapan Prof. Dr. Kula, bu santralin kapatılması için girişimlerde bulunulması gerektiğini söyledi.
 </p>
 <p class="MsoNormal">
  Türkiye’nin 1956’dan beri sürdürdüğü nükleer santral kurma çabasında 4 ihale iptal edildi. Sonunda AK Parti hükümeti uluslararası anlaşma alternatifini denedi. Mersin Akkuyu’da Rus-Türk ortaklar (Park Teknik /Ciner Grubu ile Atomstroyexport) el sıkıştı. 20 milyar dolara mal olması beklenen 5 bin megavatlık VVER-1200 tipi santral için bir de kanun çıkarıldı. Kazalara karşı Akkuyu’da kurulacak santralin de dâhil olduğu 3. nesil tabir edilen yeni nükleer santralde en büyük tedbir olarak yedek soğutma suyunun hiçbir pompaya gerek olmadan aktarılması gösteriliyor. Diğer bir tedbir de olası bir sızıntı ve dışarıdan gelecek tehlikelere karşı santrali koruyacak olan kubbe.
 </p>
 <p class="MsoNormal">
  Aydın Üniversitesi Öğretim Üyesi Nükleer Enerji Profesörü Prof. Dr. Hasan Saygın’ın buna itirazı var. VVER -1200 tipi 3. nesil tabir edilen santralin çalışır bir örneğinin olmadığını dile getiren Prof. Dr. Saygın, bu tür santrallerin teknoloji gelişiminin etkisiyle yapılan iyileştirmelerin bir sonucu olarak ortaya çıktığını hatırlatıyor. Saygın, bu tasarımlarda, işletme güvenliğine yönelik riskler görece olarak azaltılmış olmakla birlikte henüz yeterince işletme deneyimine sahip olunmadığı için istatistik oluşmadığını vurguluyor. Ona göre Türkiye’nin asıl beklemesi gereken 4. nesil yenilikçi nükleer reaktörler. Bu reaktörlerin radyoaktif atık sorununu ortadan kaldıran, güvenilirliği yüksek, ekonomik rekabet gücüne sahip, kamuoyunun onayını alacak bir teknoloji sunacağına neredeyse kesin gözüyle bakıyor.
 </p>
 <p class="MsoNormal">
  Bugün dünyanın 30 ülkesinde 443 nükleer santral faaliyet gösteriyor. Güvenlik açısından en riskli olanları ise Bulgaristan, Macaristan, Romanya ve Ermenistan’dakiler. Yani Türkiye’ye en yakın olanlar. Dünya elektrik üretiminin yaklaşık yüzde 15’i nükleer santrallerden sağlanıyor. 62 adet nükleer santral inşa hâlindeyken 156’sının da yapımı planlanıyor. Nükleer kapasite artışının özellikle Asya- Pasifik ülkelerinde yoğunlaşacağı tahmin ediliyor. Çin’in planları arasında 2030’a kadar 30 yeni nükleer santral kurmak var. Son afete kadar Japonya, elektriğinin yaklaşık yüzde 30’unu nükleerden üretiyordu. Ülkede 55 reaktör bulunurken 12’sinin daha yapılması planlanıyordu.
 </p>
 <p class="MsoNormal">
  Dünyada bu riskleri daha yoğun algılayan kamuoyları da yok değil. Almanya, Belçika ve İsveç parlamentoları nükleer enerji kullanımını bırakma kararı verdi. Slovakya güvensiz kabul edilen iki reaktörünü AB ile yaptığı anlaşma sonucu kapatma sözü verdi. İspanya’da da bu yönde yoğun bir talep var. Japonya kazasından sonra bu eğilimin kuvvetlenmesi bekleniyor.
 </p>
 <p class="MsoNormal">
  ZENGİNLEŞTİRİLMİŞ URANYUM BAĞIMLISI OLACAĞIZ
 </p>
 <p class="MsoNormal">
  Türkiye’nin Rusya ile Mersin Akkuyu’da kurulması için anlaştığı VVER-1200 tipi santraller zenginleştirilmiş uranyum ile çalışıyor. Yani bunun anlamı, yakıt için Rusya’ya bağımlı olacağız. Uranyumun zenginleştirilmesini tekelinde tutan Rusya, Çin, Fransa, Japonya, Almanya, İngiltere ve ABD fiyatı da kontrol ediyor. 1990’dan bugüne fiyatlar yüzde 500 oranında arttı.
 </p>
 <p class="MsoNormal">
  Akkuya’ya yer lisansı 1976’da verildi. O tarihten itibaren deprem araştırmalarında hayli ilerleme oldu. Türkiye Atom Enerjisi Kurumu’nun, ‘Sürdürülebilir Kalkınma ve Nükleer Enerji’ adlı kitabında Akkuyu Nükleer Santrali sahasının deprem risk haritası ile Japonya’daki santrallerin risk haritası karşılıklı sayfalara denk gelmiş. Buna göre Akkuyu’da deprem ivme değeri yatay 2,4 metre/saniye olarak gösteriliyor. Bugün patlayan reaktörlerin bulunduğu Fukuşima’da bu değer 1,8 metre/saniye. Japonya’daki çok sayıda yer, Akkuyu’dan daha düşük değerlere sahip. Zaten Deprem Araştırma Dairesi’nin Akkuyu Santrali’ne verilen izne esas risk haritaları özellikle 1999 depremlerinden sonra araştırma yapılan yerlerde geniş oranda değişti.
 </p>
 <p class="MsoNormal">
  İstanbul Teknik Üniversitesi (İTÜ) Jeofizik Bölümü Öğretim Üyesi Prof. Dr. Ahmet Ercan 1970’li yıllarda Türkiye’de nükleer tesis yapılacak yerlerin belirlenmesi için çalışan heyetin üyesiydi. Akkuyu’ya yapılacak nükleer santrale kamuoyunda sıkça gündeme gelen Ecemiş Fay Hattının fazla etkisi olmayacağını dile getiren Ercan, bu kırıkta ortaya çıkabilecek depremin en fazla 6.3 büyüklüğünde olabileceğini kaydediyor. Ercan, Antakya’dan Etiyopya’ya kadar uzanan Ölüdeniz Fayında 7.5 büyüklüğüne varan depremler meydana geldiğini, bunun da Türkiye’nin Akdeniz sahilinde dalgaları 4 metreye ulaşan tsunamiye sebep olduğunu söylüyor.
 </p>
 <p class="MsoNormal">
  Dış tehdit konseptinin değiştiği günümüzde nükleer santral için seçilecek yerin turizm merkezlerine yakın olmaması gerektiğinin altını çizen Ercan, Mersin’de nükleer kaza yaşanması hâlinde 25 milyar dolara ulaşan turizm gelirinin büyük darbe yiyeceği, Çukurova’dan çıkan zirai mahsullerin alıcı bulmayacağı görüşünde.
 </p>
 <p class="MsoNormal">
  Enerji Bakanlığı ve millî ve milletlerarası kurumların ekonomik büyümeyi göz önüne alan farklı elektrik üretimi projeksiyonlarına göre Türkiye’nin kurulu elektrik kapasitesini 2020’de en az 80 bin megavata çıkarması gerekiyor. Şu anki kurulu güç ise yaklaşık 50 bin megavat. Bu yaklaşık 30 bin megavatlık kurulu gücün teminine hidroelektrik, rüzgâr, jeotermal, güneş, biyogaz gibi yenilenebilir kaynaklar cevap verecek potansiyelde. Akkuya’ya kurulacak nükleer santralin gücü ise yaklaşık 5 bin megavat. Türkiye henüz mevcut su kapasitesinin yüzde 36’sını elektriğe çevirebiliyor. Anadolu’da sadece rüzgârdan 83 bin megavat elektrik üretmek teorik olarak mümkün. Zaten 78 bin megavatlık rüzgârdan elektrik üretmek için başvuru oldu. 78 bin megavatlık rüzgâr yatırımının maliyeti yaklaşık 78 milyar dolar. DSİ verilerine göre sadece Su Kullanım Hakkı Yönetmeliği çerçevesinde elektrik üretimi için 23 bin megavatın üzerinde başvuru gerçekleşti. 23 bin megavatlık tüm hidroelektrik santrallerin yatırım maliyeti ise yaklaşık 40 milyar dolar. Mevcut iletim hatlarına ancak 11 bin megavat rüzgârdan üretilen elektrik verilebiliyor. 2020’ye kadar bu rakamın 20 bin megavata çıkması mümkün. Devletin, elektrik iletim hatlarının kapasitesini artıracak yatırımları teşvik ederek, rüzgârdan üretilen elektriğe daha fazla yol açması gerekiyor. Güneş ise sonsuz bir kaynak. Ülkemizde kişi başına düşen güneş enerjisi miktarı 14 milyon kilovat saat. Kişi başına enerji tüketimi ise 2 bin 700 kilovat saat. Çok düşük maliyetle üretilmesi mümkün olan hidrojene dayalı teknolojiler de bir umut. Hükümetin geniş bir vizyonla bu teknolojilerin hayata geçmesine imkân verecek pratik uygulama alanları açması icap ediyor.
 </p>
 <p class="MsoNormal">
  Nükleer santralden elde edilen elektrik ucuz mu? Akkuyu için inşaatı yapacak şirketler birliğinin verdiği nihai fiyat 12,35 dolar/cent. Teorik kitap ve raporlarda yer alan nükleer reaktörlerden elektrik üretim maliyeti kilovat başına 1,91 cent ile 5,7 cent arasında değişiyor. Peki, niye bu kadar pahalı elektrik alacağız? Sebebi, nükleer santralin lisans, teknoloji geliştirme ve söküm maliyetleri.
 </p>
 <p class="MsoNormal">
  Enerji kaynağı tercihleri konusunda Prof. Dr. Hasan Saygın Nükleer Santral satın alınmasına gerekçe olarak artan enerji gereksinimi ve enerji bağımsızlığının gösterildiğini ancak yapılan uzun süreli (20-30 yıllık) doğalgaz anlaşmalarının varlığının alınacak nükleer santrallerle yok olmayacağını iddia ediyor.
 </p>
 <p class="MsoNormal">
  Ege Üniversitesi Nükleer Bilimler Enstitüsü Öğretim Üyesi Dr. Berkay Camgöz, nükleer enerjinin Çernobil kazasından beri sorgulandığını ancak bu teknolojinin terk edileceğini sanmadığını söyledi. Cingöz şunları ifade etti: “Salt matematiksel olarak değerlendirirseniz uçak yolculuğu ve baraj inşaatlarındaki risk daha fazladır. Ancak bunun dışında olayın insani boyutu mevcut. Korku faktörü var. İnsanlar korkarsa bu teknolojiden uzaklaşır. Neticede uranyum bir nimet. İnsanlık bugün bu nimeti bu şekilde kullanmayı biliyor. İleriki yıllarda daha güvenli kullanılacaktır.”
 </p>
 <p class="MsoNormal">
 </p>
 <p class="MsoNormal">
  Nükleer santral kazaları
 </p>
 <p class="MsoNormal">
  1952
  <span>
  </span>
  Kanada Nrs Chalk River
 </p>
 <p class="MsoNormal">
  1957
  <span>
  </span>
  İngiltere Windscale No-1
 </p>
 <p class="MsoNormal">
  1958
  <span>
  </span>
  Kanada ChalkRiver
 </p>
 <p class="MsoNormal">
  1961
  <span>
  </span>
  Idaho Falls
 </p>
 <p class="MsoNormal">
  1966
  <span>
  </span>
  ABD Enrico Fermi
 </p>
 <p class="MsoNormal">
  1976
  <span>
  </span>
  D. Almanya Lubnin Greafiswald
 </p>
 <p class="MsoNormal">
  1975
  <span>
  </span>
  ABD Alabama Brown’s Ferry
 </p>
 <p class="MsoNormal">
  1979
  <span>
  </span>
  ABD Oyter Creek
 </p>
 <p class="MsoNormal">
  1979
  <span>
  </span>
  ABD Three Mile İsland
 </p>
 <p class="MsoNormal">
  1980
  <span>
  </span>
  ABD Crystal River
 </p>
 <p class="MsoNormal">
  1980
  <span>
  </span>
  Fransa Saint - Laurent
 </p>
 <p class="MsoNormal">
  1983
  <span>
  </span>
  Arjantin RA-2 Boenos Aires
 </p>
 <p class="MsoNormal">
  1983
  <span>
  </span>
  Kanada Pickering-2 Candu
 </p>
 <p class="MsoNormal">
  1986
  <span>
  </span>
  Ukrayna Çernobil
 </p>
 <p class="MsoNormal">
  1993
  <span>
  </span>
  Hindistan Narora
 </p>
 <p class="MsoNormal">
  1995
  <span>
  </span>
  Japonya Monju
 </p>
 <p class="MsoNormal">
  Kaynak: TMOOB Fizik Mühendisleri Odası Nükleer Enerji Raporu Mayıs 2006 Ankara
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28964-214-nukleer-tsunamide-sorf.html), [web.archive.org (arşiv bağlantısı)](http://web.archive.org/web/20110419033210/http://www.aksiyon.com.tr:80/aksiyon/haber-28964-214-nukleer-tsunamide-sorf.html)
