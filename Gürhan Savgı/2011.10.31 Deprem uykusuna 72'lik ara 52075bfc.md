# Deprem uykusuna 7,2’lik ara

*Gürhan Savgı 2011.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Devlet, afet zararlarını vicdanları rahatsız etmeyecek kadar azaltacak kaynağı ayırmıyor. İstanbul’da en büyük deprem projesi dahi uluslararası finans kuruluşlarından alınan kredilerle yürütülüyor. Hayati soruna köklü çözüm üretilemiyor.
  </font>
 </div>
 <div id="newsText">
  <font class="detail-text">
   <p class="MsoNormal">
    17 Ağustos 1999 depreminin 10. yılında yayımlanan Aksiyon’un kapak başlığı, “Deprem Uykusu” idi. Kapak dosyasında, sorumlu habercilik gereği, bu afetle ilgili yapılanlar ve yapılamayanları analiz etmiştik. Aksiyon ile beraber bilim adamları, ilgili mesleklerin temsilcileri ve aklı başında herkesin elinden geldiğince uyardığı acı akıbeti bu kez Van’da yaşadık. Meselenin hülasası şu: Devlet, deprem uykusunu bölen ibretlik 17 Ağustos’tan bu yana, afetle karşılaşmadan önce alınacak ‘risk yönetimi’ adı verilen tedbirlere hatırı sayılır bütçe ayırmadı. Bu işi koordine edecek etkili ve güçlü bir yapı oluşturmadı.
   </p>
   <p class="MsoNormal">
    Ayrılan paraların az olduğunu, şu örnekle daha iyi anlatabiliriz. Devlet, vatandaşın hayatını idame ettirmesi ve sağlığını koruması için sosyal güvenliğe 2010’da yaklaşık 17 milyar lira harcadı. Afete harcanan kaynak ise bu rakamla boy ölçüşebilecek bir meblağ değil. Mesela, afete karşı yılda 3 milyar lira ayrılsaydı, 10 yılda epey bir yol alınmış olacaktı. Bu arada, 1999 depreminden sonra iletişime getirilen vergilerden yaklaşık 21 milyar lira ilave gelir sağlandığını da hatırlatmakta yarar var.
   </p>
   <p class="MsoNormal">
    Afetle mücadele iki aşamadan oluşuyor. İlki ve daha önemlisi, afetle karşılaşmadan evvel alınacak tedbirler. Afet gerçekleşmeden yapılacak işlere ‘risk yönetimi’ adı veriliyor. Ardından ise tabii olarak müdahale, iyileştirme ve yeniden yapılanma geliyor. Afetten sonra yapılan bu çalışmalar da ‘kriz yönetimi’ olarak anılıyor.
   </p>
   <p class="MsoNormal">
    ‘Artık fazla söze hacet yok’ deyip önce risk yönetimindeki eksikliklere bir göz atalım. Mevzu deprem ise yapılacak ilk iş binaları depreme dayanıklı hâle getirmek. Öyle ya; deprem öldürmüyor, bina öldürüyor! Bu da iki şekilde oluyor. Ya eski binaları güçlendirme ya da yıkıp yeniden yapma... Binaların ve diğer mimari eserlerin depreme hazır hâle getirilmesinde vatandaşa ve devlete çeşitli görevler düşüyor. Devletin bu konudaki bazı çalışmaları, bütçeden kaynak ayırmak yerine, yurtdışından sağladığı finansla yürütmeye çalıştığı gözleniyor. Konu deprem olunca söz hemen İstanbul’a geliyor. Çünkü ilmî senaryolarda muhtemel bir depremde 50 bin ila 250 bin can kaybı olacağı tahmin ediliyor. Depreme hazırlık konusunda en büyük proje İstanbul Valiliği tarafından yürütülen İstanbul Sismik Riskin Azaltılması ve Acil Durum Hazırlık Projesi (İSMEP). Şubat 2006’da hayata geçirilen proje Dünya Bankası ve Avrupa Kalkınma Bankası’ndan 969 milyon avro kaynakla yürütülüyor. İstanbul Valisi Avni Mutlu, çalışmalar kapsamında bugüne kadar İstanbul’da 832 kamu hizmet binasına müdahalede bulunulduğunu belirtiyor. Bunlardan 687 tanesi okullar, hastaneler, idari binalar, yurt binaları, sosyal hizmet binaları olarak güçlendirildi veya onarıldı. Hâlen 145 binanın yeniden yapımı planlanmış durumda. Ayrıca, Karayolları da Boğaz köprüleri başta olmak üzere İstanbul’daki köprü ve viyadüklerin güçlendirmelerini büyük oranda tamamladı. Hastanelerde ise durum içler acısı. İstanbul’daki 48 hastaneden ancak 3’ü güçlendirilebildi.
   </p>
   <p class="MsoNormal">
    Tedbirlerin önündeki engeller
   </p>
   <p class="MsoNormal">
    Depreme karşı en azından kamu eliyle bir şeyler yapılmaya çalışılan İstanbul’da kentsel dönüşüm geçer not alamadı. Zeytinburnu’nda hazırlanan dönüşüm planı o bölge ile sınırlı kaldı.
   </p>
   <p class="MsoNormal">
    Özel mülkiyetteki binalar yeterince güçlendirilemiyor. Bütün İstanbul’da bu güne kadar sadece 233 bina takviye edildi. Vatandaşın binasını depreme dayanıklı hâle getirmemesinin önde gelen sebebi tabii olarak ekonomik. Vatandaş, bırakın güçlendirmeyi, binasının dayanıklılığını test ettirmek istese bile yüklü meblağlarla karşılaşıyor. Uzmanlar bu konuda objektif kriterlere dayanan tarife uygulanması ve devletin maliyeti paylaşması gerektiğini belirtiyor. Diyelim ki binanızın dayanıksız olduğunu öğrendiniz. Bu sefer de vatandaşa maliyetsiz ya da çok düşük maliyetli borç verecek mekanizmalar yok.
   </p>
   <p class="MsoNormal">
    Binaları depreme karşı güçlendirmenin önündeki diğer bir problemin de hukuk olduğu iddia ediliyor. Politikacılar, mazeret için hemen ‘hukuku’ öne sürüyor. 10 senede yapılan anayasa değişikliklerinde devletin elini afet konusunda güçlendirecek bir madde konulmadı. Gereken kanuni düzenlemeler yapılmadı. Öte yandan yetkililer eldeki kanunları görmezden geliyor. Kat Mülkiyeti Kanunu’nun 19. maddesi, hasarlı apartmanda 1 kişi talep etse dahi güçlendirmeyi ve yıkıp yeniden yapmayı mümkün kılıyor. Türk Ceza Kanunu’nun imar kirliliğini düzenleyen 184. maddesi de ağır cezalar getiriyor.
   </p>
   <p class="MsoNormal">
    Bu konudaki saydıklarımızdan hiç de önemsiz olmayan bir engel de vatandaşın tutumu. Vatandaşlar, bir kentsel dönüşümle daireleri karşılığında aynı büyüklükte, güçlendirilmiş, otoparkı da olan sağlam bir daire almayı kabul etmiyor. Daha fazlasını istiyor. İstanbul Büyükşehir Belediye Başkanı Kadir Topbaş’ın da en başta gelen şikâyet konusunun bu olduğu kamuoyuna yansıdı. Vatandaşın bu maddiyatçı bakışını, Toplu Konut İdaresi (TOKİ)’nin İstanbul’da hasarlı konutta oturanlara yönelik ‘hasarlı evini ver, yenisini al’ şeklinde özetlenebilecek bir kampanyaya itibar etmemesi ortaya koydu. İşte bu nokta, sözün bittiği yer…
   </p>
   <p class="MsoNormal">
    1999’dan önceki binalar, deprem riski sismik haritalarda az gösterildiği için uygunsuz projelerle inşa edildi. Bunlara işlenmemiş kum, kalitesiz beton, uygunsuz demir kullanımı ve yapılan tadilatlar eklenince ortaya âdeta kumdan kaleler çıktı.
   </p>
   <p class="MsoNormal">
    Şimdi de önce inşaatın ana malzemelerinin ne kadar dayanıklı olduğuna bir bakalım. Türkiye’de inşaat kumu sorunu hâlâ çözülemedi. Akarsulardan kum istihsal edenler ile denizden kum istihsal edenler birbirini suçluyor. Oysa önemli olan kumun suda eriyen organik yapıda olmaması ve tuzdan arındırılmış olması. Anadolu Yakası Kumcular Kooperatifi’nden Cihangir Bora, piyasada beton dayanıklılığını engelleyecek kum bulunmasından şikâyet ediyor. Denetimin eksik olduğunu söylüyor.
   </p>
   <p class="MsoNormal">
    Bir adım öteye attığımızda beton kalitesi karşımıza çıkıyor. Türkiye’de bine yakın hazır beton tesisi bulunuyor. Bunların yüzde 40’ı otokontrol yapmak için ‘kalite güvenlik sistemi’ oluşturdu. Bu sisteme dâhil olanlarda dahi istenen kalitede beton üretilemediği saptandı. Kaldı ki sistemin dışında ve hatta kaçak çalışan beton santrallerindeki ürünün kalitesini bilen yok. Tüm yapı malzemelerinin AB Yapı Malzemeleri Yönetmeliği’ne uygun üretilmesi ve sıkı bir şekilde denetlenmesi gerekiyor.
   </p>
   <p class="MsoNormal">
    Türk Yapısal Çelik Derneği Başkanı Prof. Dr. Nesrin Yardımcı, doğru projelendirilen ve doğru malzeme ile doğru yapılan hiçbir yapının depremde yıkılmayacağını söylüyor. Yardımcı, zeminin yapısına göre yapı tercihinin, betonarme, çelik gibi değişmesi gerektiğini vurguluyor. Oysa Türkiye’de hemen her yerde klasik betonarme binalarla karşılaşılıyor.
   </p>
   <p class="MsoNormal">
    Kaliteli malzemeden sonra bunların usulüne uygun bir proje ve işçilikle bir araya getirilmesi geliyor. Konunun uzmanları, Van depreminde yıkılan binalarda demir işçiliğinin iyi yapılmadığını söylüyor. Beton kalitesi de içler acısı.
   </p>
   <p class="MsoNormal">
    İnşaatı denetleyecek mekanizma, yapı denetimi sistemi. 2001’de çıkarılan 4708 sayılı Yapı Denetimi Hakkında Kanun, denetimi öncelikle 19 ilde zorunlu kıldı. Zorunluluk ancak 2009’da tüm illere yaygınlaştırılabildi. Kanundan sonra 23 ayrı yönetmelik çıkarılarak görülen aksaklıklar giderilmeye çalışıldı. Kanuna göre önce müteahhit, proje bedelinin yüzde 3’ünü yapı denetim firmasına veriyordu. Denetim firmaları arasındaki rekabet, bu firmaların müteahhitlerle gayri resmî, daha düşük bedelli anlaşma yapmasına yol açtı. Denetim firmaları da kiraladıkları mühendis diplomalarını sanki diploma sahibi çalışıyormuş gibi ilgili birimlere beyan etti. İşin kokusu çok geçmeden ortaya çıktı. Usulsüzlükler sebebiyle 550 denetim firması ile 3 bin 500 mimar ve mühendise ceza verildi. Yapı denetim firmasının alacağı pay yönetmelikle yüzde 1,5’e düşürüldü. Yapı denetim sektöründe resmî rakamlara göre 66 bin teknik eleman görev yapıyor. Müteahhit, mevcut sistem içinde yapı denetim firmasının ücretini belediyelere yatırıyor. Belediyeler ise çeşitli gerekçelerle denetim firmasının ücretini ya ödemiyor ya da geciktiriyor. Kısır döngü sürüp gidiyor. Denetimde kalite düşüyor. Yapı denetiminde sıkça karşılaşılan diğer bir uygulama da belediyenin elemanı kontrolünü yaptıktan sonra gerçekleşiyor. Son kontrolden sonra müteahhit çoğunlukla çatı katı ve bodrumlara yeni daireler ekliyor. Projede değişiklik yapıyor. Daire bu hâli ile satılıyor. Eğer daireyi satın alan müşteri, önceden proje ile aldığı daireyi karşılaştırmazsa suç üzerine kalıyor.
   </p>
   <p class="MsoNormal">
    Müdahaleler neden gecikiyor?
   </p>
   <p class="MsoNormal">
    Afet öncesi problemler ve yapılması gerekenlere temas ettikten sonra gelelim afet yönetimine. 1999’da yaşanan karmaşadan sonra konuyla ilgili olarak çok başlı olan afet yönetimi 2009’da birleştirildi. Sivil Savunma ve Afet İşleri Genel Müdürlükleri lağvedildi. Yerine Başbakanlık Afet ve Acil Durum Yönetimi Başkanlığı (AFAD) kuruldu. Merkezde 300 civarında kadro tahsis edildi. İlgili kanun çıkarıldı. Taşradaki ilgili personel İl Özel İdaresi çatısı altında valiliklerin emrine verildi. AFAD bünyesinde ilgili bakanlardan oluşan Yüksek Kurul, Başbakanlık müsteşarının başkanlığında ilgili müsteşarlardan ve Kızılay genel müdüründen oluşan bir koordinasyon kurulu bulunuyor.
    <span>
    </span>
    Van depreminde organizatör olması gereken bu iki kurul fazla bir rol oynamadı. Kurumları yönetecek bir koordinatör merci ortaya çıkmadı. Bu sebeple çağdaş afet yönetimine göre özellikle ilk yardım ve afet ekipleri,
    <span>
    </span>
    tıbbi malzeme, enkaz kaldırmada kullanılacak malzeme, çadır, battaniye ve iş makineleri, deprem olduktan sonra en kısa süre içinde yola çıkmalıydı. Sadece aradaki yol mesafesi kadar zaman kaybedilmeliydi. Bu konuda gecikmeler yaşandı. Afetlere müdahalenin bir itfaiye veya hızır acil servis zamanlamasıyla organize edilmesi gerekiyor.
   </p>
   <p class="MsoNormal">
    1999 depreminden sonra kurulan Arama Kurtarma Araştırma Derneği (AKA), Türkiye ve dünyadaki afet ve kazalara müdahale ediyor. Derneğin Yönetim Kurulu Başkan Yardımcısı Murat Özoktay, Van’da görüldüğü gibi depremden sonraki ilk saatlerde vatandaşların müdahalesinin çok önemli olduğunu belirtiyor. Dernek olarak mahalle eğitimlerine ağırlık verdiklerini söyleyen Özoktay, bu konuda mahalle düzeyinde güçlü ve dinamik yapılar oluşturulması gerektiğini belirtiyor. Türkiye’de bu çürük yapı stoku olduğu sürece arama kurtarma timlerine ihtiyaç olduğunu vurgulayan Özoktay, enkaz altında kalanları belirlemek için yurtiçinde teknoloji geliştirilmesi gerektiğini söyledi.
   </p>
   <p class="MsoNormal">
    Uzaktan algılama teknolojisi sahasında çalışan Fizik Mühendisi Şükran Can da günümüzde yerin 70 metre altındaki sesi, dış ortamdaki ses ne seviyede olursa olsun alabilen mikrofonlar olduğuna dikkat çekiyor. Ayrıca, lazer destekli termal kameralarla enkazın altındakilerin yaşayıp yaşamadığının dahi tespit edilebildiğini anlatıyor.
   </p>
   <p class="MsoNormal">
    Afetin yaralarını sarmada son aşamalardan biri, prefabrik konutlar ve kalıcı konutlar. Bu konuda devlet vatandaşının arkasında duruyor. 1999 depreminden sonra 42 bin kalıcı konut yapıldı. Ancak bu konutlardaki müteahhitlerden kaynaklanan aşırı kalite farkları ortaya çıktı. Aynı durumun bir daha yaşanmaması için inşaatın her aşamasında denetlenmesi gerekiyor. Diğer bir sorun da kiracıların durumu. Kiracı aileler can, mal ve iş gücü kaybına uğramalarına rağmen mağduriyetleri giderilmiyor. Depremden sonra psikolojik terapilere ağırlık verilmesi icap ediyor.
   </p>
   <p class="MsoNormal">
    Bir deprem ülkesi Türkiye
   </p>
   <p>
    81 ilin yüzde 55’i 1. derece deprem bölgesinde. Yaklaşık 19 milyon olan yapı stokunun yüzde 67’si kaçak ya da ruhsatsız. Yüzde 60’ı 20 yaş üzeri. Yüzde 40’ı oturulamaz hâlde ve güçlendirmeye ya da yeniden yapılmaya ihtiyaç duyuyor. Topraklarımızın yüzde 93’ü, nüfusun yüzde 95’i, sanayi kuruluşlarının yüzde 98’i, barajların yüzde 95’i deprem bölgesinde.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=29CF6772451EFB290EA797B204C380B9?newsId=30874), [web.archive.org (arşiv bağlantısı)](http://web.archive.org/web/20140901191320/http://www.aksiyon.com.tr:80/aksiyon/newsDetail_getNewsById.action;jsessionid=29CF6772451EFB290EA797B204C380B9?newsId=30874)
