# Üçüncü köprü ‘çılgın proje’ye bağlanacak

*Gürhan Savgı 2011.04.25*

<font class="agenda2NewsSpot">
 <p class="MsoNormal">
  İstanbul, 2023 ile ilgili seçim vaatlerinden nasibine düşeni fazlasıyla alıyor. Cumhuriyet’in 100. yılında megakentin nasıl bir görünüm alacağı şekillenmeye başladı. Üçüncü köprü, ‘Yeni İstanbul’a, hatta ‘çılgın proje’ye çıkıyor. Belki de İstanbul, yeni bir boğaza kavuşacak.
  <p class="MsoNormal">
  </p>
 </p>
</font>
<font class="newsDetail">
 <p>
  <p class="MsoNormal">
   Aslında Garipçe-Poyrazköy arasında yapılacak 3. boğaz köprüsünün haberi için yola çıkmıştık. Megakenti baştan başa geçecek olan çevre yolu güzergâhında karşılaştıklarımız, haberin konusunu değiştirdi. Adeta 2023’ün İstanbul haritasını zihnimizde çizdik. Yoğun bir alım-satım yaşanan arsalara bakınca, düşünülen ikinci İstanbul boğazını ve yeni yapılacak prestij şehri görür gibi olduk.
  </p>
  <p class="MsoNormal">
   3. köprü çevre yolunun geçeceği köyleri takip ederek Silivri-Pendik arasında 600 kilometreden fazla yol katettik. Güzergâhta inşa hâlindeki yollar, tesisler ve gayrimenkul alım satımıyla en hareketli bölge, Çatalca. Çatalca’ya girdikten sonra kuzeye doğru yol alırken, sağ tarafınızda Büyükçekmece Gölü’ne uzanan, hemen hemen göl seviyesinde, uzun ve geniş bir tarım arazisi dikkat çekiyor. Güzergâh üzerindeki İzzettin köyüne girdiğimizde kahvehaneye oturup ahali ile sohbet ediyoruz. Arazi alım satımı yapan Kaya Emlak’ın sahibi Hasan Kaya, bölgede arazilerin metrekaresinin 20-50 liradan el değiştirdiğini söylüyor. B.Çekmece Gölü havzasında kalan arsaların fiyatları, koruma statüsünün durumuna göre (mutlak, yakın, orta, uzak) değişiyor. Fiyatı etkileyen diğer bir husus da tapunun hisseli veya hissesiz olması.
  </p>
  <p class="MsoNormal">
   Kaya ile sohbet ederken Çatalca’daki arazilere yatırım yapan üç yatırımcı ile tanıştık. Adının açıklanmasını istemeyen yatırımcı, yörede, gayrimenkul piyasası tabiri ile 7 bin dönüm arazi toplamış. Daha önce tekstil işi yaparken bu sektörün cazibesini kaybetmesiyle birikimlerini gayrimenkule yönlendirmeye karar vermiş. 3 senedir bölgede olan girişimcimiz yöreyi dere tepe biliyor. Siyasetçi ve bürokratlarla özel görüşmeler yapan girişimci, bölgedeki tüm plan detaylarına hâkim. Bu bölgeye yıllarını vermiş ve yüklü bir para yatırmış girişimci, bize bölgeyi gezdirdi. Rehberimiz, Başbakan Erdoğan’ın ‘Çılgın Projesi’nin bu bölgede yapılacağına inanıyor. Yörede herkesin tanıdığı yatırımcı şunları söylüyor: “Çatalca girişindeki Büyükçekmece Gölü’ne uzanan arazi var ya orası İstanbul’un 3. havaalanı olacak. Hadımköy TOKİ Konutları’nın devamında PTT büyük bir lojistik merkezi kurdu. Ayrıca buraya Halkalı Gümrüğü ve diğer bazı gümrüklerin taşınması söz konusu. TOKİ, Akpınar Sanayi Sitesi’nin yapımını tamamladı. Buradan itibaren Terkos Gölü’ne kadar, Büyükçekmece ve Terkos havzasına girmeyen araziler mevcut. İşte bu arazilerde lojistik, bacasız sanayi, konut ve iş merkezi inşaatları yapılmasını bekliyorum. Kuzeyde terk edilmiş maden arazilerinde dış turizme yönelik tesisler kurulacak. Buraya özellikle körfez ülkelerinden zenginler çekilecek. Terkos Gölü çevresi rekreasyon alanı olacak. Karaburun’da zaten hem yük hem de kruvaziyer yolcu gemileri için iki ayrı liman inşaatı sürüyor. Bunun hemen altında, Yassıören köyünde üçüncü köprü yolu ile Hasdal Kemerburgaz’dan gelen yol birleşecek. Buraların yeni bir Maslak, Levent benzeri yapılaşacağı öngörülüyor. Bölge; turizm, iş merkezi, konut, lojistik ve sanayi fonksiyonlarını yerine getirecek. Ayrıca bölgeye havadan, denizden, karadan ve hızlı trenle ulaşılacak. Dere yataklarını takiben Çatalca-Silivri arasında açılacak ikinci boğazı da hesaba katarsak çılgın proje budur.”
   <span>
   </span>
  </p>
  <p class="MsoNormal">
   Bölgede çok sayıda askerî kışlanın boşaltıldığı görülüyor. Kısa süre önce binlerce askerin bulunduğu Akpınar ve Sancaktepe, bölgedeki kışlaların en büyüklerinden. 1100 dönümlük Akpınar Kışlası’nın devralındığını TOKİ yetkilileri de doğruluyor. Karşılığında Millî Savunma Bakanlığı’na lojman ve karakol yapılıyor. Askerî araziler TOKİ İstanbul Uygulama Daire Başkanlığı’nca Ankara’dan gelen talimat üzerine devralınmış.
  </p>
  <p class="MsoNormal">
   Yassıören çoğunlukla su havzası dışı ve yüksek mevkide bulunduğu için arsa fiyatları tavan yapmış. Bu köyde arsa almak için metrekare başına 80-100 lirayı gözden çıkarmak gerekiyor. Üçüncü köprü çevre yolunun geçeceği İzzettin, Nakkaş, Boyalık, Baklalı köylerinden geçiyoruz. Buralarda arsaların yanı sıra villalardan oluşan siteler de kurulmaya başlamış. Bu köylerde Türkiye’nin tanınmış holding patronu, iş adamı ve siyasetçi yakınlarının arazi aldığı dilden dile dolaşıyor. ‘Hukuki haklarına zarar vermemek için isimlerini yayımlamıyoruz ama liste bizde mahfuz.
   <span>
   </span>
  </p>
  <p class="MsoNormal">
   Güzergâhta devam edince ufukta rüzgâr enerjisi üreten santralin pervaneleri gözüküyor. İşte bu santralin hemen yanında Tayakadın köyü bulunuyor. Muhtar Salim Şeker, kendilerine güzergâhla ilgili bilgi verilmemesinden şikâyetçi. Tayakadın su havzasında olduğu için imar sıkıntısı var. Arazilerin metrekare fiyatı 20 ile 100 lira arasında.
  </p>
  <p class="MsoNormal">
   TEM’den Hasdal mevkiinde ayrılarak Kemerburgaz ve Göktürk üzerinden gelen iki geliş-iki gidişli yol, Tayakadın’a kadar tamamlanmış hâlde. Yolun Saray’a kadar 550 günde bitirilmesi taahhüt edildi. Buradan Göktürk istikametine dönüldüğünde yol üzerinde kilometrelerce uzanan hafriyat kamyonları ile karşılaşıyoruz. Kamyonların kimi İSTAÇ’ın hafriyat döküm sahasına kimi de yol çalışmasına gidiyor.
  </p>
  <p class="MsoNormal">
   Kemerburgaz’a 10 kilometre mesafedeki Odayeri köyü üçüncü köprü projesi için stratejik bir merkez. Çünkü Anadolu yakasındaki Paşaköy’den sonraki ilk çıkış Odayeri olacak. Bu köyden Mahmutbey istikametine doğru bir bağlantı yolu inşa edilecek. Yani Atatürk Havalimanı istikameti için kavşak Odayeri. Odayeri’nde arsalar kıymetlenmiş. Metrekaresi 300-400 lira. Küçük köy merkezinde imar da mevcut. Ayrıca Odayeri’nin girişindeki Füzesavar Birliği de TOKİ’ye devredilen yerler arasında.
  </p>
  <p class="MsoNormal">
   Odayeri’nden sonra Ağaçlı ve Çiftalan köylerinin mücavir alanından geçecek olan yol, Uskumruköy-Kilyos arasından Garipçe’ye ulaşacak. Çiftalan, lüks villaların bulunduğu komşu köylerin aksine gelişmeden payını alamamış bir köy. Köyün denizle arasında kömür ocaklarının hafriyatıyla 400-500 metre derinliğinde üç kilometre genişliğinde korkutucu bir uçurum oluşmuş. Buradan çıkan hafriyat Karadeniz’e dökülmüş. Oluşan seddenin arkasında denizin yaklaşık 1,5 kilometre içinden yasa dışı kum çekimi devam ediyor. Köy halkı, sahile turizm tesislerinin yapılacağı günü hasretle bekliyor. Köye belediye otobüsü dahi çalışmıyor. Nihayet çevre yollarının boğazla buluşacağı nokta Garipçe. Köy Azası Ayhan Aslan, Garipçe’nin üçüncü köprünün yapılacağı yer olarak açıklanmasından sonra özellikle hafta sonu yoğun bir ziyaretçi akını olduğunu söylüyor. Bu durum, balıkçılıkla geçinen köylüleri rahatsız ediyor. Köy tarihinde ilk defa bir hırsızlık vakası yaşandığını anlatan Aslan, yeni köprünün Garipçe’ye bir faydası olmayacağı görüşünde. Aslan, SİT alanı olan köyde evlerine bir çivi dahi çakamadıklarını, evin içinden yer altına doğru alan kazanmaya çalışan köylülerin olduğunu dile getiriyor. Köyde arsaların metrekare fiyatı 500 liradan başlıyor. Gün batarken, Garipçe’den karşı taraftaki Poyraz’a bakarak bir sonraki ziyaret için listenin başına yazıyoruz.
  </p>
  <p class="MsoNormal">
   Dik bir yamaçta bulunan Poyraz’dan Boğaz’ın suları daha bir hırçın görünüyor. Burada büyük bir balıkçı limanı bulunuyor. Yamaçlarda terk edilmiş tabyalar dikkat çekiyor. Poyrazlıların üçüncü köprüden beklentileri, Avrupa yakasındaki akrabalarına daha kısa yoldan ulaşacak olmaları. Köy kahvehanesini işleten Hüseyin Taşçı, Beykoz’a inip oradan denizyoluyla Yeniköy’e geçtiklerini, buradan tekrar bir vesaite bindiklerini anlatıyor. Diğer bir yol ise Kavacık’a inerek oradan Fatih Sultan Mehmet Köprüsü yoluyla karşıya geçmek. Hemen her yerde olduğu gibi burada da çok kaba bir şekilde uygulanan SİT alanı kararından halk şikâyetçi. ‘Peki, yeni evler nasıl yapılabildi?’ diye sorunca cevap, ya rüşvet verenlerin ya da Anıtlar Kurulu ve belediyenin isteklerini yerine getirmek için bir ev maliyetinden daha yüksek bir ödemeyi yapabilenlerin bu evleri inşa edebildikleri oluyor. Kısaca bu yöndeki şikâyetlerin tercümesi, ‘SİT alanındaki fakir, evini yenileyemez’ şeklinde. Poyraz’da Boğaz manzaralı bir arsaya sahip olmak istiyorsanız vereceğiniz rakam metrekare başına 2 bin lira civarında.
  </p>
  <p class="MsoNormal">
   Poyraz’dan sonraki adresimiz Alibahadır köyü. Kalabalık ve hareketli bir köy Alibahadır. Meydanında onlarca özel halk otobüsü park etmiş. Kahvehanede 17 özel halk otobüsünün buraya yolcu taşıdığı anlatılıyor. Orhan Duran, 5 bin metrekarelik tarlasına metresi 100 liradan alıcı çıktığını ve satmayı beklediğini söylüyor. İlhan Köksal ise kendi tarlalarını satmayacağını, ‘organik yumurta’ üretmeyi hedeflediğini söylüyor. Bu sözler felsefik bir tartışmanın fitilini ateşliyor. Her kafadan bir ses çıkıyor. Kimi toprağın yeterli kazanç sağlamadığını iddia ediyor kimi de toprağını satanların kötü bir duruma düştüğüne dair misaller veriyor. Sonuçta, toprağın en azından insanı aç bırakmayacağı ama paranın riskli bir meta olduğunda anlaşılıyor.
  </p>
  <p class="MsoNormal">
   Sonra ormanların arasından, bol oksijen soluyarak zaman zaman durup kuşları dinleyerek Paşamandıra köyüne geliyoruz. Riva Deresi, köyün içinden geçiyor. Köylülerden Zeydi Külal, babalarının yılda 2-3 defa sıtma olarak bu köyde yaşamakta inat ettiğini anlatıyor. Ömerli Barajı’nın yapılmasından sonra sivrisinek yoğunluğu düşmüş. İlaçlı mücadele ile bu sıkıntı daha da azalmış. Külal, “Tam rahata erdik derken bu üçüncü köprü işi çıktı. Tarım arazilerimizi alacaklar. Biz burada ne yer ne içeriz?” diye soruyor. Muhtar İbrahim Yüksel de yola karşı olmadıklarını ancak zaten dar olan tarım alanlarından geçmemesini istediklerini söylüyor. Nuri Delipoyraz da köylerine otobüs dahi olmadığını, çocuklarını yurtlarda okuttuklarını anlatıyor. Turizm tesislerinin bulunduğu Cumhuriyet ve Polenezköy’de ise daha fazla ziyaretçi geleceği için bir ümit var.
  </p>
  <p class="MsoNormal">
   Şimdi dönelim bu haberin yapılması için yola çıktığımız üçüncü köprü konusuna. Yeni bir köprüye belediye başkanlığı döneminde Recep Tayyip Erdoğan da karşıydı. İstanbul Büyükşehir Belediyesi (İBB), üniversite ve meslek odalarından 100 civarında önde gelen uzmanı, İstanbul Metropoliten Planlama ve Kentsel Tasarım Merkezi’nde (İMP) görevlendirdi. Şehri planlama görevini üstlenen merkez yoğun bir çalışma sonucu şehrin imar anayasası olarak anılan 1/100 bin ölçekli Çevre Düzeni Planı’nı (ÇDP) hazırladı. ÇDP, İBB Meclisi’nden geçti. Bu çalışmada üçüncü köprü ve lastik tekerlekli araçların geçeceği tüp geçit projelerine mesafeli yaklaşıldı. Nüfus artışını durduracak önlemler alınması ve şehrin bilim, sanat, kültür ve turizm konseptiyle geliştirilmesi önerilmişti.
  </p>
  <p class="MsoNormal">
   Ne oldu da ‘işin ehlinin’ yaptığı plan değiştirildi? İTÜ Öğretim Üyesi Prof. Dr. Haluk Gerçek, üçüncü köprünün, Silivri’den Kandıra’ya uzanan yeni bir şehir kurulması hâlinde yerine oturduğunu belirtiyor. Gerçek, “O zaman bu köprü ve çevre yolları ulaşım değil, arazi geliştirme projesi olur. Michigan Üniversitesi’nce yapıldığı iddia edilen bu yönde bir proje iddiası ortaya çıktı. Bu uçuk kaçık projede yeni bir boğaz açılması bile öngörülüyor.” diyor. Üçüncü köprü ve çevre yolları, güneyi neredeyse tamamen şehirleşen İstanbul’un orman ve su havzalarının yakınından geçecek.
  </p>
  <p class="MsoNormal">
   Şehir Plancıları Odası İstanbul Şube Başkanı Tayfun Kahraman; 3. köprü, çevre yolları ve yeni bir şehirleşme ile kentin kuzeyindeki tabii değerlerin yanı sıra köylerin ve kıyı yerleşimlerinin kendine has yapısından uzaklaşarak nüfus ve yapılaşma baskısı altına gireceği endişesini taşıyor. Kahraman, bu şehre yeni bir alan açılmaması gerektiği fikrinde.
   <span>
   </span>
  </p>
  <p class="MsoNormal">
   Oda tarafından çeşitli disiplinlerden uzmanların katkılarıyla hazırlanan 3. Köprü Projesi Değerlendirme Raporu’na göre, üçüncü köprü güzergahı ve çevresindeki alanlar ÇDP’nin en düşük yoğunluklu (hektar başına 50-100 kişi ) gelişme önerisi ile yapılaşması hâlinde şehre eklenecek nüfus yaklaşık 3,7 milyon olarak hesaplanıyor. Bu duruma yeni açılacak istidam alanları, yönetim zaafları ve denetim eksikliği eklendiğinde 2023’e kadar en düşük yoğunluk kıstasıyla şehre 7,3 milyon nüfus katılacak. Yani Cumhuriyet’in 100. yılında en az 25 milyonluk bir İstanbul’umuz olacak. Köprü ve bağlantı yollarının 150 metre genişliğindeki kamulaştırma alanı içinde doğrudan etkilenecek bölgede 680 hektar doğal SİT alanı, 931 hektar tarım alanı ve 2,5 milyondan fazla ağaç barındıran 1453 hektar orman alanı tamamen yok olacak. Güzergâhın her iki yönündeki 5 km’lik etki alanında, İstanbul’un kanunen imara açılabilecek özel ormanlarının yüzde 34’ü, orman alanlarının yüzde 46’sı, 2B alanlarının yüzde 38’i, tarım alanlarının yüzde 43’ü yer alıyor. Su havzalarının yapılaşmanın yasak olduğu mutlak koruma alanlarının yüzde 18’i, aynı zamanda 29 bin hektarlık doğal SİT alanı (tüm SİT alanlarının yüzde 45’i) tahrip olma riski altına giriyor.
  </p>
  <p class="MsoNormal">
   Birinci ve ikinci köprülerin geçtiği alanlarda yapılaşma ve nüfusun yüksek oranda arttığı bir gerçek. Ulaştırma Bakanlığı, yeni köprünün yapılaşmayı artırmaması için Anadolu yakasında Paşaköy ve Avrupa yakasında Odayeri’nden başka şehir içi çıkış verilmeyeceğini taahhüt ediyor. Ancak uzmanlar bu sözün tutulamayacağını iddia ediyor. İTÜ Ulaştırma Anabilim Dalı’ndan Prof. Dr. Ergun Gedizlioğlu, 3. köprünün her 15 km’de bir bağlantı yollarıyla güneye bağlanmaması hâlinde işletmecisi tarafından çalıştırılamayacağını dile getiriyor.
  </p>
  <p class="MsoNormal">
   3. Köprü Projesi Değerlendirme Raporu’na göre, yeni köprü trafiğe de çözüm olmayacak. İstanbul’da, Paris ve Londra gibi şehirlere göre daha az seyahat edilmesine rağmen trafik kördüğüm oluyor. Bunun sebebi, toplu taşıma ve denizyolu alternatiflerinin yeterince geliştirilememiş olması. Yapılan hesaplamalara göre, köprü ile yakalar arası geçişin tercih edilmesi hâlinde 2050’de 70 boğaz köprüsü inşa etmek gerekecek.
  </p>
 </p>
</font>

## Yorumlar

### Merkürhaber, 2011-04-27
> Çılgın projeyi en iyi siz bildiniz.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D584DD24042E56BDE37094A16EA6511D?newsId=29227), [web.archive.org (arşiv bağlantısı)](http://web.archive.org/web/20110428203035/http://www.aksiyon.com.tr:80/aksiyon/newsDetail_getNewsById.action;jsessionid=D584DD24042E56BDE37094A16EA6511D?newsId=29227)
