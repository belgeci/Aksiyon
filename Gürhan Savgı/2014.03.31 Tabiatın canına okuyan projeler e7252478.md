# Tabiatın canına okuyan projeler

*Gürhan Savgı 2014.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Konusunda uzman 16 bilim adamı, 3. köprü, 3. havalimanı ve Kanal İstanbul projeleri için uyarılarını TEMA adına raporlaştırdı. Rapor, İstanbul’un mega projelerle büyük tehdit altına gireceğini ortaya koyuyor.
  </font>
 </div>
 <div id="newsText">
  <font class="detail-text">
   <p>
    TEMA Vakfı, aslında biraz da gecikerek, kamuoyuna ‘çılgın’ nitelemesiyle sunulan 3. köprü, 3. havalimanı ve Kanal İstanbul projeleri hakkında bilimsel bir rapor yayımladı. İstanbul’un Geleceğini Etkileyecek Üç Proje Uzman Görüşleri Raporu’nda, 16 bilim adamının 7 ay süren çalışması sonucu mega projelerin etkileri detaylı olarak incelendi. Rapor 25 Mart 2014’te düzenlenen basın toplantısı ile duyuruldu. Toplantıya Prof. Dr. Nuran Zeren Gülersoy (İTÜ Mimarlık Fakültesi, Şehir ve Bölge Planlaması Bölümü), Prof. Dr. Doğanay Tolunay (İÜ Orman Fakültesi Orman Mühendisliği Bölümü), Prof. Dr. Emin Özsoy (ODTÜ Deniz Bilimleri Enstitüsü) Prof. Dr. Haluk Gerçek (İTÜ İnşaat Fakültesi İnşaat Mühendisliği Bölümü) ve TEMA Vakfı Yönetim Kurulu Başkanı Deniz Ataç katıldı.
   </p>
   <p>
    Bu rapordan faydalanarak icraatlarını gözden geçirmesi gereken Orman ve Su Bakanlığı, rapora karşı beklenmedik bir tepki verdi. Kısa bir basın açıklaması yapılarak raporun ‘siyasi maksatla’ hazırlandığı iddia edildi. Açıklamada 3. köprü için 2542 hektarlık ormanlık alanda izin verildiği, bu alanın sadece 706,92 hektarlık kısmının yol platformu alanı olarak kullanılacağı ifade edildi. Oysa 3. köprü sadece İstanbul’u değil, tüm bölgeyi etkiyebilecek bir yatırım olmasına rağmen çevresel etki değerlendirmesi yapılmadı. Yasalardaki istisna hükümlerle oynanarak yeni köprü kamuoyuna açık bir çevre etki değerlendirmesinden kaçırıldı. Bu durum Çevre ve Şehircilik ile Orman ve Su bakanlıklarının adam yerine konulmadığını gösteriyor. 3. köprü projesi gündeme geldiğinde yapılaşmayı teşvik etmemesi için şehir içine çıkış verilmeyeceği, transit bir yol olacağı vurgulandı. Projenin detayları ortaya çıktığında ise bu sözlerin yalan olduğu ortaya çıktı. Ancak TEMA’nın raporunda 3. köprü ve bağlantı yolları kapsamında, Kınalı-Gebze arasında yaklaşık 26 adet kavşak yapılacağı belirtiliyor. Bu kavşaklar su havzaları, orman ve tarım alanları ile meraların bulunduğu İstanbul’un kuzeyine bağlantı sağlayarak bu bölgelerde yeni yerleşim alanlarının oluşmasının önünü açacak. Böylelikle 1. ve 2. köprülerde olduğu gibi İstanbul kuzeye doğru genişleyecek. Bakanlık açıklamasında 3. köprünün yeni imara yol açmayacağına dair cümleler olması beklenirdi. Orman ve Su İşleri Bakanlığı’nın açıklamasında 3. havalimanı yapılması maksadıyla 6173 hektarlık ormanlık alanda ön izin verildiği ancak söz konusu sahada henüz ağaç kesimi yapılmadığı ifade ediliyor. Bundan sonra da şu ifadelere yer veriliyor: “Bu sahanın yüzde 70’lik bölümünde orman örtüsü bulunmamaktadır. Buralarda madencilik çalışmaları yapılmış ve yapılmaktadır.”
   </p>
   <p>
    Bakanlığın bu ifadeleri, havalimanı inşaatını yapan firmalarca hazırlatılan ÇED (Çevre Etki Değerlendirme) raporuyla çelişiyor. Oysa ÇED raporunda, proje alanının 7650 hektar olduğu, bunun 6173 hektarının orman, 1180 hektarının madencilik ve diğer kullanıma ait olduğu açıkça belirtiliyor. Aynı rapora göre sahada 660 hektar göl, 236 hektar mera, 60 hektar tarım arazisi, 2 hektar da fundalık alan bulunuyor. Ayrıca, bir arazi parçası üzerinde orman örtüsü bulunmamasının orayı orman vasfından çıkarmadığı da bilimsel kabul gören bir gerçek. Karadeniz kıyısında yer alan bir arazide ormanın ne kadar kolay yetiştiğini ise anlatmaya bile gerek yok.
   </p>
   <p>
    Bakanlık, açıklamasında proje alanında yer alan büyüklü küçüklü 70 göl konusunda da çağın çok gerisinde bir yaklaşım sergiledi. Orman ve Su İşleri Bakanlığı, bu bölgede hiçbir doğal göl bulunmadığını iddia etti. Bakanlık, TEMA’nın raporunda göl veya gölcük olarak bahsedilen su birikintilerinin, madencilik faaliyetleri neticesi ortaya çıkan çukurların su ile dolması sonucu meydana geldiğini öne sürdü. Hatta daha ileri giderek sulak alanların ne kadar önemli olduğunun farkına varılamadığı Cumhuriyet’in ilk senelerindeki yaklaşımı sergiledi. Bu göletlerin halk sağlığına zarar vermesi ihtimaline karşı zaten bakanlıkça rehabilite edilmesi yönünde planlar yapıldığını bile ilan etti.
   </p>
   <p>
    Bugüne kadar 3. havalimanı ile ilgili 3 ayrı ÇED raporu hazırlandı. İlk hazırlanan raporda madencilik faaliyeti sırasında oluşan göllerin 40 senedir ekosistemin bir parçası hâline geldiği ve çevresinde bağlı bir hayat zinciri kurulduğu vurgulanıyordu. ÇED raporundaki bu ifadeler sonraki raporda kaldırıldı.
   </p>
   <p>
    Bakanlık, açıklamanın devamında İstanbul’daki orman varlığının artırılmasına yönelik çalışmalarını anlatıyor. Oysa dikimle oluşturulan plantasyon ormanların, doğal ormanların yerini tutmayacağı da bir gerçek. Doğal ormanları keserken, plantasyon ormanlarla övünmek bilimle bağdaşmıyor.
   </p>
   <p>
    İlerleyen bölümde öyle bir ifadeye yer veriyor ki kısa basın açıklamasında kendiyle çelişiyor: ‘‘Madencilik faaliyetleri sonucu oluşan çukurlukların ekosistem özelliklerinin irdelenmesi konuları ÇED raporunda taahhüt altına alınmıştır.” Oysa açıklamanın daha önceki bölümünde çoğu su ile dolu olan bu çukurların ekolojik bir vasfı olmadığı savunuluyordu.
   </p>
   <p>
    Bakanlığın bu yetersiz ve kendi içinde çelişen açıklamasına karşı TEMA raporunda, karar mekanizmasının anlayamayacağı bir ayrıntı bulunuyor. O da çevreye baskı yapan tüm yatırımların karar alma süreçlerinde hava, su, toprak ve üzerindeki hayat, doğrudan bir değer olarak görülmüyor. Yani gerçekten stratejik bir çevre etki değerlendirmesi yapılmıyor. Maddi getiriler, yatırımın temel hedefi hâline geliyor.
   </p>
   <p>
    Bu önemli detayı vurguladıktan sonra TEMA raporunda 3. köprü, 3. havalimanı ve Kanal İstanbul’un oluşturacağı risklere bir göz atalım. Uluslararası sözleşmelerle koruma altına alınan alanlardaki projelerle Büyükçekmece, Küçükçekmece, Terkos Gölleri, Ömerli Havzası ve Batı İstanbul meraları zarar görecek. Karadeniz sahilindeki Kilyos ve Ağaçlı kumulları, Alibeyköy Barajı çevresindeki Batı İstanbul meraları, Terkos Havzası, İstanbul Boğazı, Şile kıyıları, Ömerli Havzası ve Pendik Vadisi gibi önemli doğa alanlarındaki ekosistemler de olumsuz etkilenecek. 3. havalimanı ve 3. köprü için doğrudan kesilecek orman alanı 8715 hektarı bulacak. Bu da yaklaşık 8 bin futbol sahası kadar alana karşılık geliyor. Havalimanı kapsamında planlanan pist, apron, üst yapılar gibi ünitelerin hafriyat çalışmaları ile doğal orman alanları, canlı hayat barındıran yaklaşık 70 adet büyüklü küçüklü göl, gölcükler yok edilecek. Özellikle Terkos Gölü’nü besleyen dereler, tarım alanları ve mera alanları zarar görecek. Kuş göç yolları üzerine kurulan projeler sonucunda kuşların hayat alanları tahrip olurken, uçak kazalarının yaşanma riski artacak. Projelerin hava ve iklim olay ve düzeneklerinde oluşturacakları değişiklikler önce yöredeki küçük ölçekli iklimi, sonra da bölgesel iklimi etkileyecek. Projeler, yakın çevrelerindeki ısı ve nem akımları, sıcaklık, nemlilik, buharlaşma, bulutluluk ve rüzgâr rejimleri ile alansal dağılış desenlerini etkileyerek bu alanların birer kentsel ısı adasına dönüşmesine neden olacak. Kanal İstanbul projesi sonucu su varlıkları açısından sınırlı imkânlara sahip olan İstanbul ciddi bir tehditle karşı karşıya kalacak. Kanal İstanbul önemli miktarda tarım arazisini sulayabilecek bir potansiyele sahip Silivri, Çatalca ve Büyükçekmece ilçeleri altında yoğunlaşmış yer altı suyu havzalarına zarar verecek. Yoğun yapılaşmaya sebep olacak. Kanal İstanbul, Marmara Denizi’ndeki dengeleri bozarak İstanbul çevresini yaşanamaz hâle getirebilecek.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38223-tabiatin-canina-okuyan-projeler.html), [web.archive.org (arşiv bağlantısı)](http://web.archive.org/web/20140407050055/http://www.aksiyon.com.tr:80/aksiyon/haber-38223-tabiatin-canina-okuyan-projeler.html)
