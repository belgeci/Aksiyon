# İznik Gölü kıyısında atık skandalı

*Gürhan Savgı 2009.09.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İznik Gölü kıyısına gömülen on binlerce ton endüstriyel atık, insan sağlığı ve çevre için büyük risk oluşturuyor. Failler suçüstü yakalandı; ama binlerce yıl bölgeye zehir saçacak olan atıklar hala temizlenmedi.
  </font>
 </div>
 <div id="newsText">
  <font class="detail-text">
   <p class="MsoNormal">
    Ogünlerde, ‘torunlarımızdan ödünç aldığımız’ tabiatı korumak için çıkarılmak istenen çevre kanunu, TBMM’den bir türlü geçirilemiyordu. 5 yıl öncesinden, 2004 yılından bahsediyoruz. Tartışmaların alevlendiği bir sırada şoke edici bir gelişme oldu. İstanbul’un Tuzla ilçesinde tehlikeli atık dolu 600 kadar varil bulundu. Bu gelişme, 13 yıldır Meclis gündeminde bekletilen çevre kanunu tasarısını yasalaştırmak için iyi bir fırsattı. Çarpıcı gelişmeye medya da büyük ilgi gösterince yer yerinden oynadı. Kısa sürede Türkiye, yeni çevre kanununa kavuştu. Artık, çevreye tehlikeli atık bırakan şirketler 3 milyon lira ceza alacak ve pisliklerini temizlemek zorunda kalacaktı. Tuzla’daki atık skandalını birkaç küçük artçı olay izlese de bu olayların etkisi giderek azaldı.
   </p>
   <p class="MsoNormal">
    Şimdi anlatacağımız atık hikâyesi ise bugüne kadar yaşananların en korkuncu: İznik Gölü, Türkiye’nin 5. büyük gölü, ve SİT alanı. Medeniyetlere ev sahipliği yapan ve tabii güzellikleriyle görenleri büyüleyen bu bölgede büyük bir çevre felaketi yaşanıyor. Göl kıyısında faaliyet gösteren, sahasında dünyanın en büyük tesislerinden biri olan döküm fabrikasının, on binlerce ton atığını İznik Gölü kıyısına gömdüğü ortaya çıktı. Üstelik bu amaçla bir ilçe belediyesi ile işbirliği yaptığı belirlendi. Bölgedeki diğer çöplüklere de dökülen atıklar, Jandarma’nın yaptığı suçüstü baskınlar ve kazılarla ortaya çıkarıldı. TÜBİTAK atıkların tehlikeli olduğunu rapor etti. Sorumlu olduğu iddia edilen tesise, kanunda belirtilen para cezasının alt limiti uygulandı. Atıkları temizlemesi için ise herhangi bir talepte bulunulmadı. Çevre ve Orman Bakanlığı, gömülen atıklar sebebiyle toprağa ve suya kirlilik geçişi olup olmadığını araştırdığını bildirmekle yetiniyor.
   </p>
   <p class="MsoNormal">
    Israrlı bir takip sonucu ortaya çıkarılan çevre skandalı şöyle gelişti: Bursa İl Jandarma Komutanlığı Doğal Hayatı Koruma Takım Komutanlığı, Gemlik vahşi çöp sahasında bilinmeyen siyah toz hâlindeki atıkla karşılaştı. Yapılan araştırmada atıkların bir yıldır buraya döküldüğü belirlendi. Soruşturma derinleştirilince atıkların Bursa’nın Orhangazi ilçesinde İznik Gölü kıyısında faaliyet gösteren DÖKTAŞ Demir Döküm San. ve Tic. AŞ’ye ait olduğu tespit edildi. Sektöründe dünyanın 15, Avrupa’nın 6’ncı büyük tesisi olan DÖKTAŞ’tan çıkan atıklar takibe alındı. Sonuç şaşırtıcıydı. Çünkü atıkları direkt olarak firma değil, Orhangazi Belediye Başkanlığı bünyesinde faaliyet gösteren OBEFAŞ isimli şirket döküyordu. Gemlik vahşi çöp sahasında suçüstü yapıldı. Olay yerinde fotoğraflar çekildi ve tutanak tutuldu.
   </p>
   <p class="MsoNormal">
    TÜBİTAK: ATIKLAR TEHLİKELİ
   </p>
   <p class="MsoNormal">
    Bursa Çevre ve Orman Müdürlüğü ile TÜBİTAK ekipleri şüpheli atıklardan üç ay ara ile iki ayrı numune aldı. Analiz sonuçları korkunç gerçeği ortaya çıkardı: İnsan sağlığını tehdit eden, ağır metaller içeren tehlikeli atık... Şirket yetkililerinin sonuçlara itiraz etmesi sebebiyle ikinci defa alınan numunelerin de tehlikeli atık olduğu belirlendi.
   </p>
   <p class="MsoNormal">
    Suya, toprağa ve besin zinciri yoluyla insana geçen bu atıklar başka yerlere de gömülüyor olabilir miydi? Bölgede yapılan araştırmada durumun sanılandan daha vahim olduğu anlaşıldı. Atıklar, 10 yıl boyunca, birinci derece SİT alanı olan İznik Gölü’nün 30 metre yakınındaki alana gömülmüştü. Tahminen 60 bin metreküp tehlikeli atık bulunuyordu. Buradaki dolgu alanlarında yer kalmayınca, Gemlik çöplüğüne yönelinmişti. Nakliye evraklarından ayda 500 kamyon atık döküldüğü anlaşıldı. Ayrıca atıklar ilçe ve köy yollarına dolgu malzemesi olarak kullanılmıştı.
    <span>
    </span>
   </p>
   <p class="MsoNormal">
    Yetkililer, göl kenarında dozerlerle yaptıkları kazılarda atıkların geniş bir sahada gömüldüğünü belirledi. Sadece İznik Gölü kıyısıyla sınırlı kalmamış,
    <span>
    </span>
    Orhangazi ilçesinin arkasındaki tepelerde de çukur alanlar bu atıklarla doldurulmuştu.
   </p>
   <p class="MsoNormal">
    Durumun vahametine rağmen Bursa İl Çevre ve Orman Müdürlüğü, DÖKTAŞ Demir Döküm San. ve Tic. AŞ’den ‘tehlikeli atık depolama’ sahası yapılmasını istemekle yetindi. Atıkların geçici olarak bu alanda depolanması, müteakiben İZAYDAŞ’a gönderilmesi gerektiği tebliğ edildi.
   </p>
   <p class="MsoNormal">
    Bunun üzerine şirket, izinsiz olarak bir atık depolama sahası inşa etti. 5 metre yükseklikte duvarlarla çevrilen saha, yaklaşık 2 bin 500 metrekare alanı kaplıyordu. Ancak atıklar bu depolama sahasından da taşarak çevreye yayılmaya başladı.
   </p>
   <p class="MsoNormal">
    Bu tehlikeli gelişmenin ardından dönemin Örnekköy Muhtarı Mustafa Yavuz, ilgili kurumlara şikâyet dilekçesi verdi. Yavuz, depolama yapılan araziyi belediyenin bir sanayi tesisindeki hissesi karşılığında aldığını, daha sonra DÖKTAŞ’a kiraladığını anlatıyor. Siyah tozun çevreye yayılarak ürünlerine zarar verdiğini belirten Yavuz, bu atığı evlerin temel dolgularında da kullandıklarını söylüyor. Eski muhtar Mehmet Özbay da atıkların sadece depo sahasına değil, gölün kenarındaki arazilere de gömüldüğünü belirtiyor. Özbay, o zamanlar bunun zararlı olacağını düşünmediklerini dile getiriyor.
   </p>
   <p class="MsoNormal">
    Çevre ve Orman Bakanlığı’nın gönderdiği yazılı bilgi notuna göre, tüm bu çevre felaketi karşısında 2872 sayılı Çevre Kanunu’nun 20/v maddesi uyarınca 782 TL idari para cezası uygulandı. Oysa verilecek cezanın, 100 bin ila 1 milyon TL arasında olması ve üç kat olarak uygulanması gerekiyordu.
   </p>
   <p class="MsoNormal">
    BAKANLIK AĞIRDAN ALDI
   </p>
   <p class="MsoNormal">
    Jandarma’nın yazdığı çok sayıda yazı ve halkın şikâyetleri üzerine ilk cezadan tam bir yıl sonra Çevre ve Orman Bakanlığı nihayet harekete geçti. DÖKTAŞ’ta ‘entegre çevre denetimi’ yapıldı. Bakanlığın geçtiği yazılı bilgi notunda şirket hakkında verilen ceza şöyle ifade edildi: “Çevre Kanunu’nun 20/v maddesinden 321.000 TL ve 20/r maddesinden de 77.616 TL olmak üzere toplam 398.616 TL tutarında idari para cezası uygulanmıştır.”
   </p>
   <p class="MsoNormal">
    DÖKTAŞ, cezaların kaldırılması için yargıya gitti. 321.000 TL’lik cezanın mahkemesi bakanlık lehine sonuçlandı. Şu anda temyiz aşamasında bulunuyor. 77.616 TL’lik cezanın mahkemesi ise şaşırtıcı şekilde bakanlık aleyhine sonuçlandı. Yürütmeyi durdurma kararı verildi. Ancak temyiz aşamasında bakanlık lehine bu karar bozuldu. Nihai karar ise henüz verilmedi.
   </p>
   <p class="MsoNormal">
    Bakanlığın yaptığı yazılı açıklamada, firmaya ait tesis dışındaki Tehlikeli Atık Geçici Depolama sahasının izinsiz olduğu, yeni atık depolama tesisi inşaa edildiği bildirildi. Depolama sahasından toprağa ve suya kirlilik geçişi olup olmadığının da araştırıldığı ifade edildi. Aradan geçen 2 seneye rağmen bu araştırmanın hâlâ neden sonuçlanmadığı ise merak konusu.
   </p>
   <p class="MsoNormal">
    Peki, şu anda DÖKTAŞ’tan çıkan atıklar ne oluyor? Bu soruya Bakanlık şu cevabı veriyor: “Firma atık analizlerini yaptırmış olup atıklarının bir kısmını tesis içinde geri kazanıma tabi tutmakta, bir kısmı için dışarıda geri kazanımı için çalışmalar yürütmekte, inört atıklarını Bursa Katı Atık Düzenli Depolama Sahası’nda bertaraf ettirmektedir.”
   </p>
   <p class="MsoNormal">
    KÖYLÜLERİN SAĞLIĞI BOZULDU
   </p>
   <p class="MsoNormal">
    DÖKTAŞ’ın çevresinde yaşayan köylüler atıkların dışında hava kirliliğinden de şikâyetçi. 27 yıldır bölgede yaşayan Kemal Özbay, şöyle yakınıyor: “Yoncalar bile gelişmiyor. Üzerleri toz kaplı. Uyku düzenim bozuk. Astım hastasıyım. 26 yaşındaki oğlumun sağlığı bozuldu. Köyden kimi tutsanız rahatsız.” Köylülerin anlattıkları bu belirtiler, ağır metal kirliliğinden kaynaklanan rahatsızlıklara uyuyor.
   </p>
   <p class="MsoNormal">
    2007’de Finlandiyalı bir şirkete satılan DÖKTAŞ’ın atık sorumlusu Serap Özen, 1995-2005 arasında OBEFAŞ ile yapılan uygulamada atıkların belediyenin uygun gördüğü yerlere bırakıldığını söylüyor. Sözen, şunları ifade ediyor: “1995 ve 2005 arasında yapılan bir uygulamadan bahsediliyor. Belediyeye bağlı OBEFAŞ ile yapılan bir uygulamaydı bu. Belediyenin kendi uygun gördüğü yerlere atıldı. Ama bu malzeme tehlikeli midir? Tehlikesiz midir? Rapor ve analizlerle görmek lazım.”
   </p>
   <p class="MsoNormal">
    Atıkların ‘tehlikeli’ olduğuna dair TÜBİTAK’a ait raporların, 1995-2005’te dışarı atılanlar olmadığını belirten Sözen, “O analizler, bizim atıklarımızı taşıyan kamyoncuların yakalanması üzerine fabrikada kaynak bazında alınan atıkların analizidir.” diyor. Atıkların temizlenmesi ile ilgili olarak resmî bir başvuru olmadığı için yönetimin böyle bir faaliyete başlamadığını vurgulayan Sözen, arazideki atıklar için de “DÖKTAŞ’a aittir” demenin yanlış olacağını iddia ediyor.
   </p>
   <p class="MsoNormal">
    Olayın faillerinden biri olduğu iddia edilen OBEFAŞ’ın bağlı olduğu Orhangazi Belediyesi’nin başkanı İsmail Tatar’a telefonla ulaşmak istedik. Başkanın özel kalemi, Tatar’ın bu konuda söyleyecek bir şeyi olamayacağını ifade ederek bizi Temizlik İşleri Müdürü’ne havale etti. Temizlik İşleri Müdürü Mustafa Kayhan da sorularımız üzerine “Bu durumu ilk defa sizden duydum. Ben, Ekim
    <span>
    </span>
    2006’da göreve geldim. O güne kadar farklı birimlerde görev alıyordum. Başkan veya başkan yardımcılarının görüş bildirmesi yerinde olur.” dedi.
    <span>
    </span>
   </p>
   <p class="MsoNormal">
    Çevre Kanunu ‘kirleten temizler’ diyor
   </p>
   <p class="MsoNormal">
    Madde 8: Her türlü atık ve artığı, çevreye zarar verecek şekilde, ilgili yönetmeliklerde belirlenen standartlara ve yöntemlere aykırı olarak doğrudan ve dolaylı biçimde alıcı ortama vermek, depolamak, taşımak, uzaklaştırmak ve benzeri faaliyetlerde bulunmak yasaktır. Kirlenme ihtimalinin bulunduğu durumlarda ilgililer kirlenmeyi önlemekle; kirlenmenin meydana geldiği hâllerde kirleten, kirlenmeyi durdurmak, kirlenmenin etkilerini gidermek veya azaltmak için gerekli tedbirleri almakla yükümlüdürler.
   </p>
   <p class="MsoNormal">
    Önce çıldırtıyor, sonra felç ediyor
   </p>
   <p class="MsoNormal">
    Ağır metaller, insan vücudunda zehirli etkiye sebep oluyor. Solunum, beslenme ve deri yoluyla vücuda girip dokularda birikiyor. Yapılan çalışmalara göre ağır metallere maruz kalan insanlarda önce ruhsal ve nörolojik etkilere bağlı olarak davranış bozuklukları görülüyor. Eğer, ağır metal alınmaya devam edilirse sakatlıklar, felçler, bazı organların görevini yapmaması gibi rahatsızlıklar ortaya çıkıyor. Alüminyum, arsenik, kadmiyum, kurşun, civa ve çinko en yaygın olarak görülen kirleticiler.
   </p>
   <p class="MsoNormal">
    Türkiye atık cenneti
   </p>
   <p class="MsoNormal">
    Çevre ve Orman Bakanlığı’nın hazırladığı Türkiye Çevre Atlası’ndaki verilere göre, toplam endüstriyel katı atık miktarı 14 milyon ton. Kimyasal içerikli atıkların toplamı ise 5,6 milyon ton. Atık bertaraf tesislerinin kapasitesi ise oldukça sınırlı. Bakanlık tarafından atık bertarafı amacıyla kapasitesi yaklaşık 575 bin ton olan 131 tesise lisans verildi. Bunun dışında çimento fabrikaları başta olmak üzere yıllık kapasitesi 679 bin ton olan 35 tesis de tehlikeli atık türlerini yakıt olarak kullanmak üzere lisans aldı. Bertaraf kapasitesi dışında kalan endüstriyel atıkların ne olduğu ise bir muamma.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ERGÜN YALÇINKAYA, 28 September 2009, 00:00
> Bu haber ne yazık ki çevre söz konusu olduğunda bürokrasinin ne kadar işlediğinin ayan beyan göstergesi. Demek devletin çevreciliği lafmış! Haberde Jandarmanın başarısına atıf yapılması ise istendiğinde devletin birimlerinin görevini hakkıyla yerine getirdiğinin ispatı niteliğinde...

### fethi sayılır, 28 September 2009, 00:00
> Çok başarılı bir haber yapmışsınız, tebrikler. İznik Gölü kenarı SİT alanı olduğuna göre Kültür Bakanlığı ne yapıyor? Selamlar...

### İLHAN BASMACI, 28 September 2009, 00:00
> Türkiye'de çevre konusunun önündeki en büyük engelin Çevre Bakanlığı bürokrasisi olduğunu düşünüyorum. Siyasetçilerin güdümündeki ürkek bürokratlarla çevre adına bir şeyler yapılamayacağına inanıyorum. Bu olay bunun en büyük göstergesidir. Allah sonumuzu hayretsin.

Kaynak: [www.aksiyon.com.tr](http://www.aksiyon.com.tr:80/aksiyon/haber-25086-187-iznik-golu-kiyisinda-atik-skandali.html), [web.archive.org (arşiv bağlantısı)](http://web.archive.org/web/20141027062839/http://www.aksiyon.com.tr:80/aksiyon/haber-25086-187-iznik-golu-kiyisinda-atik-skandali.html)
