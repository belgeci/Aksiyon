# 2 B, 1 garabet!

*Gürhan Savgı 2009.01.05*

<font class="agenda2NewsSpot">
 Vasfını kaybettiği için ormandan çıkarılan arazilerde (2B) fabrikalar, şehirler, köyler kuruldu; tarlalar, bahçeler oluştu. 2B’lerin satılması için son 5 yıldaki çabaların son versiyonu ta-mamlandı. Bakalım yarım asırlık sorun bu kez çözülecek mi?
</font>
<font class="newsDetail">
 Devlet ‘yasa dışı’ hareket eder mi? Bu sorunun cevabı, aklı ve izanı olan herkese göre tabii ki ‘hayır’. Ancak 2B olarak bilinen orman dışına çıkarılmış arazilere yıllardır bir türlü çözüm bulamayan devlet, ‘yasa dışı’ hizmet eder konuma düştü. İstanbul Anadolu yakasında tamamen 2B arazilerinden oluşan Çavuşbaşı Beldesi’nin belediye başkanı Hanefi Dilmaç, “Dünyada bizim gibi bir belediye yoktur. 2B beldesinin başkanıyım. Mülkiyet problemi halledilmiş bir karış yerimiz yok. Tamamen 2B’ye hizmet ediyorum.” diye yakınıyor. Hanefi Dilmaç, ‘devletin verdiği parayı harcasa suiistimalden, harcamasa ihmalden yargılanacağını’ belirtiyor. Makam odasının penceresinden Beykoz Kavacık’ta orman içinde yükselen başta Acaristanbul olmak üzere çok katlı binaları ve yapılaşmaları göstererek “Biz çivi bile çakamazken, bu tezat değil mi?” diye soruyor.
 <br/>
 <br/>
 Türkiye’de toplam 473 bin hektar 2B arazisi var. Bu arazilerin 22 bin hektarı üzerinde yerleşim yerleri bulunuyor. Durum böyle olunca Çavuşbaşı gibi binlerce yerleşim merkezinde yasa dışı hizmet verilmek zorunda kalınıyor.
 <br/>
 <br/>
 2B YERİNE OKUL YAPILDI
 <br/>
 <br/>
 AK Parti’nin seçim vaatlerinden biri olan 2B’lerin satışına ilişkin düzenleme 2003’te TBMM’de kabul edildiğinde, Çavuşbaşı halkı bunu sokağa dökülerek kutlamıştı. Ancak 10. Cumhurbaşkanı Ahmet Necdet Sezer’in vetosu, bu sevinci yarıda bırakmıştı. O günden beri 2B arazisindeki yerleşim merkezlerinde sıkıntı devam ediyor. Çavuşbaşı Belediye Başkanı Dilmaç, yaptığı tüm belediye hizmetlerinde yasal sıkıntı yaşıyor. Beldedeki dört okulun hiçbiri devletin yatırımı ile inşa edilmedi. 2B arazisini okul yapılması için vermeye hazır vatandaşlar bulunuyordu. Ancak 2B arazilerinde kamu yatırımı yapılamıyordu. Beldedeki okullar,  Orman Genel Müdürlüğü’nden Millî Eğitim Bakanlığı’na tahsis yapılarak inşa edildi. Yani bir anlamda, okul binaları 2B yerine ormana yapıldı. Devletin kendi beldesinde zaaf içinde olduğunu iddia eden Dilmaç, şunları söylüyor: “Vatandaş burada bütün hizmetleri alıyor. Bizim yasal olarak emlak beyanı alma hakkımız bile yok. Verdiğimiz hizmeti baskı unsuru olarak kullanarak emlak beyanı alıyoruz. Mesela, ‘beyanı vermezsen doğalgaz alamazsın’ diyoruz.”
 <br/>
 <br/>
 Hanefi Dilmaç’a göre, 2B’lerin satışı gerçekleşirse Çavuşbaşı’nda mülkiyet sorunu çözülecek ve orman işgali de söz konusu olmayacak. Belediyenin kurulduğu 1999’dan sonra bir metre bile ormana tecavüz olmamasını bu sözüne mesnet gösteriyor. Çavuşbaşı’nda alınan 87 yıkım kararının ise belediye kurulmadan önceki döneme ait olduğunu ifade ediyor.
 <br/>
 <br/>
 SATIŞLAR MUHTARLIKTA
 <br/>
 <br/>
 Çavuşbaşı’nda, diğer 2B arazilerinde olduğu gibi satışlar muhtarlıklarda ‘zilliyet devri’ ile yapılıyor. Belediye emlak beyanını halk arasında ‘muhtar senedi’ olarak bilinen bu belgeye göre alıyor. Çavuşbaşı’nda emlakçılık yapan Sıddık Aslan, emlak piyasasının son dönemde hareketli olmadığını söylüyor. Beldede daha çok Selanik göçmenleri ve daha sonra Karadeniz’den gelen vatandaşlar ikamet ediyor. Aslan, 1990’larda arazi alan tekstilcilerin, gayrimenkullerini şimdilerde ‘işler iyi gitmiyor’ diye sattıklarını anlatıyor.
 <br/>
 <br/>
 Hüseyin Sadıkoğlu isimli vatandaş, 1975’te muhtar senediyle aldığı ve üzerine ev yaptığı arazinin bir an önce kendisine satılmasını istiyor. Evini onarırken bile bürokrasiyle boğuşmak zorunda kaldığını kaydeden Sadıkoğlu, ev ve arsasıyla ilgili tüm vergilerini ödediğini vurguluyor.
 <br/>
 <br/>
 Çavuşbaşı misalinde olduğu gibi 2B meselesi genellikle seçimler yaklaşınca veya ekonomik kriz çıktığında gündeme geliyor. Çünkü krize karşı sıcak paraya, seçimde de oya ihtiyaç duyuluyor. 2B’nin çözülmesine bazıları ‘kangren olmuş sosyal bir yaranın tedavi edilmesi’ olarak bakıyor. Meselenin diğer boyutu ise satışlarla beraber arazilerin değerinin artacak olması.
 <br/>
 <br/>
 SORUMLULAR İNİSİYATİF YÜKLENMEDİ
 <br/>
 <br/>
 2B sorununun çözümü için başta Çevre ve Orman Bakanlığı olmak üzere konuyla ilgili bakanlıkların gerekli iradeyi göstermediği eleştirileri yapılıyor. Süreç içinde sağduyu sahibi sivil toplum örgütlerinin desteğini almak için çaba gösterilmemesi tenkit ediliyor. Konuyla ilgili çalışmaları ‘devlet sırrı’ gibi gizlilik içinde yürütmeyi tercih eden bürokrasi, tüm inisiyatifi Başbakanlık’a bıraktı.
 <br/>
 <br/>
 Peki, milyonlarca kişi 2B kanunu beklerken, Ankara’da üç bakanlığın konuyla ilgili  çalışmaları ne aşamada? Hazırlanan kanun taslağı neleri ihtiva ediyor?
 <br/>
 <br/>
 22 Temmuz seçiminden sonra hükûmet yeni bir plan hazırladı. Bakanlar Kurulu’nda da sunumu yapılan raporlara göre; bugüne kadar 6 bin 701 hektar 2B arazisi köylülere satıldı. Kullanıcısı belli olan 37 bin hektar arazi satışa hazır. Kadastrosu tamamlanarak tescil edilmiş 62 bin hektar arazi ise kullanıcılarının belirlenmesinden sonra satılabilecek. 2B arazilerin ağırlıklı olarak bulunduğu iller şöyle: Adana, Antalya, Ankara, Aydın, Balıkesir, Bursa, Denizli, Mersin, İstanbul, İzmir, Muğla, Sakarya ve Kocaeli. Taslağa göre; Çevre ve Orman ile Bayındırlık bakanlıkları arazileri tescile hazırlayacak. Maliye Bakanlığı da arazilerin kullanıcılarını belirleyip değer tespiti yapacak.
 <br/>
 <br/>
 Ancak satıştan önce kadastro işlemlerinin tamamlanması gerekiyor. Yani sınırlar tam olarak belirlenecek. 1937’den 2003’e kadar orman kadastrosunun yüzde 75’i yapılabilmişti. Ardından, 2B arazilerinin satışı için orman kadastro komisyon sayısı artırıldı. Teknik donanım ve eleman eksiklikleri giderildi. Geçmiş yıllara göre, kadastrosu yapılan alan üç katına çıkarıldı. Bu düzenlemeler sonucu 66 yılda yüzde 75’i yapılabilen orman kadastrosuna son 5 yılda yüzde 20 daha eklendi. Tamamlanan kadastro yüzde 95’e çıkarıldı. Ancak bu olumlu gidiş, orman kadastrosunun tescili işlemlerinde görülmedi. 2B sahalarının da bulunduğu orman kadastrosunun yüzde 75’i, Orman Genel Müdürlüğü ve Tapu Kadastro Genel Müdürlüğü mevzuatının uyumlu olmaması ile teknik donanım ve personel eksikliğinden tescil ettirilemedi. Başbakan Tayyip Erdoğan’ın talimatı üzerine çalışmalar hızlandı. Orman Genel Müdürlüğü ve Tapu Kadastro Genel Müdürlüğü’nün yaptığı çalışmalardaki yöntem farklılıkları giderildi. Bugünlerde, orman ve 2B arazilerinin sınırlarının kesin olarak belirlenmesi çalışmaları sürdürülüyor.
 <br/>
 <br/>
 Kullanıcıların belirlenmesi ile satışa hazır hâle gelecek 2B sahalarının toplam büyüklüğü 98 bin 967 hektar. Bunların kullanım kadastrosu çalışmaları hemen hemen tamamlanmış durumda. Tescili yapılmamış saha miktarı ise 374 bin 452 hektar. Bunun 115 bin 499 hektarı öncelikli olarak değerlendirmeye alınacak.
 <br/>
 <br/>
 Bu alanlardan sonra ikinci olarak değerlendirmeye alınacak alanın büyüklüğü ise 223 bin 534 hektar. 35 bin 419 hektarlık alan ise otlak ve yaylak olduğu için değerlendirme dışı bırakılıyor. 2B uygulama çalışmaları tamamlandığında bu alanların büyüklüğünün 600 bin hektara çıkacağı tahmin ediliyor.
 <br/>
 <br/>
 2B’LERİ KENTSEL DÖNÜŞÜM BEKLİYOR
 <br/>
 <br/>
 Maliye Bakanlığı tarafından çıkarılması beklenen ‘2924 Sayılı Kanun Taslağı’ 15 maddeden oluşuyor. Bu taslakta 2B’lerin 5 farklı şekilde değerlendirilmesi öngörülüyor. Çalışmalarda, 2B meselesinin çözümüne yönelik alternatiflerin başında kentsel dönüşüm projeleri geliyor. Bu arazilerin 22 bin 233 hektarının üzerinde, aralarında büyük ilçelerin de olduğu yerleşim yerleri bulunuyor. İstanbul, İzmir, Antalya ve Muğla’daki birçok yerleşim yeri, 2B’lerin üzerinde. Buralardaki uygun 2B’ler, Toplu Konut İdaresi’ne (TOKİ) ve belediyelere devredilecek. Ardından büyük çaplı kentsel dönüşüm projeleri uygulamaya konulacak. Bu araziler üzerinde oturanlar da hissesi oranında, gerekirse bir bedel de ödeyerek  inşa edilecek konutlarda hak sahibi olacak. Üzerlerinde konut bulunan 2B’ler ise hak sahiplerine satılacak. Üzerinde sanayi kuruluşları bulunan araziler yine tesis sahiplerine satılacak.
 <br/>
 <br/>
 Orman vasfını kaybetmiş ve hâlen tarımsal faaliyetlerde kullanılan 2B’ler ise tarımsal arazilere dönüştürülecek. Kamunun kullanımında olan arazilerin de bu şekilde tescili yapılacak. Orman alanlarına yakın ve tekrar orman vasfını kazanacak durumda bulunan 2B’ler ise ağaçlandırılacak. Alınan bedellerin bir bölümünün, orman köylüsünün kalkındırılmasında kullanılması planlanıyor.
 <br/>
 <br/>
 İller bazında 2B alanlarının büyüklüklerine gelince ilk sırada Antalya yer alıyor. Bu ilde orman vasfını kaybetmiş araziler 45 bin 548 hektarlık bir alana yayılıyor. Antalya’yı 39 bin 287 hektar ile Mersin, 34 bin 887 hektar ile de Balıkesir takip ediyor.
 <br/>
 <br/>
 STK’LAR ÇÖZÜM İSTİYOR
 <br/>
 <br/>
 Konuyla ilgili meslek ve sivil toplum kuruluşları da öncelikle 2B’nin sosyal bir mesele olduğu ve çözülmesi gerektiği görüşünde birleşiyor. Ahmet Necdet Sezer’in cumhurbaşkanı olduğu dönemde 2B ile ilgili Anayasa değişikliğinin iptal edilmesinde büyük rolü olan Türkiye Erozyonla Mücadele Vakfı (TEMA) satışa karşı çıkıyor. Meselenin, ecr-i misil veya yeni geliştirilecek mülkiyet hukuku ile çözülmesini savunuyor. TEMA Yönetim Kurulu Vakfı Başkanı Ümit Gürses, “Her ne olursa olsun orman üzerinden elde edilen gayrimenkule tapu vermeyelim. Satışa imkân verirsek bu rant getirir. Bu da tahribatı devam ettirir.” sözleriyle görüşünü belirtiyor.
 <br/>
 <br/>
 Gürses, 2B meselesinin çözümü için Anayasa’nın 169 ve 170. maddelerinin düzenlenmesi, buna uygun yasal düzenleme çıkarılması ve 2B’nin bir daha yapılmaması için anayasaya geçici madde konulmasını öneriyor. İşin ekonomik tarafında ise ‘ecr-i misil’i yani haksız kullanma bedelini teklif ediyor. Bunun yapılması hâlinde 5 yıllık ecr-i misil tahsil edilebileceğini savunuyor.
 <br/>
 <br/>
 TEMA’nın bir başka önerisi ise alternatif bir mülkiyet hukuku. Kat mülkiyeti veya devre mülk gibi bir sistem oluşturulması gerektiğini belirten Gürses, Avrupa’da benzer uygulamaların yaygın olduğunu ifade ediyor. TEMA’nın diğer bir ‘olmazsa olmazı’ 1981’in milat alınması. Gürses, daha önce kamuoyuna yansıyan Anayasa değişikliğinde olduğu gibi bu tarihin 2007’ye çekilmesi hâlinde orman tahribatının sürekli hâle getirilmiş olacağını öne sürüyor
 <br/>
 <br/>
 GİZLİ YÜRÜTÜLEN ÇALIŞMALARDAN RAHATSIZIZ
 <br/>
 <br/>
 Orman Mühendisleri Odası Başkanı Ali Küçükaydın, 2B sorununun ancak Anayasa değişikliği ile çözülebileceğini fade ediyor. TEMA Vakfı’nın ecr-i misil teklifini gerçekçi bulmayan Küçükaydın, böyle bir durumda milyonlarca parça 2B arazisinden ecr-i misili tahsil etmenin imkânsız olacağını ileri sürüyor. Küçükaydın, şunları ifade ediyor: “Yeni yasa taslağından haberdarız. Ama sadece yasa ile çözülmeyeceğini meslek odası olarak söylüyoruz. Bu mesele siyasi malzeme olarak kullanılmasın. Çözüm zor değil. Bir defaya mahsus 500 bin hektarlık çözüm gerekiyor. Yerleşim alanlarını kentsel dönüşümle çözmek olumlu. Orman formuna yakın alanlar ormanlaştırılır. 2B için 1981 milat alınmalı. Bu tarih 2007’ye çekilirse, 2B alanlarının büyüklüğü 2 milyon hektara ulaşır. Buraların kadastrosu yıllar alır. Sorun çözümsüz kalır. Asıl ranta konu olan yerlerin kadastrosu şu anda hemen hemen bitmiş durumda.”
 <br/>
 <br/>
 Çalışmaların gizli yürütülmesinin sakıncalı olduğunu dile getiren Küçükaydın, “Bu gizlilikle altında bir şey aranıyor. Niyet sağlam olsa da, şüphe ediliyor. Demokrasiden, şefaflıktan bahsettiğimiz günlerde bu gizlilik yakışık almıyor.”diyor.
 <br/>
 <br/>
 Tarım Orman Çalışanları Birliği Sendikası Genel Sekreteri Mustafa Özkaya, 2B çalışmalarını yapan elemanları temsil eden sendika olarak konuyla ilgili kırmızı çizgilerinin olduğunu ifade ediyor. Özkaya, 2B’nin çözüme ulaşmamasından en çok zarar gören kesimin orman köylüsü olduğunu belirtiyor. Türkiye genelinde kadastro çalışmalarının tamamlanmasından sonra satışların yapılması gerektiğini vurgulayan Özkaya, “Bu uygulama yapılırsa sorun bir daha gündeme gelmeyecek şekilde çözülür. Harita belli olur. Bir daha ormanda yer açan, işgal suçunu işler.” diyor.
 <br/>
 <br/>
 <br/>
 <br/>
 2B’LERİN KULLANIM DURUMU
 <br/>
 <br/>
 Büyüklük (hektar)	Yüzde
 <br/>
 <br/>
 İlçe	6 bin 624	1,4
 <br/>
 <br/>
 Belde	8 bin 514	1,8
 <br/>
 <br/>
 Köy	7 bin 35	1,5
 <br/>
 <br/>
 Sera	2 bin 365	0,5
 <br/>
 <br/>
 Narenciye	8 bin 41	1,7
 <br/>
 <br/>
 Zeytin, fındık	111 bin 115	23,5
 <br/>
 <br/>
 Ekili alan	294 bin 206	62,2
 <br/>
 <br/>
 Otlak	35 bin 419	7,4
 <br/>
 <br/>
 <br/>
 <br/>
 2B’NİN TARİHÇESİ: 2B, 31 Aralık 1981’den önce bilim ve fen bakımından orman niteliğini tam olarak kaybetmiş yerlerin Hazine adına orman dışına çıkarılma işlemi. Bu uygulama 6831 sayılı Orman Kanunu’nun 2. maddesinin B bendinde yer aldığı için kısaca 2B diye anılıyor. Bu sahalarda kamuya ait bina ve tesisler, tarım alanları, otlak, yaylak, kışlak, mera, mezarlık ve yerleşim yerleri bulunuyor. Bedel ödemeden kullanılan bu yerler, alınıp satılıyor. 2B uygulaması 1961’de başladı. Ancak 1982 Anayasası ile başlangıç tarihi ileri alındı. Akabinde orman dışına çıkarılan alanların değerlendirilmesi için, Anayasanın 170. maddesinin öngördüğü şekilde hazırlanan 2924 sayılı Orman Köylerinin Kalkındırılmasının Desteklenmesi Hakkında Kanun 1983’te, uygulama yönetmeliği de 1997’de yayımlandı. 2924 sayılı Kanun’un bazı maddeleri üzerinde Anayasa Mahkemesi muhtelif iptal kararları verdi. Bu kararlara uygun yapılan düzenlemelerden sonra 536 köyde çalışmalar gerçekleştirildi. 6 bin 701 hektarlık yerin  tapuları hak sahiplerine verildi. Bu tarihe kadar satışları Orman Bakanlığı yürütüyordu. Anayasa Mahkemesi 2002’de bir karar alarak satışları durdurdu. Satışın, Maliye’ce diğer Hazine arazileriyle birlikte yürütülmesini karara bağladı. Bu tarihten sonra 2B’lerin değerlendirilmesine dair hiçbir işlem yapılmadı.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-22096-34-2-b-1-garabet.html), [web.archive.org (arşiv bağlantısı)](http://web.archive.org/web/20100713173343/http://www.aksiyon.com.tr:80/aksiyon/haber-22096-34-2-b-1-garabet.html)
