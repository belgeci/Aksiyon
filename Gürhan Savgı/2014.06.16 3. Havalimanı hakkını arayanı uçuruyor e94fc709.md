# 3. Havalimanı hakkını arayanı uçuruyor

*Gürhan Savgı 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul’un nüfusunu 30 milyona taşıyacak 3. havalimanı kurulacağı bölgede derin bir dönüşüme sebep oluyor. Tapulu araziler, ‘vatan savunması’ bahane edilerek TOKİ eliyle kamulaştırılıyor. Acil istimlaklere karşı hakkını arayanların kazancı ciddi oranda artıyor.
  </font>
 </div>
 <div id="newsText">
  <font class="detail-text">
   <p>
    İstanbul’un 3. havalimanının inşa edileceği yaklaşık 25 bin futbol sahası büyüklüğündeki araziyi TOKİ’nin acil kamulaştıracağını öğrenseniz ne düşünürsünüz? Üstelik gönderilen resmî yazıda ‘yapı rezerv alanı’ ifadesi varsa. Adı ‘rant’ ile anılan TOKİ’nin (Toplu Konut İdaresi), limanın çevresini de imara açacağında hiç şüphe yok! Civar köylerdeki vatandaşlar da öyle düşünerek çok sayıda dava açtı. Böylece hükümet, kaş yapayım derken göz çıkardı. Başını davalarla derde soktu. İlk etapta istimlak edilmek istenen araziler havalimanı projesi içinde gözüküyor. Ancak bölgede görülen bazı müteahhit firmaların tabelaları ile havalimanına bağlı olarak otel ve marina yapılması için kiralanan araziler, yörede imarın çok da uzak olmadığını gösteriyor.
   </p>
   <p>
    Üzerinde yükseleceği gerçek zemini gibi siyasi, ekonomik, hukuki ve ahlaki zemini de çürük olan 3. havalimanının temeli, 7 Haziran 2014’te atıldı. Törende siyasi bir konuşma yapmayı tercih eden Başbakan Erdoğan, projeyi ‘Zafer Anıtı’ ilan etti. Oysa 17 ve 25 Aralık soruşturmalarında ortaya saçılan iddialarla ilgili tatmin edici cevaplar henüz verilemedi.  Bu projeyle bir yandan büyük rantların sağlanacağı İstanbul’un kuzeyi imara açılırken, diğer yandan yandaş medya örgütlenmesi oluşturulmasına hizmet edildi. Yani sizin anlayacağınız tam da bir taşla iki kuş. Bu güdüyle hükümet, 3. havalimanı konusunda uzmanların ve kamuoyunun çevresel, sosyal, kültürel etkiler ve işletme konusundaki eleştirilerini dikkate almadı. Hükümet, büyük çevresel ve sosyal etkileri olabilecek her yatırımda olduğu gibi yine bildiğini okudu. Oysa yüzlerce uzmanın katılımıyla 2006’da hazırlanan İstanbul’un Çevre Düzeni Planı’nda (1/100 bin), şehrin doğal kalmış kuzeye büyütülmemesi hükme bağlanmıştı. 3. havalimanının, şehrin genişletilmesi istenen doğu-batı aksındaki Silivri’de yapılması öngörülmüştü.
   </p>
   <p>
    <strong>
     Aksiyon’a izin çıkmadı!
    </strong>
   </p>
   <p>
    3. havalimanının temelinin atıldığı töreni Aksiyon’un izlemesine ‘akreditasyon yok’ gerekçesiyle izin verilmedi. Oysa Aksiyon, yatırım gündeme geldiğinden bu yana konuyla ilgili geniş ve ayrıntılı yayınlar yapmıştı. Halka açık bir etkinliği takip etmek isterken basın kanunlarının açık ihlaline muhatap olduktan sonra temeli atan Başbakan Erdoğan’ın ‘kutuplaştırıcı nutkunu’ dinlemek yerine civar köylere giderek vatandaşın nabzını tuttuk. Köylerdeki görüşmelerimizden sonra ‘İyi ki de temel atma törenine alınmamışız’ dedik.
   </p>
   <p>
    Yöredeki vatandaşı mal derdine düşüren gelişmeler hakkında genel bir bilgi verelim. Bakanlar Kurulu, 2 Ocak 2014’te millî güvenliğin tehlikeye girdiği hâllerde alınan 3. havalimanı projesi kapsamındaki tüm taşınmazların ‘acilen’ kamulaştırılması kararını verdi. Bu kararla, 6 bin 172 hektarı ormanlık toplam 7 bin 650 hektar (20 bin futbol sahası büyüklüğündeki) alanın istimlak edilmesi için yola çıkıldı. Arazinin yüzde 80’i orman alanlarından oluşuyor. Sadece 7 cm gövde çapının üzerindeki ağaçların ağaçtan sayıldığı Çevresel Etki Değerlendirme (ÇED) Raporu’na göre 2 milyon 513 bin ağaç kesilecek. 70’i aşkın sulak alan niteliğindeki göl ve Alibeyköy Barajı’nı besleyen 3 dere kurutulacak. Bölgedeki maden işletmeleri, çöp bertaraf tesisi ve rüzgâr santrallerinin kapatılması gerekiyor. Ayrıca, şehre içme suyu taşıyan ana isale hattı proje alanı dışına alınacak. Arazideki göllerin kurutulması için Karadeniz’e drenaj yapılmaya başlandı bile. Karadeniz’in bir bölümüyle birlikte inşaat sahasındaki dolgu yüksekliği 80-120 metre arasında olacak. Projenin ÇED raporunda, havalimanının yeni kurulacak bir şehrin nüvesi olduğu da zaten açıkça belirtiliyor.
   </p>
   <p>
    Bu sürecin vatandaşa dokunan ilk uygulaması, TOKİ’nin Arnavutköy ilçesine bağlı İmrahor, Tayakadın ve Yeniköy köyleri ile Eyüp ilçesine bağlı Ağaçlı, Akpınar ve İhsaniye köylerinde yer alan bazı taşınmazların sahiplerine yazı göndermesi oldu. Vatandaş, TOKİ’nin kamulaştırma için teklif ettiği düşük fiyatlar karşısında şoke oldu. Soluğu adliyede alan vatandaş çok sayıda dava açtı.
   </p>
   <p>
    Yöredeki köyleri ziyaret ederken ilk durağımız havalimanının kurulması planlanan devasa araziye en yakın köylerden Akpınar idi. Akpınar köyünde 60 parsel arazi kamulaştırmaya muhatap olmuş. Bunlardan 12’si madencilikle uğraşan şirketlerin hâlen faaliyet gösterdiği yerler. Bu 12 parsel, 3 maden firmasının hukukunda. 10 parseli ise bir maden şirketi uhdesinde. Bu maden firması TOKİ ile davalık olmuş durumda. Devletin, bu şirketlere zararlarını tazmin için maden ruhsatları ve tesisleri için yüklü ödeme yaptığı belirtiliyor. Ödemelerin henüz tamamlanmadığı ve süreceği ifade ediliyor. Bugünlerde bu işletmelere verilen elektrik de kesilmiş.
   </p>
   <p>
    <strong>
     İnci Hanım’ın 30 senelik emeği
    </strong>
   </p>
   <p>
    Yöre halkının, rızası dışında yerinden yurdundan edilmek istendiğinin trajik misali İnci-Ayhan Oruç çiftinin 30 sene önce aldıkları ve içinde yaşadıkları 10 dönüm bahçe. Bizi bahçesinin girişinde Anadolu misafirperverliğiyle karşılayan İnci Hanım, geri çeviremeyeceğimiz kadar ısrar ederek ayran, dut, elma ve çay ikramında bulundu. Kamulaştırma için tutanak tutmaya gelen memurların, sırf fiyatı düşürmek için bahçedeki ağaçları ‘3-5 senelik ağaçlar’ diye kayıt altına alması, bu Anadolu kadınına çok dokunmuş. Bir ceviz ağacının meyve dolu dallarını tutan İnci Hanım, “Bu ağaç 30 senelik. Tohumu dedemden. Buraya çok emek verdim. El arabasıyla toprak ve gübre taşıdım. Kol liflerim koptu. Hastane, hastane dolaşmama rağmen ağrılar içindeyim. İğde, incir, muşmula, elma, her tür ağaç var.” İnci Hanım’ın üniversiteye hazırlanan kızı, lafı annesinin ağzından alıp “Anne, onlar senin emeğini anlar mı? TOKİ buraya kaç daire sığdırırım, araziyi ne kadar ucuza kapatırım onun peşinde!” diyor.
   </p>
   <p>
    <img alt="" height="355" src="http://web.archive.org/web/20140911093253im_/http://medya.aksiyon.com.tr/aksiyon/2014/06/16/3-havalimani-2.jpg"/>
   </p>
   <p>
    Oruç ailesinin büyük emekle yeşillendirdiği bahçenin yakınında ise Akçelik Madencilik şirketi bulunuyor. Ailenin ve şirketin avukatı olan Kemal Altın, kamulaştırma kararının iptal edilmesi için İstanbul idare mahkemelerinde bir dizi dava açmış. Altın’ın verdiği bilgiye göre Danıştay’da 3. havalimanı ile ilgili kamulaştırmalara yönelik Bakanlar Kurulu kararının iptali istemiyle bir başka dava açılmış. İstanbul İdare Mahkemeleri de Altın’a, Danıştay’daki bu dava tamamlanana kadar açtığı davanın durdurulduğunu bildirmiş. TOKİ’nin yapı rezerv alanında kaldığı gerekçesiyle başlangıçta kamulaştırılacak araziler için 22 lira teklif etmiş. Mağdurlar yargıya başvurunca fiyat 55 liraya yükselmiş. Mahkeme, bilirkişilerinin hazırladığı raporlar doğrultusunda Akpınar köyünde metrekare fiyatını 500 liraya, diğer köylerde 200 liraya kadar yükseltmiş.
   </p>
   <p>
    Akpınar Muhtarı Ali Genç, muhtarlık olarak rayiç bedellerle ilgili açtıkları davanın, bu tür davaların ferdî olarak açıldığı gerekçesiyle reddedildiğini söylüyor. 2012’de köyün mahalle olduğunu hatırlatan Genç, bu durumun tarım ve hayvancılığı zorlaştıracağını ifade ediyor. Genç, Ankara’da 3. havalimanı ile ilgili toplantıda, yatırımların, doğal varlıklar tahrip edilmeden, vatandaş yerinden edilmeden yapılmasını talep ettiklerini söylüyor.
   </p>
   <p>
    Köy meydanında sohbet ettiğimiz besici Oruç Uzun, devletten manda başına 300 lira teşvik aldığını, gelirinin kendini mutlu ettiğini anlatıyor. Uzun, arazi ve meraların ellerinden alınarak bölgenin şehirleşmesini istemediğini söylüyor. Arap plakalı araçlarla gelen yatırımcılara bölgede arazi pazarlanmak istendiğine şahit olduklarını anlatan Uzun, eski madenci Halis Kutmangil’in arazisinin elinden alınarak Kuzey İstanbul adlı şirkete verildiğini söylüyor. Çetin Akçin ise köyün Karadeniz sahilinde bulunan Kıyı Emniyeti Genel Müdürlüğü’ne (KEGM) ait arazinin hükümete yakın bir müteahhit firmaya verildiğini öğrendiklerini dile getiriyor. ‘Hadi bizi bir götürün’ deyip söz konusu araziye gittiğimizde burayı kiralayan işadamı ile karşılaşıyoruz.
   </p>
   <p>
    <img alt="" height="291" src="http://web.archive.org/web/20140911093253im_/http://medya.aksiyon.com.tr/aksiyon/2014/06/16/3-havalimani-3.jpg"/>
   </p>
   <p>
    <strong>
     Havaalanına marina
    </strong>
   </p>
   <p>
    Üç Yıldızlar Madencilik firmasından İbrahim Topaloğlu, eski bürokrat ve şivesinden de belli olduğu üzere tam bir Rizeli. Başbakan’ın onayıyla yapılan ihaleyi kendilerinin kazandığını söylüyor. 7 dönümlük KGEM arazisine 10 seneliğine aylık 10 milyon lira kira ödeyeceklerini dile getiren Topaloğlu, yan taraftaki 46 dönümlük araziyi de Millî Emlak’tan aylığı 25 milyona kiraladıklarını ifade ediyor. İşadamının anlattığına göre, 3. havalimanının bir parçası olarak geliştirilen proje çerçevesinde kiralanan araziye marina ve 6 yıldızlı bir otel yapılacak. Buraya gelecek olan yatçılar, havalimanından uçma imkânı bulacak. Projenin 150 milyon liraya mal olması bekleniyor. Topaloğlu, bu proje için kendisine yatırımcı ortak arıyor.
   </p>
   <p>
    Kamulaştırma furyasından etkilenen köylerden biri de Ağaçlı. Buradaki 169 parsel ile ilgili, önce Afet Yasası’yla ilan edilen 42 bin hektarlık ‘Rezerv Alan’ kapsamında kamulaştırma, sonra da 3. havaalanı için acele kamulaştırma kararı verilmişti. Yani çifte kamulaştırma yapılmıştı. Köy halkı, İstanbul Barosu ile birlikte hareket ederek TOKİ’ye acele kamulaştırma yetkisi veren Bakanlar Kurulu kararının ve dayanağı ‘kamu yararı’ kararının iptalini istedi. 100’e yakın köylü de ayrı bir dava açarak acele kamulaştırma kararının iptalini talep etti. Her iki dava da Danıştay’da. Dava dilekçesinde, Bakanlar Kurulu’nun acele kamulaştırma yetkisini 3. havaalanı için kullanmasının usulsüz olduğu belirtildi. “3. havalimanı projesinin ‘vatan savunması’ ya da ‘vatan savunmasına benzer’ bir nitelikte olmadığı açıktır.” denildi. Bakanlar Kurulu’na vatan savunması gibi olağanüstü durumlarda verilen acele kamulaştırma yetkisinin ticari bir proje için suiistimal edildiği öne sürüldü. Vatandaşın arazilerine ‘rezerv yapı alanı’ adı altında el konulması ve ihaleyle müteahhitlerin hizmetine sunulmasının mülkiyet hakkını ihlal ettiği belirtildi.
   </p>
   <p>
    Ağaçlı’da hayvanlarını güderken karşılaştığımız Bulgaristan’dan 1950’lerde gelen bir aileye mensup Muharrem Akar’a da TOKİ’den yazı gelmiş. 120 civarında mandası, 100 koyunu ile geçimini sağlayan Akar, 150-200 bin lira ciro yaptığını, bunun yarısının kâr olduğunu söylüyor. ‘Sigorta, emeklilik yok’ diyen Şeker, arazilerinin ellerinden alınması hâlinde bu yaştan sonra ne yapacağını bilemiyor. 5 dönüm arazisinin metrekaresine TOKİ’nin teklifi 175 lira. Akar, arazinin parasıyla ancak bir daire alabileceğini belirterek şunları söylüyor: “Şehre gitsem, bir daire alsam, kıt kanaat belki ömrümün sonunu getiririm. Çocuğum ne yapacak? Mecburen maaşlı çalışacak. Köyümüzde 1500 manda, 300 koyun; havaalanı ile betonlanacak arazide 15 bin büyükbaş hayvan var. Etraf tel örgüyle çevrilirse bunları nerede otlatacağız? Bu insanlar ve çocukları büyük şehirde yitip gidecek. Hâlimizden memnunuz. Dava açtık. Ama cebren alacaklarsa bari karşılığında hayvancılık yapabileceğimiz yer göstersinler. Arazimi vermek istemiyorum.”
   </p>
   <p>
    Havalimanının doğu ucunda yer alan Yeniköy, çoğunlukla mübadele ile Selanik’ten gelen ailelerden oluşuyor. 1960’lardan itibaren kömür ocakları âdeta köyün altını oymuş. Coğrafyayı yaşanmaz hâle getiren kömür ocakları kalitesiz kömüre getirilen yasakla bir bir kapanmış. Muhtar Timur Çevik, tam ocakların oluşturduğu sıkıntıdan kurtulmuşken yeni endişelerin doğduğunu söylüyor. Çevik, vatandaşın mağdur edilmeden piyasa rayiçlerine göre bedel ödenmesini istiyor. Köyün genç muhtarı Çevik’in verdiği bilgiye göre, köyde 150 civarında vatandaşın sahip olduğu bin dönüm civarında arazi acil kamulaştırılmak isteniyor. TOKİ’nin mahkemeden bedel tespiti isteği üzerine köye bilirkişi heyeti geldi. Ancak herhangi bir rakam henüz telaffuz edilmedi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=38799), [web.archive.org (arşiv bağlantısı)](http://web.archive.org/web/20140911093253/http://www.aksiyon.com.tr:80/aksiyon/newsDetail_getNewsById.action;jsessionid=A7389B22F9240115A3B7967C2250F695?newsId=38799)
