# Sanatla psikolojik harp

*Erkan Acar 2002.03.16*

<div>
 <p class="spot">
  Kolağası İbrahim Vefa Efendi'nin yetmiş altı bestesi var.  Hasan Rıza,  Bulgarlar Edirne'yi topa tuttuklarında resimlerini kurtarmaya çalışırken esir düşmüş.  Ünlü ressam İbrahim Çallı'yı keşfeden yine askerler olmuş. Sanat askerin sığındığı bir yuva mı, güç aldığı bir kaynak mı, yoksa bir savaş taktiği mi?
 </p>
 <p class="metin">
 </p>
 <img border="0" src="/web/20020325040531im_/http://www.aksiyon.com.tr/2002/380/resimler/sanat.jpg"/>
 <p class="metin">
  Meslekleri gereği sert mizaca sahip, zor şartların insanları olan askerlerin, incelik ve detaylara yoğunlaşma gerektiren sanat dallarıyla uğraşmaları  topluma her zaman ilginç gelmiştir.  Askerlik ve sanat arasındaki  çelişkiyi  en güzel ifade eden belki de Atatürk'ün şu cümleleridir: "Efendiler, mebus olabilirsiniz, vekil olabilir, başvekil olabilirsiniz, hatta reisicumhur olabilirsiniz. Ama asla sanatçı olamazsınız."
 </p>
 <p class="metin">
  Sanatkar veya sanata ilgi gösteren subaylar, toplumun ilgisinin yanında, medya için de her zaman iyi bir malzeme konusu. Yaptığı resim çalışmaları sık sık tartışılan 7. Cumhurbaşkanı Kenan Evren, jazz müziği ile ilgili geniş kültüre sahip olduğu anlatılan Hava Kuvvetleri eski Komutanı emekli Orgeneral Ergin Celasin asker—sanat ilişkisini yansıtan   en popüler haberlerin konuları oluyorlar.
 </p>
 <p class="metin">
  Aslında askerlik ve sanat kavramları hakkında bazı önyargılara da sahibiz. Kimilerine göre askerden iyi sanatçı olmaz. Ancak bunu diyenler 1800'lü yıllarda Osmanlı'da resim sanatının askeriyenin itici gücüyle yeşerdiğini gözardı ederler.
 </p>
 <p class="metin">
  Resim sanatı Osmanlı ordusunda haritacıların yetiştirilmesinde önemli bir fonksiyon üstlenmiş. Osmanlı'da Sultan Abdülaziz, Sultan Abdülmecit ve Sultan II. Abdülhamit resim sanatına destek çıkmış ve bu sanata ilgi duyan askeri öğrencileri Paris'e eğitime göndermiş. Hatta Osmanlı Devleti, 1. Dünya Savaşı çıkıncaya kadar Paris'te resim sanatı ile ilgili bir de okul açmış. Bu örneklerden de anlaşılacağı gibi başlangıçta pragmatik bir amaçla da olsa resim sanatı askerler için her zaman ilgi odağı olmuş.
 </p>
 <p class="metin">
  Askerler ve 'asker kazan'ından yiyenler
 </p>
 <p class="metin">
  İki alan arasındaki ilginç ilişki süreci geçtiğimiz günlerde yayınlanan bir kitaba da konu oldu. Emekli Albay İlhan Çiloğlu, sanatkar askerlerimizi "Asker Ressamlar, Besteciler, Sinema, Tiyatro Sanatçıları ve Asker Kazanından Yiyen Sanatçılar" isimli bir kitapta bir araya getirdi. Çiloğlu, bu çalışmasını hayatta olan sanatçı askerlerle yüzyüze görüşerek, hayatta olmayanların ise yakınlarına ulaşarak veya Genelkurmay Başkanlığı'nın kaynaklarından yararlanarak gerçekleştirmiş.
 </p>
 <p class="metin">
  Çiloğlu'na eğitim tarzı farklı olan askerlerin nasıl olup da en genel manası ile incelik ve duygusallık isteyen böyle bir alana ilgi duyduklarını sorduğumuzda gerçekçi bir cevap alıyoruz: "Asker görevi gereği, sert iklimin ve arazinin insanıdır.  Onlar tabiat ile boğuşurlar. Ve Türk askerlerini savaşa hazırlarlar. Yatacak, sürünecek, dirsekleri paramparça olacak. İşte burası sertliktir. Ama bir de Yunus Emre'nin dediği gibi 'Bir ben vardır, benden içeru.' İşte bizim de bir bizden içerumuz var. Bu da sanat duygusudur."
 </p>
 <p class="metin">
  1850'li yıllardan günümüze 150 yıllık bir kültür—sanat taraması yapılarak hazırlanan kitapta 180 ressam, 61 bestekar, sekiz sinema—tiyatro oyuncusunun yanısıra Çiloğlu'nun 'asker kazanından yiyenler' olarak nitelediği  ve askeri okullarda okumuş fakat çeşitli nedenlerle okullarından ayrılmış 40 civarında sanatçıya da yer veriliyor.
 </p>
 <p class="metin">
  'Asker kazanından yiyenler' arasında ilginç isimler yer alıyor. Örneğin, ünlü ortaoyunu sanatçısı İsmail Dümbüllü, düşünce ve fikir adamları Necip Fazıl, Nihal Atsız, Huysuz Virjin olarak tanınan şovmen Seyfettin Dursunoğlu, sinema sanatçıları İzzet Günay, Fikret Hakan, şairler Nazım Hikmet, Ümit Yaşar Oğuzcan ve  ünlü orkestra şefi Hikmet Şimşek gibi pek çok ünlü isim, asker kazanının tadına bakmış.
 </p>
 <p class="metin">
  Çiloğlu, asker sanatçıların, 'sanatı' sadece hobi olarak benimsemediğine de dikkat çekerek, birçok subayın çeşitli yarışmalarda dereceler de aldığını ve çeşitli etkinliklere katılarak ülkemizin adını duyurduğunu da belirtiyor. Örneğin Hüsnü Züber isimli Harita Mühendisi Yarbay, aynı zamanda bir dağlama sanatçısı.  Sanatçı Osmanlı'da 'Hak-i Binnar' olarak adlandırılan dağlama sanatı ile ilgili yurtiçi ve yurtdışında 80 kişisel sergi açmış.
 </p>
 <p class="metin">
  Yine emekli Pilot Albay Turgut Akan, Amerika'nın Alabama Eyaleti'nde sergi açmış. Muvazzaf subay olarak Napoli'de görev yaparken resim eğitimi alan Akan, Alabama'da düzenlenen bir yarışmada üçüncülük elde etmiş. Dünyada 'ilk kadın jet pilotu' olarak bilinen Emekli Albay Şenay Günay'ın resimleri de Amerika ve Avrupa'nın çeşitli kentlerinde sergilenmiş.
 </p>
 <p class="metin">
  Sanatla uğraşan askerlerin daha duygusal bir yapıya sahip olduklarını da anlatan emekli Albay Çiloğlu, her insan gibi askerlerin de duygusal bir karaktere sahip olabileceğini şu hatırası ile pekiştiriyor: "Kıbrıs'ta Yeşil Hat'ta alay komutanlığı yaptım. Sabahlara kadar cepheyi dolaştım, askerlerimin yanında oldum. Terhis olup giderlerken ailelerine sağ salim  gönderiyorum diye ağlardım. Hiçbir insan asker doğmaz."
 </p>
 <p class="metin">
  Sanatçı askerler topluma sempatik geliyor
 </p>
 <p class="metin">
  Herkesin bir hobisi olması gerektiğini anlatan Çiloğlu'na göre  her insan mesleğinden zaman zaman usanabilir. Bu nedenle de birçok subayın para, pul koleksiyonuna sahip olduğunu örnek gösteren Çiloğlu, sanatla uğraşan askerlerin kendi toplulukları arasında da farklı bir statüye sahip olduklarını anlatıyor: "Özel günlerde ve gecelerde bir araya gelen askeri topluluklarda bir müzik aletini çalan subayı herkes alkışlar. O müzik aletini çalmak bir ayrıcalıktır. Bu olgu nasıl kendi içimizde böyleyse, sanatçı ruhlu subaylarımız, toplum genelinde de daha sempatik bulunuyor. Görev yaptığım dönemlerde görev icabı yurtdışına giden subaylarımızın kendi milli oyunlarını oynamayı bilmesini isterdim. Orada bir gece düzenlenirse çıkıp bir harmandalı oynamasını bilmeli. Nitekim bunun önemini bilen Atatürk, Selim Sırrı Tarcan'a da zeybeğin kareografisini yaptırmış."
 </p>
 <p class="metin">
  Çiloğlu, araştırması sırasında çok çarpıcı konulara rastladığını da anlatıyor. Bunlardan en ilginci şehit Kolağası İbrahim Vefa Efendi'nin hikayesi. Osmanlı Devleti zamanında Şam'da teğmen olarak görev yapan Kolağası (Yüzbaşı) İbrahim Vefa Efendi, Yemen'e tayin edilir. Ve orada Şehhare Muharebeleri'nde 32 yaşında iken şehit düşer. Kolağası İbrahim Vefa Efendi geride yetmiş altı beste bırakır.  Bazı bestelerinde yalnız kendisinin kullandığı makamlar vardır. Örneğin Gülşen—i Vefa ve Aheng—i Tarap gibi. Çiloğlu, İbrahim Vefa Efendi'den sonra hiçbir bestekarın bu makamlarda beste yapmamasını ilginç buluyor.
 </p>
 <p class="metin">
  Mesleği ile sanatı içiçe götürmeye çalışan askerlerin hikayesine bir başka örnek ise  Ressam Hasan Rıza'ya ait. Adı bugün Askeri Müze'de bir galeride yaşayan Hasan Rıza, 13 Mart 1912'de Bulgarlar Edirne'yi topa tuttuklarında atölyesine giderek eserlerini kurtarmak istemiş. Ve o sırada esir alınmış.
 </p>
 <p class="metin">
  Ünlü ressam İbrahim Çallı'yı keşfeden yine askerler olmuş. Çallı'yı Denizli'de bulan, orada redif alayında görev yapan İhsan Çanakkaleli. Çallı'daki kabiliyeti gören Çanakkaleli ve arkadaşları onu İstanbul'da Sanay—i Nefise Mektebi'ne kaydettirmişler.
 </p>
 <p class="metin">
  Psikolojik harp tekniği olarak sanat
 </p>
 <p class="metin">
  Genelkurmay Başkanlığı Harp Tarihi Başkanlığı Stratejik Etüdler Dairesi Kontrol ve İnceleme Şubesi tarafından yayınlanan 1970 tarihli Silahlı Kuvvetler Dergisi'nde psikolojik harbin esas silahının propaganda olduğu dile getiriliyordu. Ve bu propagandada kullanılacak vasıtalar arasında sinema filmleri, tiyatrolar, sosyal ve kültürel faaliyetler de sayılıyordu. Söz konusu dergide emekli Tümgeneral Ali Sait Özcivril tarafından kaleme alınan "Psikolojik Harp" başlıklı yazıda, radyo ile yayınlanacak stratejik propagandanın,  uzmanlarınca hazırlanmış haberler ve haber mahiyetinde bilgiler olması gerektiği ifade edilmekteydi.  Emekli Tümgeneral Özcivril, bu haberlerin hitap edilen kitlenin zevklerine uygun müzik parçalarıyla ve nükteli sözlerle daha iyi anlaşılabileceğini söylüyordu. Özcivril yazılı ve sözlü propaganda cümlelerinin açık, özlü ve kısa olması gerektiğine de vurgu yapıyordu: "(Propaganda) Müzik, espri ve karikatürlerle süslenmelidir."
 </p>
 <p class="metin">
  Çiloğlu da sanatın zaman zaman psikolojik harp tekniği olarak kullanıldığına dikkat çekiyor. Örneğin 1917'de I. Dünya Savaşı devam ederken, art arda gelen mağlubiyetlerin milletin moralini bozduğunu gören Harbiye Nazırı Enver Paşa, Şişli'de bir resim atölyesi yaptırıyor. Burada asker ve asker olmayan ressamlara, hamasi resimler yaptırtarak milletin moral gücünü yükseltmeye çalışıyor.
 </p>
 <p class="metin">
  Çiloğlu'nun kitabında yer almıyor elbette ama okuduklarımız bize her darbe  sonrası radyoda çalmaya başlayan Hasan Mutlucan türkülerini hatırlatıyor. Şimdi böyle anılmaktan hoşlanmadığını söyleyen Mutlucan'ın söylediği türkülerden umulan halkın kahramanlık, güven ve umut gibi duygular içinde olmasıydı herhalde. Yakın tarihimizin bu  güçlü sesi ve türküleri sanattan psikolojik destek anlamında faydalanıldığına iyi bir örnek teşkil ediyor bize göre.
 </p>
 <br/>
 <center>
  <a class="anaorta" href="http://web.archive.org/web/20020325040531/mailto:e.acar@zaman.com.tr">
   e.acar@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/380/haberler/4.htm), [web.archive.org (arşiv bağlantısı)](http://web.archive.org/web/20020325040531/http://www.aksiyon.com.tr:80/2002/380/haberler/4.htm)
