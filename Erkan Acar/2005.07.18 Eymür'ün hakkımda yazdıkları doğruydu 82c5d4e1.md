# Eymür'ün hakkımda yazdıkları doğruydu

*Erkan Acar 2005.07.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkinvest'in eski patronu Nasrullah Ayan'ın adı, 1987'de yayınlandığında fırtınalar koparan meşhur MİT Raporu'nda da geçiyor. Nasrullah Ayan, "Arkadaşım" dediği Eymür'ün oturup kendisini de yazdığını, anlattıklarının da yanlış olmadığını söylüyor.
  </font>
 </div>
 <div id="newsText">
  <font class="detail-text">
   Nasrullah Ayan, sermaye piyasasının yakın tarihte yaşanmış birçok önemli olayına şahitlik etmiş bir isim. 1958'de Mardin'de dünyaya gelir. İş hayatına bakliyat ihracatı yapan babasının Mersin'deki iş yerinde atılır. 1978'de, aile şirketinin İzmir'de açılan ofisinin başına geçer. 1980'de İsviçre'ye yerleşir. 1988'de Türkinvest'i Amerikalı kurucularından satın alır; 1992'de de Tam Sigorta'yı Hürriyet Grubu'ndan... 1993'te borsadan topladığı hisselerle Çelik Halat Tel ve Sanayi AŞ'nin yönetimini ele geçirir. Aynı yıl Makro Borsa, Erciyes, İzibelli Menkul Değerler AŞ ile Sağlam Menkul Kıymetler AŞ isimli aracı kurumları satın alır. Turgut Özal döneminin iş dünyasındaki en girift ilişkilerini yakından bilen Ayan'a ait Turkinvest Asya Okyanusya Grubu Menkul Kıymetler AŞ'nin faaliyetleri, 29 Nisan 1994'te Sermaye Piyasası Kurulu (SPK) tarafından durdurulur. Gerekçesi, şirketin 1,3 trilyon liralık repo açığı sebebiyle ödeme sıkıntısı çekmesi ve haciz baskınlarına uğramasıdır.
   <br/>
   <br/>
   24 yaşındayken adı altın ve döviz kaçakçılığı ile anılan, 36 yaşındayken şirketinin çalışmaları SPK tarafından durdurulan Nasrullah Ayan bugün 47 yaşında. 11 yıl sonra yeniden gündeme gelen Ayan, borçlarını ödediğini öne sürüyor, el konan şirketi Turkinvest'i bir günlüğüne de olsa yeniden açıp kapamak istiyor, "Kendi romanımı kendim bitirmek istiyorum." diyerek...
   <br/>
   <br/>
   Aksiyon'a konuşan Nasrullah Ayan'ın hayatındaki önemli bir ayrıntı da isminin 1987'deki ünlü MİT Raporu'nda yer almasıydı. Aynı zamanda arkadaşı olan MİT Kontr-Terör Dairesi eski Başkanı Mehmet Eymür, Ayan'ın ismini, kaleme aldığı MİT Raporu'na koymuştu. Ayan ile Eymür'ün ismi bir ara iş ortağı olarak da anıldı. Ancak, Eymür bunu yalanladı. Ayan da ortak olmadıklarını, sadece Eymür'e ait Antalya'daki bir buz fabrikasını ondan satın aldığını söylüyor. Eymür'le MİT Raporu'ndan üç yıl önce tanışmasını şöyle anlatıyor: "Benim Şahap Terzi diye bir koordinatörüm vardı. Mehmet Bey ya Şahap Bey'in kız kardeşiyle ya da Şahap Bey Mehmet Bey'in kız kardeşiyle evliydi. Orasını tam çıkaramıyorum. Beni 1984'te Mehmet Bey'le Şahap Bey tanıştırdı. Türkiye üzerine, genel siyaset üzerine sohbet ederdik. Arkadaşlığımız vardı."
   <br/>
   <br/>
   Tantan yanıma Keçeli'den fazla uğrardı
   <br/>
   <br/>
   Ayan, Eymür'le Antalya'daki ünlü buz fabrikası ilişkisi hakkında anlattıkları ise şöyle: "Eymür, 1987'de MİT Raporu'ndan sonra açığı alındı. Benim arkadaşımdı, ama oturdu beni yazdı. Çünkü Mehmet abinin görevinden başka tanıdığı kimse yoktu. Sormadım bile niye yazdın diye. Çünkü yazdığında yalan yoktu. Sadece Hikmet Keçeli kısmı yanlış. Keçeli ile bir iki defa iş yapmışlığımız var. Bu ortaklık olmaz ki. Neyse Eymür 1993'te tekrar göreve çağrılmıştı. 'Ben devlete geri döneceğim, fabrikanın bende olması yakışık almaz. Fabrikayı sen alır mısın?' dedi. Ama ben ne yapayım buz fabrikasını. İşim değil gücüm değil. 'Borçlarım falan var. Dedikodu çıksın istemiyorum. Burayı al' dedi. İyi, dedim. O sıra ben önüme ne gelirse alıyorum zaten. Tavuk çiftliği, sigorta şirketi, çelik halat derken bunu da eklemiş olduk. Daha sonra Mehmet Bey görevine döndü. Olay bu kadar. Bir sürü komplo teorisi üretildi. Mehmet Eymür ve benim hakkımda kurulan teoriler Aristo mantığına benziyor. Düz mantıkla kurulan teoriler."
   <br/>
   <br/>
   "MİT yurt içi ve dışı operasyonlarında sizi herhangi bir şekilde kullandı mı?" şeklindeki sorumuza Nasrullah Ayan, "Sıfır. Asla. Onlar teklif bile edemezler." diyor. Ayan, Eymür'le en son bir buçuk sene önce ABD'de görüşmüş.
   <br/>
   <br/>
   Egebank'a 2000 yılında el konduğu zaman dönemin İçişleri Bakanı Sadettin Tantan, Cen Ajans'ın sahibi Nail Keçeli'yi kastederek, gazetecilere, "Egebank'ın güvenlik kamerasının çektiği görüntülerde dikkat edilmeyen bir kişi var. Bu kişi çok enteresan ilişkiler içinde; hatta ilişkileri Nasrullah Ayan'a kadar gidiyor. O kişinin orada oluşu çok ilginç. O çözülürse çok şey çözülebilir. Görüntüdeki kişi, Türkiye gerçeğinin üst seviyedeki perde arkasındaki ilişkilerini gösteriyor." demişti. Nasrullah Ayan, Tantan'a bu sözlerinden ötürü kızgın. Tantan'ın, kendisinden sanki bir eroin kaçakçısından bahseder gibi söz ettiğine dikkat çeken Ayan, "Çünkü Nail Bey, Nasrullah Ayan'a gidene kadar Süleyman Demirel'e, Tansu Çiller'e, Turgut Özal'a, Bülent Ecevit'e gider. Bunların hepsine danışmanlık yapmış. Türkiye'nin en büyük reklam şirketinin sahibiydi. Adamın 1 milyar dolarlık cirosunu bir yılda 50 milyon dolara indirdiler. Bu bir hiç değil mi? Egebank'ta ne yapmıştır ne yapmamıştır bilemem. Çünkü ben Egebank'ın adresini bilmem. Bu kadar banka battı hiç benim adımı borçlular arasında gördünüz mü? Ne söyleyeceğim. Tantan, benim arkadaşım. Kendisi, Güreş Federasyonu Başkanı iken Turkinvest'e gelip giden bir adamdı. Nail Keçeli'den fazla gelirdi bana. Sohbete gelirdi. Benle görüşmek suçsa o niye geliyormuş. Hadi inkar etsin." diyor.
   <br/>
   <br/>
   Hiç evim olmadı, Manukyan'ın kiracısıydım
   <br/>
   <br/>
   Ayan'a, 1 Aralık 1995'te İstanbul'da öldürülerek arabasının içinde ateşe verilen borsacı Yener Kaya'yı soruyoruz. Çünkü, Kaya'nın Ayan'ın kiracısı olduğu gündeme gemişti. "Hayatım boyunca Türkiye'de ev sahibi olmadım. Hep kirada oturdum. Sanayi şirketlerim, bürolarım, iş yerlerim oldu; ama evim olmadı. Oturduğum evin sahibi Manukyan'dı. Yener Kaya ile yan yana iki ayrı blokta oturuyorduk. Öldüğü gün oldu haberim." diye cevaplıyor. Ayan, Yener Kaya ile tanışmalarının eskiye dayandığını, aralarında çok iyi bir muhabbet olduğunu belirterek, "Çünkü Yener'in munis, gariban bir görüntüsü vardı. Ben o cinayetin para pul için işleneceğini sanmıyorum. Vahşet. Para için adam öldürülmüştür dünyada. Kafasından vurup öldürürsün, ayağından vurursun, ihtar edersin. Yakarak öldürmek, kelepçeleyip öldürmek böyle bir olay görmedim. Bir sürü laf çıktı. Kadın olayı olabilir, büyük Yahudi parası var dediler." diyor.
   <br/>
   <br/>
   Peki, MİT Raporu'nda sözü edildiği gibi Ayan ile solun ünlü ismi Sarp Kuray nasıl bir ilişki içindeydi. Kuray, yasadışı "16 Haziran Hareketi" adlı örgütün yöneticisi olmakla suçlanmıştı. Anayasayı zorla ihlale teşebbüs ettiği gerekçesiyle 12 yıl 6 ay ağır hapis cezasına çarptırılmıştı. Kuray, bu örgütün dağılmasından sonra, 1993 yılında döndüğü Türkiye'de yakalanarak 2 ay hapis de yatmıştı. Ayan, Kuray hakkında "İflastan sonra da yanımda kaldı." diyor. İkili, başrollerinde Aytaç Arman'ın yer aldığı bir sinema filmi de çekmişti. Ayan şimdilerde bu filmin peşine düşmüş: "Filmi TRT gösteriyor. Oraya da birisi devretmiş. Nasıl devretmiş onu da bilmiyorum. Şirket bende duruyor, filmi birileri devretmiş. Şimdi onların peşindeyim. O filmi satmadım. Daha vizyona girmedi. TRT'de oynuyor. Parasını alacağım. Kim alıyorsa o parayı ben alacağım. Benim filmim çünkü. Fırat Film diye bir şirket devralmış görünüyor. Fakat şirketin adresi boş arsa çıktı. TRT'ye de ihtarname çektim. Daha cevap gelmedi."
   <br/>
   <br/>
   Bir işadamı olan Ayan'a nasıl olup da bir devrimci ile yakın dostluk kurduğunu, Partizan Yolu isimli devrimci yayına destek olduğunu sorduğumuzda ise "Kendisiyle İzmir'de tanıştım. Şimdi konuşulan tarihler 1978-1982 arası. Ben o tarihte 20-24 yaşındayım. Bir işadamı olarak küreselleşmeye yakın olabilirim. Ama insan olarak küreselleşmeye karşıyım. Sol görüşlerim var mı? Hâlâ var. Ama komünizme inanmıyorum. Ama daha düzgün bir hayatı herkes için istiyorum. O zaman da istiyordum bugün de istiyorum. Zengin adam solcu olamaz diye bir kural var mı? Genelde olmaz ama benden olmuş. Biraz muhaliflikten geliyor. O kadar uçta olmamın nedeni biraz da gençlik heyecanınından olabilir. Şu anda o kadar uçta değil." diye konuşuyor.
   <br/>
   <br/>
   Sermaye enstrümanlarını bilemediğimizden
   <br/>
   <br/>
   Türkler Telekom'u alamadı
   <br/>
   <br/>
   1990'larda kullandığı "Türkiye sermaye piyasasından yükselecektir" sloganı hâlâ hafızalardaki yerini koruyan Ayan, bu sözün bugün de geçerliliğini koruduğu kanaatinde... Bu sözün doğruluğunun son Türk Telekom ihalesinde görüldüğünü hatırlatarak, "Hiçbir Türk grup gözünü karartıp 7 milyar dolar veremedi. Çünkü böyle bir sermaye birikimi yok. Böyle bir sermaye birikimi olmadığı gibi bunu bulacak enstrümanı da bilmiyorlar. Örneğin, Koç Holding çıkıp Telekom'u alacağım dese, 7 milyar dolar dışarıdan borçlanamaz mı? Borçlanır. Ama korkuyor, çünkü geçmişte olaylar var. Şimdi bugün az daha Turkcell'i de sattırıyorduk. Karamehmet o kadar büyük bir parayı buldu. Enstrüman buldu. Türkiye'de 500 milyon dolar-2 milyar dolar arasında projeler için öz kaynak yoktur. Sermaye birikimi yoktur. Bunların bulunabileceği yer de sermaye piyasasıdır. Türk halkında bu para vardır. Eğer istenirse dünyada da bu para vardır. Dünyada bu paralar olmasa faizler Japonya'da 0, İsviçre'de 0,25 Avrupa'da 3 olur mu? Demek bu para var. Bu parayı bir şekilde getirmek lazım. Bunu getireceğiniz yer düzenli sermaye piyasalarıdır." diyor.
   <br/>
   <br/>
   Ayan, SPK tarafından faaliyeti durdurularak iflasına karar verilen Turkinvest'in bütün alacaklıların parasını ödediğini, dolayısıyla iflas kararının kaldırılması gerektiğini söylüyor. Ayan bir grup eski alacaklısı ve adını vermediği avukatı hakkında ilginç iddialarda bulunuyor. 16 milyar lira (450 bin dolar) karşılığında bugüne kadar 1,8 milyon dolar ödeme yapılan 10 repo alacaklısının, halen SPK'dan 32 trilyon lira (24 milyon dolar) istediğini öne sürüyor. Ayan, bazı hak sahiplerinin, aşırı yüksek faiz işletilen alacak hesaplarıyla İflas Masası'nı soyduğunu, şimdi de SPK Özel Fonu aracılığıyla devleti soymaya kalktıklarını iddia ediyor.
   <br/>
   <br/>
   <br/>
   <br/>
   MiT RAPORUNDA YER ALAN iFADELER
   <br/>
   <br/>
   Mehmet Eymür'ün ünlü MİT Raporu'nda Nasrullah Ayan'la ilgili bölüm şöyle: "...altın kaçakçısı Nasrullah Ayan, uyuşturucu ve silah kaçakçısı Behçet Cantürk ile yakın irtibatları olan Hikmet Keçeli, eski tarihlerde Behçet Cantürk'ten 300 milyon TL borç almış, bu borcun senedi Yapı Kredi BankasıMecidiyeköy Şubesinde muhafaza edilmiştir. Nasrullah Ayan'la hayali ihracat işlerinde ortaklık yapan Hikmet Keçeli'nin tespit edilen bir görüşmede 3035 bin tişört aldığı, bunları Nasrullah Ayan'ın istediği yere gönderebileceğini söylediği, Nasrullah Ayan'ın da mal yüklü kamyonla ilgili gelecek arkadaşı ile bunu halledebileceğini bildirdiği anlaşılmaktadır. Hikmet Keçeli'nin ortağı Nasrullah Ayan, Sarp Kuray'ın lideri olduğu Partizan Yolu'nun uzun yıllar finansörlüğünü yapmıştır."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-13804-34-eymurun-hakkimda-yazdiklari-dogruydu.html), [web.archive.org (arşiv bağlantısı)](http://web.archive.org/web/20130217023642/http://www.aksiyon.com.tr:80/aksiyon/haber-13804-34-eymurun-hakkimda-yazdiklari-dogruydu.html)
