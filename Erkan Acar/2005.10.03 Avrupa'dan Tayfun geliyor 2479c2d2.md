# Avrupa’dan Tayfun geliyor

*Erkan Acar 2005.10.03*

<div>
 <p>
  <font>
   Geçen hafta savunma sanayii kulislerinde Avrupa’nın en çok satılan savaş uçağı projesi olan Eurofighter konuşuldu. Dört Avrupa ülkesi,  Savunma Sanayii Fuarı nedeniyle Türkiye’ye çıkarma yaptı adeta. Daha önce en modern savaş uçağı olan ABD liderliğindeki JSF savaş uçağı projesine katılan Türkiye, yeni bir tercihle karşı karşıya.
   <br/>
   <br/>
   Savunma sanayii harcamalarında en pahalı sistemlerin üretildiği havacılık alanında son on beş yılda maliyetlerde ciddi düşüş gerçekleşti. Bugün dünyanın en hızlı savaş uçaklarının üretimi için gökyüzünde tam bir savaş yaşanıyor. ABD ve İngiltere’nin başı çektiği müşterek taarruz uçağı F-35 Joint Strike Fighter (JSF) için 9 ülke işbirliği yaptı. Türkiye, İngiltere, Hollanda, İtalya, Kanada, Danimarka ve Norveç’in ardından 11 Haziran 2002’de üçüncü aşamada JSF projesine dahil oldu. Türkiye JSF’nin motor ve bazı bölümlerinin tasarımında yer alıyor. TEI ve TAI  gibi devlet kuruluşları ile Kale Grup ve Alp Havacılık özel sektör temsilcileri projede çeşitli noktalarda görev ve üretim sorumluluğu alıyor.
   <br>
    <br>
     Ankara’da tayfun çıkartması
     <br>
      <br>
       Ancak araştırma geliştirme faaliyetleri ayağında Amerika ve İngiltere’nin ağırlığı var. Proje kapsamında sadece bu iki ülkeye 2600’den fazla uçak üretilmesi hedefleniyor. Projeye sistem geliştirme (SDD) aşamasında dahil olan Türkiye, dünyanın en büyük askerî projesi olarak gösterilen 200 milyar dolarlık uçak projesindeki aktörlerden biri.
       <br>
        <br>
         Geçen hafta başkentte açılan IDEF 2005 Savunma Sanayii Fuarı’nda Türkiye’ye yeni bir uçak projesi teklifi daha yapıldı. Avrupa Birliği ülkelerinin projesi olarak ta adlandırılan Eurofighter’in İtalyan ayağındaki üretici Alenia Aeronautica’nın CEO’su Giovanni Bertolone, “Türkiye’yi projenin bir ortağı olarak aramıza kabul etmeye hazırız.” açıklamasıyla dikkatleri üzerine çekti. İtalya, İngiltere, Almanya ve İspanya’nın ortak olduğu Eurofighter projesinin büyüklüğü 20 milyar dolar civarında. JSF’nin onda biri büyüklüğündeki Eurofighter’in Typhoon (Tayfun) adlı savaş uçağı Türk yetkililerce mercek altına alındı. Aylar önce Hava Kuvvetleri Komutanlığı’ndan iki pilotun deneme uçuşu bile yaptığı ortaya çıktı.
         <br/>
         <br/>
         İngiltere Savunma Bakanı L.Paul Drayson, Almanya Savunma Bakan Yardımcısı Peter Eickenboom, İtalya Savunma Bakanlığı Müsteşarı Filippo Berselli ve İspanya Savunma Bakan Yardımcısı Fransisco Pardo, Millî Savunma Bakanı Vecdi Gönül ile görüştü. Görüşmede Avrupa sanayisi ve hükümetlerinin Türkiye’yi bir aile üyesi olarak gördükleri ve Eurofighter programına katılmasını bekledikleri vurgusu yapıldı. Savunma Sanayii Müsteşarı Murad Bayar da hem müsteşarlar hem bakanlar seviyesinde önemli görüşmeler yaptı.
         <br/>
         <br/>
         Hedef, Türkiye ile Müslüman ülkeler
         <br/>
         <br/>
         Görüşmelerin perde arkasını Aksiyon’a değerlendiren Alenia Aeronautica’nın CEO’su Giovanni Bertolone, yeni nesil savaş uçaklarının Asya ve özellikle Müslüman ülkelere pazarlanması konusunda Türkiye’ye önemli rol biçildiğine dikkat çekiyor. Pakistan, Mısır, Suudi Arabistan gibi Müslüman ülkelerin Türkiye ile olan teması Avrupalı yatırımcıların da işine yarayacak. Dört ortak ülkeden İtalya, Türkiye’yi yakın markajına aldı. Geçen sene tamamlanan ikinci parti sipariş görüşmelerinin ardından Eurofighter projesi dinamik bir aşamaya girdi. Toplam 148 uçağın imal edileceği ilk partide üretilen 50’den fazla uçak Alman, İspanyol, İtalyan ve İngiliz hava kuvvetleri envanterine girdi. Tayfun 2005 başında ilk transatlantik uçuşunu yaparak Amerika’da da testlere katıldı. Konsorsiyum ortağı ülkeler toplam 620 uçak almayı planlıyor. Giovanni Bertolone, Türkiye’nin projeye girmesiyle kazanılacak pazarı da hesapladıklarını belirterek rakamın 800’ü aşacağına işaret ediyor.
         <br/>
         <br/>
         İkinci parti siparişlerin alınmasıyla Eurofighter 400’den fazla uçağın üretimi için gerekli onayı aldı. Şu anda en yüksek sipariş alan savaş uçağı olarak gözüken Tayfun projesinin yanında JSF’de de proje ortağı olan Aeronautica’nın Türkiye’de savunma sanayii ve hava kuvvetleri nezdinde yoğun kulis yapması bir başka soruyu akla getiriyor. Acaba Avrupa ülkeleri zaten ABD ile ortak oldukları JSF’den çekilmeyi ya da ağırlıklarını kendi projelerine mi kaydırmayı düşünüyor? Bertolone’ye göre bu sorunun cevabı olumsuz. JSF’nin bir avcı uçağı olduğuna ve farklı özellikler barındırdığına işaret eden CEO, performans kadar maliyetlerinin düşüklüğü ve millî sanayileri hareketlendirme vizyonu nedeniyle Eurofighter’ın çok daha avantajlı olduğunu söylemekle yetiniyor. Son dönemde JSF uçağı üretiminde Amerika’nın diğer 9 partner ülke ile teknoloji transferi ve know-how paylaşımı konusunda anlaşamaması belki de Avrupa ülkelerinin bu son atağının altında yatan nedenlerden sadece biri. JSF’de Amerika’nın kilit yazılım kodlarını paylaşmamasının en çok İngiltere ve Avrupa ülkelerini rahatsız ettiği belirtiliyor.
         <br/>
         <br/>
         Avrupa’nın en gelişmiş savaş uçağı projesi olan ‘Eurofighter Typhoon savaş uçağı projesinin dört ortağının Türkiye temasları bu anlamda Türk yetkililerinin kafasını da karıştırdı. Bertolone, savunma çevrelerinin en hassas noktalarından yakalamaya çalışarak projeye Türkiye’nin ortak olması halinde yüzde yüzlük bir bilgi transferi söz konusu olacağı vaadinde bulundu. CEO, amaçlarının Türkiye’ye yalnızca savaş uçağı satmak olmadığını ifade ederek ısrarla “Türkiye’yi, Eurofighter’ın beşinci ortağı olarak görmek istiyoruz.” diyor.
         <br/>
         <br/>
         Kimi savunma çevrelerine göre Türkiye, JSF projesini tercih ederek gelecek için iyi bir karar verdi. Projeleri yap boz tahtası haline getirmenin doğru olmadığını söyleyen bu çevrelere göre Türkiye Typhoon ile her şeye yeni baştan başlamamalı. Ancak kulislerde konuşulanlara göre Savunma Sanayii Müsteşarlığı da Eurofighter Typhoon konusunda kendilerine gelen teklifleri ciddi ciddi düşünüyor. Belki de otomotiv sektöründe montaj ve kısmen üretim üssü haline gelen Türkiye’ye savunma sanayinde de üs olma imkanı doğacak. Pazarlıklar yerde sürse de gökyüzünde modern savaş uçaklarının pazarlanması ve üretilmesi  konusunda Türkiye merkezli bir kulis savaşı çoktan başladı.
         <br/>
         <br/>
         <br/>
         <br/>
         JSF-JOINT STRIKE FIGHTER
         <br/>
         <br/>
         <br/>
         <br/>
         Projede 9 katılımcı ülke bulunuyor. F-35 JSF savaş uçağının en büyük avantajı hava alanlarına ihtiyaç duymaması. Uçuşlarını dikey konumda da yapabiliyor. JSF uçağının satışlarından 200-400 milyar dolar civarında gelir elde edilmesi tahmin ediliyor. 150 uçak alacağını duyuran İngiltere proje için 2 milyar doların üzerinde Arge yatırımı yaptı.
         <br/>
         <br/>
         <br/>
         <br/>
         EUROFIGHTER TYPHOON
         <br/>
         <br/>
         <br/>
         <br/>
         Çift motorlu ve kıvrak yüksek manevra yeteneğine sahip Eurofighter Typhoon, kısa pistlerden rahatlıkla havalanabiliyor. Her türlü hava şartında hava, deniz ve kara hedeflerine çok sayıda sorti yapma ve bilgisayar destekli otomatik uçuş kontrol sistemi ile pilotlara büyük avantaj sağlıyor. Almanya 180, İtalya 121, İngiltere 232, İspanya 87 uçak siparişi  verdi. Üretici dışında tek alıcı ülke Avusturya 18 uçak alacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 926 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22592), [web.archive.org (arşiv bağlantısı)](http://web.archive.org/web/20060103155043/http://www.aksiyon.com.tr:80/yazdir.php?id=22592)
