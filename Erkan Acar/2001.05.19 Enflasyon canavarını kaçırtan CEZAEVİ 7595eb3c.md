# Enflasyon canavarını kaçırtan “CEZAEVİ”

*Erkan Acar 2001.05.19*

<div>
 <p class="spot">
  Dalaman Tarım Açık  Cezaevi'nde gerçekleştirilen tarımsal faaliyetler  sonucunda Dalaman ve  çevresindeki yerleşim  birimlerinde enflasyon  oranı aşağı çekilmiş.  Mahkumların  çobanlık ve bekçilik  yaptığı  cezaevinde ne  tel örgü ne de jandarma bulunuyor
 </p>
 <p class="metin">
 </p>
 <img border="0" src="/web/20020117011304im_/http://www.aksiyon.com.tr/2001/337/resimler/Canavar.jpg"/>
 <p class="metin">
  Cezaevleri, son zamanlarda, kan gölüne döndüğüne yönelik haberlerle gündeme geliyor. Ancak Türkiye'deki bütün cezaevleri öyle değil.
 </p>
 <p class="metin">
  Şimdi bir cezaevi düşünün, kapısında jandarmanın beklemediği. Bir cezaevi hayal edin, mahkumlarla  ceza infaz koruma memurlarının birlikte çalıştığı. Bir cezaevi tasavvur edin, içinde birçok zirai ürünün yetiştirildiği. Ve yetiştirilen bu ürünlerin cezaevindeki mahkumlar tarafından pazara götürülerek satıldığı. Yine bir cezaevi düşünün ki restoranı var ve burada mahkumlar garsonluk ve aşçılık yapıyor.
 </p>
 <p class="metin">
  "Olur mu böyle bir cezaevi?" demeyin. Var. Hem de Batı Anadolu'da, Dalaman'da. Aslında sadece Dalaman'da değil, Türkiye'nin bir kaç yerinde anlattığımız bu özelliklere sahip cezaevleri var. Bunlara Tarım Açık Cezaevi adı veriliyor. Ve size anlatacağımız Muğla'nın Dalaman  ilçesinde bulunan Tarım Açık Cezaevi ise bunun en güzel örneklerinden.
 </p>
 <p class="metin">
  Peki ne anlama geliyor Tarım Açık Cezaevi? İş Yurtları Kurum Daire Başkanlığı'na bağlı olarak hizmet veren bu tür cezaevlerinin tanımı şöyle geçiyor: "Firara mani hali olmayan, dış güvenliği olmayan, tamamen iş esasına dayalı, hükümlüleri sanat ve meslek sahibi ederek ıslah edip topluma kazandıran cezaevi."
 </p>
 <p class="metin">
  Cezaevini gezmeden önce görüştüğümüz Dalaman Tarım Açık Cezaevi Savcısı Ömer Faruk Çerçi'nin bize, "Şu anda bir cezaevine değil, bir ticarethaneye gidiyorsunuz" şeklindeki ifadelerini de dikkate alarak gittiğimiz Dalaman Tarım Açık Cezaevi 1942 yılında 3 bin 850 dekar alana kurulmuş.
 </p>
 <p class="metin">
  Cezaevi'nde hayvancılıktan tarıma bir çok alanda faaliyet gösteriliyor. Toplam 89 personelin görev yaptığı cezaevinde kapalı cezaevlerinde bulunan müdür, müdür yardımcısı ve ceza infaz koruma memurlarının yanısıra ziraat mühendisi ve veteriner gibi teknik görevliler de vazife yapıyor.
 </p>
 <p class="metin">
  Aftan sonra mahkum azalmış
 </p>
 <p class="metin">
  Bu cezaevlerinde tutuklu bulunmuyor. Beş ay önceye kadar 235 mahkumun kaldığı Dalaman'daki Tarım Açık Cezaevi'nde, bu rakam Şartla Salıverme Yasası'ndan sonra 60'lara kadar düşmüş. Bu nedenle cezaevindeki çeşitli iş kollarında eleman eksikliği başgöstermiş. Ancak, Adalet Bakanlığı, Şartla Salıverme Yasası sonrasında meydana gelebilecek  eksikliği önceden görerek buraya çeşitli cezaevlerinden mahkum sevkiyatı yapmış. Yeni gelenler olsa da mahkum azlığı üretimi zaman zaman aksatıyor.
 </p>
 <p class="metin">
  Bütün bu olumsuzluklara rağmen üretim ve projeler durmamış. Bu sefer cezaevinde görev yapan memurlar tarlalarda ve ağıllarda çalışmaya başlamış. Biz gittiğimizde, ceza infaz koruma memurları ile mahkumlar bir kamyondan hep birlikte saman balyası indiriyordu.
 </p>
 <p class="metin">
  Ceza infaz koruma memurunun yüzünden akan terle mahkumun yüzünden akan terin birbirine karıştığını görünce aklımıza kapalı cezaevleri geldi.  Cezaevini gezmeye gittiğimizde  Müdür Mustafa Canatan kravatlı haldeydi. Canatan, "Bizi de iş tulumlarını giymiş çalışırken görebilme ihtimaliniz vardı" diye konuşuyor.
 </p>
 <p class="metin">
  5–10 yıl öncesine kadar 700 civarında mahkumun kaldığı cezaevinde o dönemlerde pamuk bile yetiştiriliyormuş.
 </p>
 <p class="metin">
  Tarlalarda bekçilik yapan mahkumlar
 </p>
 <p class="metin">
  Cezaevi koğuş sistemine göre yapılmış olsa da mahkumlar günlerinin çoğunu bekçi kulübelerinde geçiriyor. Bunun nedeni ise birçok ürün yetiştiriliyor olması. Her ürünün üretildiği tarlada bir müstakil bir de bekçi kulübesi var. Bekçilik yapacak mahkumlar 3—4 kişilik gruplar halinde bu kulübelerde kalıyorlar. Böylece hükümlüler hem tabiatla başbaşa kalabilme imkanı buluyor hem de fonksiyonel bir görev üstlenmiş oluyorlar.
 </p>
 <p class="metin">
  Geniş bir alanın korumasını üstlenen mahkumlar kendi bölgelerinde rahatça gezebiliyor ve spor yapabiliyor. Kulübelerde televizyon bulunuyor. Yemeklerini kendileri yapıyor. İşten arta kalan vakitlerini kendi isteklerine göre değerlendirebiliyorlar.
 </p>
 <p class="metin">
  Mahkumların kaçmak akıllarına bile gelmiyor desek doğru olur. Yetiştirdikleri hayvanların ve tarımsal ürünlerin kendileri üzerinde rehabilite etkisi olduğu gözleniyor. Hemen hepsinin sevgi kavramını paylaşacakları köpekleri var.
 </p>
 <p class="metin">
  Kaçmak akıllarına bile gelmiyor desek de Swiss Otel baskınını yapan ünlü Çeçen eylemci Muhammed Tokcan'ın buradan kaçtığını gözardı etmememiz lazım. Ancak bu kaçış örneği güvenlik önlemleri çok az olan bir cezaevi için sadece bir istisna teşkil ediyor. Çünkü başta da söylediğimiz gibi cezaevinde jandarma koruması bulunmuyor.  Geceleri cezaevinde sadece ceza infaz koruma memuru bekçilik yapıyor.
 </p>
 <p class="metin">
  Hükümlüler neden kaçmak istemiyor
 </p>
 <p class="metin">
  Peki kaçmak istenilse rahatlıkla kaçılabilecek bir cezaevi olan Dalaman Tarım Açık Cezaevi'nden mahkumlar neden kaçmıyor?  Öncelikle hukuki olarak bir mahkumun böylesine rahat bir cezaevine gelebilmesi için cezasının dörtte birini yatması gerekiyor. Yani 20 yıl cezanız varsa cezanızın beş yılını kapalı cezaevlerine mahsus zor şartlarda geçirmeniz lazım.
 </p>
 <p class="metin">
  Diyelim ki kaçtınız. İşte o zaman yandınız. Daha önceden yatmış olduğunuz bütün cezalarınız yanıyor. Eğer yakalanırsanız geçmişte çektiğiniz cezalar tekrar üstünüze yükleniyor. Tabii kalacağınız kapalı cezaevinin sıkıntıları da ekstraları oluşturacak.
 </p>
 <p class="metin">
  Kaçma fikrinin mantıklı olmadığına uç noktada bir örnek verelim. Örneğin hükümlüler ürettikleri ürünlerden  diyelim ki domatesi pazara götürüp satarak dışarıda insanların arasına karışıyorlar. Akşam olunca da cezaevine dönüp geliyorlar.
 </p>
 <p class="metin">
  Ayrıca her hafta pazar günü cezaevi içerisinde açık görüş yapabilme imkanına sahip bulunan hükümlüler aileleri ile cezaevinde rahatça görüşebiliyor.
 </p>
 <p class="metin">
  Cezaevinde bulunan güzel küçük bir cami, kütüphane, yemekhane, revir ve kantinde de cezaevi sakinlerine her türlü sosyal ve sağlık imkanı sunuluyor. Spor için futbol ve basketbol sahası bulunan cezaevinde hükümlüler iş saatleri dışında vakitlerini özgürce ve rahatça geçirebiliyor.
 </p>
 <p class="metin">
  Pazarda fiyat dengesi sağlanıyor
 </p>
 <p class="metin">
  Daha önceden Van Açık Cezaevi'nde görev yapan Cezaevi Müdürü Mustafa Canatan, cezaevinde yetiştirdikleri ürünlerle Dalaman ve çevresindeki yerleşim birimlerine ekonomik açıdan büyük fayda sağladıklarına dikkat çekerek, şöyle konuşuyor: "Pazarda enflasyonu biz dengeliyoruz. Her iş kolunda kâr elde ediyoruz. En büyük sevincimiz ise kârdan ziyade mahkumların topluma kazandırılması."
 </p>
 <p class="metin">
  Cezaevini gezerken ve bize anlatılanlara bakarak, 'Gerçekten mahkumlar ıslah oluyor mu? Mahkumlar cezaevi hakkında ne düşünüyor?' sorusu aklımızdan geçmedi değil. Ancak Ceza ve Tevkifevleri Genel Müdürlüğü'nden aldığımız izne göre mahkumlara isimlerini soramıyor ve onlarla detaylı sohbet edemiyorduk. Bu sorunun cevabını ancak onların karmaşık yüz ifadelerinde bulmaya çalışabildik. Bu karmaşık yüz ifadelerinden anladığım kadarıyla bu sorunun cevabı, 'Buna da şükür'dü.
 </p>
 <p class="metin">
  Müdür Canatan, geçmiş tecrübelerini anlatırken, ürettikleri ürünler nedeniyle piyasada fiyatları aşağı çektiklerini ve bu nedenle zaman zaman tehdit aldıklarını da ifade ediyor.
 </p>
 <p class="metin">
  Cezaevinin 1999 yılı kârı 29 milyar lira. Geçtiğimiz yıl ise yani şu andaki Müdür Canatan'ın göreve gelmesi ile birlikte kâr dört kat artarak 107 milyar liraya yükselmiş. 2000 yılı içinde 210 ton buğday, 96 ton mısır, 152 ton yonca, 200 ton portakal, 15 ton mandalina, 60 ton limon, 266 ton karpuz, 130 ton tavuk eti, 45 ton koyun eti, 140 ton süt ve 150 bin adet de ekmek satışı gerçekleştirilmiş. Bu, rakamların yazabildiğimiz sadece bir kaçı.
 </p>
 <p class="metin">
  Elde edilen kâr, cezaevinde çalışan mahkumların maaşlarına ve yeni yatırımlara kaynak oluyor.
 </p>
 <p class="metin">
  Tarım ürünlerinde büyük kâr
 </p>
 <p class="metin">
  Cezaevinde 100 dekar arpa, 750 dekar buğday, 250 dekar yonca ekilmiş ve 700 dekar da narenciye dikilmiş. Yine cezaevi arazisine 4 bin civarında narenciye fidanı ekilmiş. Yakında mısır ekimi de yapılacak. Kısacası portakaldan buğdaya, patlıcandan karpuza birçok ürün yetiştiriliyor burada. Elde edilen kaliteli  ürün de piyasaya düşük fiyata sürülüyor.
 </p>
 <p class="metin">
  Bunların yanında cezaevinin üç adet de serası bulunuyor. Bu seralara yenileri de eklenecek. Bunların dışında cezaevinde bulunan 7 bin ekmek kapasiteli fırında da her gün yaklaşık bin civarında ekmek pişiriliyor. Bu ekmekler hem cezaevinin ihtiyacını karşılıyor, hem de dışarıya satılıyor. Cezaevi fırınında üretilen 275 gram ekmeğin fiyatı 150 bin lira. Bugün İstanbul'da 200 gram ekmeğin 125 bin liraya satıldığını hesap ederseniz karşılaştırma yapma imkanına sahip bulunursunuz.
 </p>
 <p class="metin">
  15—20 yıl önce dikilmiş olan ve gemi yapımında kullanılan okaliptüs ağaçları da cezaevinin gelir kaynakları arasında yer alıyor.
 </p>
 <p class="metin">
  Cezaevi Restaurant'ın hükümlü garsonları
 </p>
 <p class="metin">
  Cezaevinde hayvancılık da yapılıyor. Geçtiğimiz Kurban Bayramı'nda 400 tane kurbanlık koyun satışı yapılmış. Bununla beraber hergün dışarıya 500 litre süt satılıyor. Ayrıca yetiştirilen damızlık kuyruksuz merinos koyunları çevre köylülere veriliyor. Bin 500 civarında koyun, 150 civarında büyükbaş hayvan, 25'e yakın süt ineğine sahip bulunan cezaevinde kümes hayvancılığı da yapılıyor. Şimdilik iki tane olan modern tavuk besi yerlerine iki tane daha eklenecek.
 </p>
 <p class="metin">
  Cezaevinin ana yol tarafına bakan kısmında kurulmuş Tarım Açık Cezaevi Restaurant'ta ise yetiştirilen günlük piliçler usta aşçıların elinde unutulmaz lezzetlere dönüşüyor.
 </p>
 <p class="metin">
  Çevrede bulunan beş yıldızlı otellerin ve Dalaman Havalimanı'nın da et ihtiyacını karşılayan cezaevinde önünümüzdeki aylarda beyaz hindi, iki yıl içinde de deve kuşu yetiştirilmeye başlanacak.
 </p>
 <p class="metin">
  Cezaevi dışında da çalışıyorlar
 </p>
 <p class="metin">
  Bu anlattıklarımız cezaevinin fonksiyonlarından sadece bir kaçı. Cezaevinin marangoz atölyesinde çeşitli ağaç işleri yapılıyor. Bunun dışında Dalaman ve çevresindeki antik kazı, boya, badana gibi çeşitli iş kollarında çalışan mahkumlar da var. Mahkumlara çalıştıkları gün başına 2 milyon 550 bin lira ücret ödeniyor. Bu ücretten mahkumlara ödenen bir milyon 500 bin lira iaşe bedeli düşülüyor. Geri kalan toplam 30–35 milyon lira ay sonunda mahkumlara ödeniyor. Tabii yetiştirilen ürünlerden kâr elde edilmesi halinde mahkumlara prim de veriliyor.
 </p>
 <br/>
 <center>
  <a class="anaorta" href="http://web.archive.org/web/20020117011304/mailto:merkana99@hotmail.com">
   merkana99@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/337/haberler/2.htm), [web.archive.org (arşiv bağlantısı)](http://web.archive.org/web/20020117011304/http://www.aksiyon.com.tr:80/2001/337/haberler/2.htm)
