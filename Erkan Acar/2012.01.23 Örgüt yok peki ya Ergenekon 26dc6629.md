# Örgüt yok, peki ya Ergenekon?

*Erkan Acar 2012.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dink cinayetinde örgüt bulunamaması kafaları karıştırdı. Oysa Balyoz Darbe Planı’nda Dink’i öldürecek timin belirlendiği, Kafes Eylem Planı’nda cinayetten bir operasyon olarak bahsedildiği ve Ergenekon dokümanında ise örgütün özel operasyonları yapacak bir yapılanmaya gittiği açıkça görülüyor.
  </font>
 </div>
 <div id="newsText">
  <font class="detail-text">
   <p>
    İstanbul 14. Ağır Ceza Mahkemesi, Agos Gazetesi Genel Yayın Yönetmeni Hrant Dink’in öldürülmesine ilişkin davayı sonuçlandırdı. Tutuklu sanıklardan Yasin Hayal, “Hrant Dink’i tasarlayarak öldürmek” suçlarından ağırlaştırılmış müebbet hapis cezasına çarptırıldı. İkisi  tutuklu 20 sanığın yargılandığı davada, bütün sanıkların ‘silahlı terör örgütüne üye olmak’ suçundan beraatına karar verildi. Sanıklardan Erhan Tuncel en çok tartışılan isim oldu. Mahkeme heyeti, Tuncel’e sadece McDonald’s’ın bombalanması eylemine ilişkin 10 yıl 6 ay hapis cezası verdi. Tutuklu kaldığı süre göz önünde bulundurulan Tuncel, tahliye oldu.
   </p>
   <p>
    <img alt="" src="http://web.archive.org/web/20120128042316im_/http://medya.aksiyon.com.tr/aksiyon/2012/01/23/erkan-hrant-2.jpg"/>
   </p>
   <p>
    Davanın sonucu kimseyi memnun etmedi. “Terör örgütü yok.” denmesi herkesi isyan ettirdi. Çünkü Dink’e ateş eden Ogün Samast’ın arkasında duranlara ait çok önemli ipuçlarını son birkaç senedir duymayan kalmamıştı. Balyoz Darbe Planı’nda ele geçirilen belgelerde Hrant Dink ismi öldürülecek insanlar arasında sayılıyordu. Öyle ki Dink’in öldürülmesini üstlenecek timin başına atama bile yapılmıştı. Kafes Eylem Planı belgelerinde ise Dink cinayetinden bir ‘operasyon’ olarak bahsediliyordu. Ergenekon davasındaki dokümanlar ise örgütün bu tür operasyonları yapabilmesi için nasıl bir yapılanma içinde olduğunu açıkça ortaya koyuyordu.
   </p>
   <p>
    Sonuncusundan başlayalım. 29 Ekim 1999 tarihli “Ergenekon’un Yeniden Yapılanması (Reorganizesi)” isimli belge belki de bunlardan en önemlisi. Bu dokümanının 5. bölümünde “Organizasyon Planı” başlığı altında Ergenekon’un merkez yapılanması hakkında bilgi verilirken “Operasyon Dairesi Komutanlığı” isimli bir birimden bahsediliyordu. Belgenin devamında “Kontrol Dairesi” başlığı altında ise görev tanımı şöyle yapılıyordu: “Bu dairenin varlığından Ergenekon Örgütü Başkanı/Komutanından başkaca hiç kimsenin bilgisi olmaması kesin bir gerekliliktir. Operasyonlarda yer alması zorunlu olan bu dairede yer alan ajanların ilk görevi, operasyon alanı içinde bulunmak, operasyon esnasında temizleme ve ortadan kaldırma gibi işlemlerde doğabilecek sorunları çözümlemektir. İkinci bir görevleri, karşı istihbarat örgütlerine geçen, yakalanan veya operasyon amacına aykırı hareket eden herhangi bir ajanı öldürmektir.
   </p>
   <p>
    <img alt="" height="307" src="http://web.archive.org/web/20120128042316im_/http://medya.aksiyon.com.tr/aksiyon/2012/01/23/erkan-hrant-1.jpg"/>
   </p>
   <p>
    Bir ajanın sonun başlangıcında olduğunun ilk işareti, örgüte ve ajanlarına karşı sorumluluk alanında yarar sağlamamaya başladığı süreçtir. Kontrol Dairesinde görevlendirilecek ajanlar, mutlaka Türk Silahlı Kuvvetleri bünyesinden ve özel operasyon ünitelerinden çok dürüst, güvenilir kişilerden seçilmelidir. Bu ajanlar merhametsiz olmalı ve bağımsız görev yapabilmelidirler. Emirleri doğrudan Ergenekon Komutanı’ndan almalıdırlar, üst yöneticiler ve örgüt personeli ile ajanları tarafından bilinmemelidirler.”
   </p>
   <p>
    <span>
     <strong>
      Kafes ve Balyoz’daki bağlantılar
     </strong>
    </span>
   </p>
   <p>
    Bu konudaki bir başka önemli belge ise Kafes Eylem Planı soruşturma kapsamında tutuklanan emekli Binbaşı Levent Bektaş’ta ele geçen “Kafes Eylem Planı” idi. Bu dokümanda, azınlıklara yönelik bir dizi eylem planlanıyor ve eylemlerin AK Parti ve ona destek veren gruplar tarafından yapılmış gibi nasıl gösterileceği anlatılıyordu. Aynı belgede Rahip Santaro, Malatya Zirve Yayınevi ve Hrant Dink cinayetleri de birer operasyon olarak nitelendiriliyordu.
   </p>
   <p>
    <img alt="" src="http://web.archive.org/web/20120128042316im_/http://medya.aksiyon.com.tr/aksiyon/2012/01/23/erkan-hrant-3.jpg"/>
   </p>
   <p>
    Hrant Dink ismi, ‘Balyoz Darbe Planı’ soruşturmasında da yer alıyordu. Plana göre, söz konusu davanın 143 numaralı sanığı olan Albay Cemal Temizöz, Dink’e karşı yapılacak eylemden sorumlu idi. İddianamenin en önemli belgesi olan 11 nolu CD’de bu açık bir şekilde anlatılıyordu. Dink’i hedef alan eylemin kontrolü Diyarbakır’daki faili meçhul cinayetler davasının tutuklu sanığı, o dönemde Tekirdağ İl Jandarma Alay Komutanı olan Albay Cemal Temizöz’e verilmişti.
   </p>
   <p>
    Balyoz iddianamesine göre, darbe karşıtı sağcılar, solcular, Ermeni basını, azınlık cemaat önderleri, dini liderler ve akademisyenleri hedef alan Döküm, Tırpan, Orak, Sakal, Testere, Yumruk, Urgan, Kürek isimli 8 ayrı eylem planı yapılmış ve her bir planı hayata geçirecek jandarma görevlileri tek tek belirlenmişti.
   </p>
   <p>
    Balyoz Darbe Planı’nda yer alan ‘Sakal’ operasyonu kapsamında gayrimüslim cemaat önderi ve işadamları tek tek sıralanıyordu. Fener Rum Patriği Bartholomeos, Ermeni Patriği Mutafyan ve Katolik cemaatleri Ruhani Genel Sekreteri Maroviç’in ismi açık açık zikrediliyordu ‘Orak’ operasyonunda ‘darbe karşıtı Ermeni basını’ da listelenmişti. Bu kapsamda Etyen Mahçupyan, Sevan Nişanyan ve Hrant Dink ‘hedef’ listede bulunuyordu. ‘Yumruk’ operasyonu ise ‘darbe karşıtı aşırı sağ kesim’i hedefliyor; Nazlı Ilıcak, Ahmet Taşgetiren, Ali Bulaç ve Fehmi Koru bu listede yer alıyordu. ‘Darbe karşıtı aşırı sol kesim’ için ise ‘Kürek’ operasyonu planlanmıştı. Burada da Toktamış Ateş, Hasan Cemal, Cüneyt Ülsever vardı. ‘Darbe karşıtı liberaller’ olarak zikredilen Mehmet Altan, Ali Bayramoğlu, Mehmet Barlas ve Taha Akyol’a dönük operasyona da ‘Testere’ ismi verilmişti. Bütün bunlar Hrant Dink’in 2003 yılından beri “hedef şahıs” olarak belirlendiğinin kanıtı gibiydi.
   </p>
   <p>
    Kafes ve Poyrazköy davalarının en önemli sanıkları, Balyoz Darbe Planı davasında da sanıktı. Azınlıklara yönelik kanlı eylemler ve Koç Müzesi’ndeki denizaltıda yüzlerce çocuğu katletme gibi kanlı eylemler içeren Kafes Eylem Planı davasının kilit sanıkları Kafes Danışma Kurulu’nda yer alıyordu. Genelkurmay Muhabere ve Elektronik Bilgi Sistemleri (MEBS) Başkanı Koramiral Kadir Sağdıç, Tuğamiral Mehmet Fatih Ilgar ve eski Kuzey Deniz Saha Komutanı emekli Koramiral Ali Feyyaz Öğütçü de bu kurulda bulunuyordu. Poyrazköy Cephaneliği davası sanıkları Tuğamiral Levent Görgeç, Kurmay Albay Ali Türkşen, Albay Tayfun Duman ve Albay M. Nuri Alacalı da Balyoz davasında sanık sandalyesine oturmuştu.
   </p>
   <p>
    Bütün bunlar Hrant Dink üzerine yoğun bir çalışma yapıldığının göstergesi gibiydi. Ergenekon, Balyoz ve Kafes davalarındaki ilgili bağlantılara rağmen Hrant Dink’e tetik çektiren eller, neden oralarda aranmadı? Davayı bu yönden ele almayan mahkeme heyeti ve savcılık makamının eksi ve artılarını herkes konuşuyor. Ancak davayı yakından takip edenlere göre alınan bu sonuçta müdahil avukatların başarısız bir strateji izlemelerinin de etkisi var.
   </p>
   <p>
    Müdahil avukatların, suçu sürekli soyut bir “devlet” kavramına yıkmaya çalışması, somut delillere bir türlü gönderme yapmamaları dikkat çekiciydi. Hrant Dink davası ile aynı zaman diliminde devam eden Balyoz, Kafes ve Ergenekon davaları aslında olayın aydınlatılması için bir şanstı. Avukatlar bu davalardaki belge ve dokümanları mahkemeden rahatlıkla talep edebilirdi. Ancak kimse Ergenekon adını ağzına almak istemiyordu. Hatta Dink’in avukatları arasına Ergenekon davasının sanıklarından Cumhuriyet başyazarı İlhan Selçuk’un avukatı Fikret İlkiz bile girmişti. Bütün bunlar davanın savunma açısında da sağlıklı gitmediğinin bir göstergesiydi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31655-.html), [web.archive.org (arşiv bağlantısı)](http://web.archive.org/web/20120128042316/http://www.aksiyon.com.tr:80/aksiyon/haber-31655-.html)
