# Ülkücüler kendi dinamikleriyle hareket etti

*Erkan Acar 2010.09.20*

<font class="agenda2NewsSpot">
 Özbek, asker ve entelektüel kimliği kadar ülkücülüğü ile de tanınıyor. Kendini, ‘Arvasi öldüğünde fikri, Türkeş öldüğünde davası yetim kalmış bir ülkücü’ olarak tanımlıyor. Camianın ‘evet’ tercihini kökleriyle açıklıyor.
</font>
<font class="newsDetail">
 <p>
 </p>
 <p class="MsoNormal">
  Emekli Yarbay Şenol Özbek, darbe süreçleriyle ilgili orijinal analizleri olan, demokrat kimliği ile tanınmış bir asker. Bu defa yine demokrat ama ülkücü kimliği ile yaşadığımız süreçleri ve referandum sonuçlarını yorumluyor. Kendisini, “Arvasi (Ahmet) öldüğünde fikri, Türkeş (Alparslan) öldüğünde davası yetim kalmış bir ülkücü” diye tanımlıyor. BBP lideri Muhsin Yazıcıoğlu’nun ölümünü “yetimhanenin ana kolonunun çökmesi” şeklinde nitelendiriyor. “Erol Güngör’ü anlamayan bir ülkücülüğün, zemininden kayması ve ulusalcılığın çekim alanına girmesi mukadderdir.” diyor. Sivilleşme çabası içinde olmayan ve kendisini sivil toplum dinamikleri ile tanımlamayan hareketlerin millîlik vasfını yitireceğini düşünüyor. Ülkücülüğü, herhangi bir siyasi partinin siyaset hiyerarşisi içinde yer alma mecburiyeti olarak görmüyor.
 </p>
 <p class="MsoNormal">
  -Referandum sürecinde, hem asker hem de ülkücü kimliğinize vurgu yaparak ‘evet’ten yana tavır koyanlardandınız. Sonucu nasıl değerlendiriyorsunuz?
 </p>
 <p class="MsoNormal">
  Aritmetik analizi ortaya koyabilmek açısından referans olarak kullanabileceğimiz iki önemli nokta, 2002 ve 2007’deki seçimlerin sonuçlarıdır. 2002 seçimini, çok net şekliyle, halkın sistem partilerinden uzaklaşması, değişim ve dönüşüm talebini ortaya koyması şeklinde yorumlamak mümkün. 2007 seçimleri, Cumhurbaşkanlığı seçimlerinde ortaya çıkan 367 krizinin de tesiriyle, değişim ve dönüşümden yana olanlar ile olmayanlar arasında daha keskin bir ayrışmaya dönüşmüştür. Yani şu referandum sürecindeki gerilimin benzeri 2007 seçimlerinde yaşanmıştır.
 </p>
 <p class="MsoNormal">
  Dolayısıyla, benzer bir gerilimin gölgesinde cereyan etmiş olması hasebiyle, 2007 seçimlerinde ortaya çıkan sonuçları göz önüne alarak referandumla ilgili bir aritmetik izah yapmaya kalkarsak; 2007 seçimlerinde AK Parti’ye oy veren yüzde 46,5’lik seçmen kitlesinin tamamına yakınının bu referandumda evet oyu verdiği muhakkaktır. Aynı seçimde CHP’ye oy vermiş yüzde 21’lik seçmen kitlesinin yanında, Genç Parti’ye oy vermiş yüzde 3’lük kitle ile bunların dışında kalan ve toplamda yüzde 2,5’i temsil eden marjinal bir başka kitlenin (TKP, İP, ATP, BTP) neredeyse tamamına yakınının hayır oyu vermiş olma ihtimali de yüksektir.
 </p>
 <p class="MsoNormal">
  Bunların dışında kalan ve 2007 seçimlerinde bugünkü DTP’nin oy oranını temsil eden yüzde 5’lik bir dilimi de boykottan dolayı renksiz oy başlığı altında düşerseniz, yüzde 100’lük dilimden geriye kalan yüzde 22’lik bölümün referandumun kaderini belirlediği söylenebilir.
 </p>
 <p class="MsoNormal">
  -Yüzde 58’lik sonuca göre, bu yüzde 22’lik kitlenin içinden yüzde 11,5’lik bir dilim evet istikametinde oy kullanmış oluyor. ‘Evet’ verdiğini düşündüğünüz bu kitlenin, 2007 seçimlerinde hangi siyasi yelpazede yer aldığını düşünüyorsunuz?
 </p>
 <p class="MsoNormal">
  Bu yüzde 22’lik kitlenin yüzde 14’lük dilimi 2007 seçimlerinde MHP’ye, yüzde 5,5’lik dilimi DP’ye, yüzde 2,5’lik dilimi de Saadet Partisi’ne oy vermiştir. Bu dilimler içinde referandumda ‘evet’ diyen Saadet’e ait yüzde 2,5’lik dilimi evet oyları için gerekli bu yüzde 11,5’lik dilimden düşerseniz, evet için geriye kalan yüzde 9’luk dilimin önemli bölümünü, 2007 seçimlerinde MHP’ye oy veren seçmen kitlesinin oluşturduğu yönünde bir tespit yapılabilir.
 </p>
 <p class="MsoNormal">
  -Yüzde 9’luk dilimin tamamının 2007’de MHP’ye oy verdiği söylenebilir mi?
 </p>
 <p class="MsoNormal">
  Tabii ki söylenemez. Bu yüzde 9’luk dilim içinde yine 2007 seçimlerinde Ufuk Uras ve Baskın Oran’a oy vermiş sol gruplar ile diğer bazı sol grupların oyu da mevcuttur; ama çok marjinal seviyededir. Yine 2007 seçimlerinde DP’ye oy vermiş sağ seçmenin bir kısmının oyu da mevcuttur; fakat bu da marjinal seviyededir. Bunların hepsinin toplamını en yüksek tahminle yüzde 2 kabul ederseniz (ki o kadar olmadığı kesindir), geriye kalan asgari yüzde 7’lik dilimin 2007’de MHP’ye oy vermiş seçmen kitlesi olduğu rahatlıkla söylenebilir.
 </p>
 <p class="MsoNormal">
  -2007 seçiminde DP’ye oy vermiş yüzde 5,5’lik seçmen kitlesinin içinde olup da referandumda ‘evet’ diyenlerin marjinal seviyede kaldığı tespitini nasıl yapıyorsunuz?
 </p>
 <p class="MsoNormal">
  2007 seçimi öncesinde, bazı çevrelerin millî iradeye meydan okuyan tavrı karşısında Mehmet Ağar ve Erkan Mumcu’nun Meclis çatısı altında sergilediği tutum başta olmak üzere, millet vicdanını ziyadesiyle inciten menfi tezahürlere rağmen o seçimde DP’ye oy vermiş seçmen profilinin, referandumda evet dediğini düşünebilmek çok zordur.
 </p>
 <p class="MsoNormal">
  Zira bu seçmen kitlesinin çok önemli bölümünde, eski bazı siyasi aktörlere ve onların ortaya koyduğu fikirlere bağlılık aşırı düzeyde ve hatta taassup seviyesindedir. Buna rağmen ‘tamamı hayır demiştir’ demiyorum; ama ‘evet’ oranının yüzde 1 veya 1,5’i geçtiğini zannetmiyorum.
 </p>
 <p class="MsoNormal">
  -Peki, bu yüzde 7’lik dilim içinde ‘evet’ diyen BBP seçmenini nereye oturtuyorsunuz?
 </p>
 <p class="MsoNormal">
  BBP 2007 seçimine katılmadı. Dolayısıyla, BBP tabanının önemli bir bölümü o seçimde AK Parti’ye, bir bölümü de MHP’ye oy vermiştir. Yani BBP seçmeni ya 2007’de AK Parti’ye oy vermiş ve referandumda da büyük mikyasta ‘evet’ diyen yüzde 46,5’lik dilimin ya da 2007 seçimlerinde MHP’ye oy verdiği hâlde yine referandumda ‘evet’ veren yüzde 7’lik dilimin içindedir.
 </p>
 <p class="MsoNormal">
  Referandum sürecinde hem BBP’nin hem de ülkücü gelenekten gelen bazı insanların evet yönünde koyduğu tavır, yüzde 7’lik dilimin evet istikametinde akmasında lokomotif vazifesi görmüştür. En azından, evet vermenin hainlik olduğu yönündeki menfi propagandaların tesirini ortadan kaldırmıştır.
 </p>
 <p class="MsoNormal">
  2007’de AK Parti’ye oy vermiş olmasından dolayı yüzde 46,5’lik dilim içinde yer alan azımsanmayacak orandaki ülkücüyü de göz önüne alırsanız, denilebilir ki, referandumun kaderini MHP’ye rağmen ülkücüler belirlemiştir.
 </p>
 <p class="MsoNormal">
  -Peki, ülkücü camiada MHP’ye rağmen ortaya çıkan bu kırılmayı neye bağlıyorsunuz?
 </p>
 <p class="MsoNormal">
  Aslında ben bunu bir kırılma değil, ülkücü hareketin dinamiklerine uygun ve o dinamiklerin gereği olarak ortaya çıkmış bir refleks kabul ediyorum. Ülkücülerin çoğunluğu, değişim, dönüşüm sürecini doğru algılamış ve gereğini yaparak evet demiştir. Milletle rabıtasını yitirmemiş milliyetçiliği temsil noktasındaki ülkücülük ve o ülkücülüğü mahzun bir hatıra olarak saklayan ülkücüler, değişimden ve millet iradesinden yana tavır koymuştur.
 </p>
 <p class="MsoNormal">
  Referandumda ‘hayır’ diyen ülkücülerin önemli bölümünün de ‘evet’in ifade ettiği manada bir değişim ve dönüşüm sürecine karşı olduklarını düşünmüyorum. Aslında sadece onların değil, ‘hayır’ diyen seçmen kitlesinin önemli bir bölümünün de bu değişikliğin ruhuna karşı olduğunu zannetmiyorum.
 </p>
 <p class="MsoNormal">
  -Bu kitlenin, değişikliğin ruhuna karşı olmadığı hâlde ‘hayır’ oyu vermesini ne ile açıklıyorsunuz?
 </p>
 <p class="MsoNormal">
  Önemli bölümünün, bu değişikliğin ruhuna uzak bambaşka algılar içine sokulmasından dolayı ‘hayır’ oyu verdiğini düşünüyorum. Oluşturulan algılar, insanların değişikliklerin esas ruhunu kavramalarını engellemiştir. Bir nevi, referandum asli ve orijinal zemininden kaydırılmıştır.
 </p>
 <p class="MsoNormal">
  ‘Hayır’ oyu verenlerin içinde, ‘Yağ fiyatları artsın mı artmasın mı?’ sorusunu cevaplamak için sandığa gittiğini sanan ve bundan dolayı ‘hayır’ verenlerin olduğu dahi bir vakıadır.
 </p>
 <p class="MsoNormal">
  Özellikle MHP tabanında, yapılan telkinler neticesinde ‘Ülke bölünsün mü bölünmesin mi?’ veya ‘Apo ve PKK muhatap alınsın mı alınmasın mı?’ sorularını cevaplamak için sandığa gittiğini zanneden veya böyle bir kaygıyla ‘hayır’ verenlerin oranı azımsanmayacak ölçüdedir.
 </p>
 <p class="MsoNormal">
  -MHP yönetiminin, aslında anayasa değişikliği ile doğrudan ilgisi olmayan söylem ve telkinler ortaya koymuş olmasını neye bağlıyorsunuz?
 </p>
 <p class="MsoNormal">
  Hem MHP yönetiminin hem de ülkücülerin bir kısmında, Habur’da yaşanan olaylar başta olmak üzere, açılım sürecinde ortaya çıkan bazı menfi tezahürlerden ve ilave olarak BDP cephesinde ortaya çıkan bazı söylemlerden kaynaklanan algılar, bu tür söylem ve telkinleri doğurmuş olabilir.
 </p>
 <p class="MsoNormal">
  Ama sözkonusu telkin ve söylemlerin sadece böyle samimi bir kaygıdan kaynaklandığını ve bundan ibaret olduğunu söyleyebilmek mümkün değildir. Kendileri de içeriğine inanmadıkları hâlde, değişim süreçlerinin önünü tıkamaya ve sistemi koruma altına almaya yönelik bir çabadan dolayı, bu tür söylemleri planlı olarak ortaya atanlar olduğunu kabul etmek zorundayız.
 </p>
 <p class="MsoNormal">
  Hatta böyle bir gayret içinde olanlar, bazen üslupta ölçüyü yitirmeye başlamış ve hayal sınırlarını zorlar hâle gelmiştir. Düşünün ki, eğer kendi karşı oldukları şeye PKK karşı değilse, derhal bunun bir PKK projesi olduğunu dillendirmişler, yok eğer kendi karşı oldukları şeye PKK da karşıysa, bu defa bir danışıklı dövüş olduğunu söyleme cihetine gitmişlerdir. Yani devleti ve devletin karar alma süreçlerini her hâl ve şartta sanki PKK idare ediyormuş gibi bir kanaat serdetmişlerdir. Bunun siyasi istismar kültürü dışında bir şeyle açıklanması mümkün değildir.
 </p>
 <p class="MsoNormal">
  -Ülkücülerin, ‘ülkenin bölünmesi veya Apo ve PKK’nın muhatap alınması’ gibi telkinleri referans almamasını nasıl anlamlandırmak gerekiyor?
 </p>
 <p class="MsoNormal">
  Bunu anlamlandırmadan önce, söylemlerin gerçeklik veya olabilirlik planında neyi ifade ettiğinin izahını doğru yapmak gerekir. Bakın, PKK ilk kurşunu sıktığında, ülkede batıdan doğuya bir Kürt göçü, doğudan batıya da kısmi de olsa bir Türk göçü yaşansaydı, Türkiye sosyolojik olarak bölünür ve siyasi olarak bölünmesinin önüne kimse geçemezdi.
 </p>
 <p class="MsoNormal">
  Bu olmamış ve hatta tersi olmuş, doğudan batıya yoğun bir Kürt göçü yaşanmıştır. Yani bir nevi Kürt kaos ortamından kaçmış ve gelip Türk kardeşine sığınmış, Türk de Kürt’e kucak açmıştır. Algısı ve feraseti zayıf bazı adamların, biraz da kışkırtıcılık yapmak adına Kürt istilası diye sunmaya çalıştıkları durum, PKK’nın ideolojik söylemlerinin çoğunu boşlukta bırakmış ve Türkiye’yi resmen bölünmekten kurtarmıştır. Sadece bölünmekten kurtarmamış, federasyon, konfederasyon gibi kavramların uygulanabilirliğini de ortadan kaldırmış, millî birliğin teminatı olmuştur. Yani sorun artık Türkiye’nin bölünmesi diye nitelenebilecek bir sorun olmaktan çıkmıştır.
 </p>
 <p class="MsoNormal">
  Tayyip Erdoğan’ın Diyarbakır mitingine bakın. Ellerinde bayraklarla meydanı dolduran ve “Malazgirt’te, Çanakkale’de beraberdik” çığlığı atan veya bu çığlığı alkışlayan insanlar mı bu ülkeyi bölecek? PKK’nın tehdidine rağmen Diyarbakır’da sandığa giden 250 bin insan mı bu ülkenin bölünmesine müsaade edecek?
 </p>
 <p class="MsoNormal">
  Apo ve PKK’nın muhatap alınması yönündeki söylem yine siyasi istismara yönelik bir fanteziden ibarettir. Bunu yapacak bir iktidarın millî irade ve millî vicdan nezdinde ömrü sadece 24 saattir. Yani böyle bir şeyin bu ülkede uygulanabilirliği, ülkücülerle ilgisi olmaksızın yoktur. Olmadığı için de ülkücülerin önemli bölümü, ülkücü tabanı hareketlendirerek sistemin muhafızlığına memur etmeye yönelik bu tür telkinlerin tesiri altında kalmamışlardır.
 </p>
 <p class="MsoNormal">
  Sonucu, ülkücülerin, ülkücü hareketin fikrî dinamiklerine uygun bir refleks ortaya koyarak, slogan kültüründen arınmış ve sloganlarla idare edilen bir kitle olmaktan kurtulmuş olarak, değişimden ve millî iradeden yana tavır almaları şeklinde anlamlandırmamız mümkündür.
 </p>
 <p class="MsoNormal">
  Ülkücüler, referandumda ortaya koydukları tercihle, milliyetçiliği toplum mühendisliğinin dinamosu hâline getirme projesinin ürünü olan ulusalcılıkla aralarına net bir sınır koymuşlardır.
 </p>
 <p class="MsoNormal">
  -‘Fikrî dinamikler’ derken, neyi kastediyorsunuz?
 </p>
 <p class="MsoNormal">
  Benim vurguladığım şey, günlük parti politikalarının şekillendirdiği dinamikler değildir. Ülkücü hareketin onlarca yıllık fikrî, ahlaki ve siyasi birikiminden bahsediyorum.
 </p>
 <p class="MsoNormal">
  Rahmetli Türkeş (Alparslan), kendi ismini taşıyan bütün kitaplarında, ‘ülkede millî iradenin hâkim kılınması’ sorunundan bahsetmekte, millî devlet algısını bu sorunun çözümü ile bağlantılı olarak izah etmektedir. Siyasi iktidarların mahdut bir azınlığın tesiri altında olduğuna vurgu yapmaktadır. Yargı organlarının tamamının kaldırılarak millî bünyeye uygun şekilde yeniden kurulacağını söylemektedir. Başkanlık sistemine mutlaka geçilmesi gerektiğini sebep sonuç ilişkileri içinde ortaya koymaktadır. Ülkücülerin, kendi liderlerinin bizzat dile getirdiği değişikliklere sırf AK Parti iktidarı döneminde gerçekleşiyor diye karşı gelmeleri beklenebilir mi?
 </p>
 <p class="MsoNormal">
  Dündar Taşer, millîliğin bir ihdas değil tespit mevzuu olduğunu ısrarla vurgular. Millîliğin ihdas edilemeyeceğini, yüzlerce yıllık kültür mirası ve birikiminin ışığında ancak tespitinin yapılabileceğini söyler. Bu söz, devlet eliyle toplum mühendisliği yapan veya yapmayı meşru gören, yetmedi bir de tespite esas hususları aşağılayan iradeye, ülkücü hareket adına indirilmiş en büyük fikir şamarıdır.
 </p>
 <p class="MsoNormal">
  Erol Güngör, devleti, toplumdaki kültür ve ahlak algısına siyasi yaptırım gücü kazandırılması şeklinde tanımlıyor. Bu tanımın ifade ettiği devlet düzeninden vazgeçtik, devleti, toplumun kültür ve ahlak kodları ile sorunlu bir müessese hâline getiren, devletin belli alanlarını kendi vatandaşına kapatan ve bunu anayasal güvence altına alan bir sistemin, ülkücülerin hangi fikir dinamiği ile akrabalığı bulunabilir?
 </p>
 <p class="MsoNormal">
  Seyit Ahmet Arvasi’nin ya da Galip Erdem’in misyonundan nasiplenmiş insanların, millî iradenin kuşatılmışlığı ve yokluğa mahkûm edilmesi karşısında, kuşatılmışlığın devamı yönünde oy kullanması beklenebilir mi?
 </p>
 <p class="MsoNormal">
  Daha net bir ifadeyle; vakti zamanında Anadolu’nun suyu ve yolu olmayan köylerinden gelip ocak köşelerinde ekmeği peyniri paylaşarak büyüyen insanların, her türlü bozulmuşluğa ve yıpranmışlığa rağmen, kendi soy kütüğünde adı geçen insanlara olmadık hakaretleri yapan ve onların iradesini irade olarak kabul etmeyen güruha karşı, milletin yanında saf tutmasından daha doğal ne olabilir?
 </p>
 <p class="MsoNormal">
  -Peki, daha genel manada bu referandum sonuçlarını nasıl okumak ve özellikle siyaset zemininde nasıl kodlamak gerekir?
 </p>
 <p class="MsoNormal">
  Öncelikle şunu bilmemiz gerekiyor ki, referandum neticesinde, her türlü saptırmaya ve gerilime rağmen ortaya çıkan ‘evet’, halkın devlete ve devleti millî iradenin kontrolüne kapalı hâle getirmiş olan yapıya vermiş olduğu bir muhtıradır. Halk, kendi iradesine hayat alanı açılmasını istemiş, değişim ve dönüşümü şart koşmuştur.
 </p>
 <p class="MsoNormal">
  Milletin, iradesi aşağılanan veya iradesi yok farz edilen millet psikolojisinden bir an önce kurtarılması elzemdir. Özellikle siyaset kurumunun, milletin verdiği cevabı doğru şekilde okuyarak ‘evet’in karşılığını üretmesi, hem devletin ve rejimin geleceği hem de toplumun akıl ve ruh sağlığı açısından önemlidir.
 </p>
 <p class="MsoNormal">
  Siyaset kurumunun ‘evet’in karşılığını üretme noktasında topluma yaşatacağı hayal kırıklığı, daha sonraki süreçlerde siyaset zemininden umudun kesilmesi ve toplumun siyaset dışı alanlara doğru kayması, devlet toplum çatışmasının son raddeye dayanması ve toplumda ihtilalci fikirlerin yaygınlaşması gibi tehlikeli sonuçlar doğurabilir.
 </p>
 <p class="MsoNormal">
  Bundan dolayıdır ki devlet toplum uyumu ve bileşkesini doğru kodlayan insanlara, bundan sonraki süreçlerde çok büyük sorumluluklar düşmektedir.
 </p>
 <p class="MsoNormal">
  -Bundan sonraki süreçte ne yapılması gerektiğini düşünüyorsunuz?
 </p>
 <p class="MsoNormal">
  Aslında ne yapılması gerektiği kadar nasıl yapılması gerektiği hususu da önem arz ediyor. Siyasi iktidarın, ‘evet’ diyen bütün kesimlerin taleplerini doğru okuyacak, ‘hayır’ diyen kesimlerin yaşadığı kaygıların ise yersiz olduğunu izah edecek şekilde, istişare kanallarını mutlaka açık tutması gerekiyor.
 </p>
 <p class="MsoNormal">
  Bundan sonraki süreçte, hiç kimseye ve hiçbir kesime sanki referandumla ilgili bir ara dönem aktörüymüş hissi yaşatılmamalı, yapılacak şeyler ve bunların içeriği konusunda her kesimin kanaat önderleri ile yine bir istişare kültürü içinde yakın temas kurulmalı, kurulmuş olan temaslar devam ettirilmelidir.
 </p>
 <p class="MsoNormal">
  Bu üslup dâhilinde yapılması gereken ilk iş, iç ve dış politika vizyonu dâhil olmak üzere bütün devlet diyalektiğini gözden geçirmek suretiyle, sivil devlet anlayışını hâkim kılacak şekilde devleti yeniden kodlamak ve yeniden teşkilatlandırmak üzere nelerin yapılması gerektiği hususu tartışmaya açılmalıdır. Aynı kapsamda başkanlık sistemi ciddi şekilde tartışılmalıdır. Bütün bunlarla ilgili tasavvurlar kesin ve net şekliyle ortaya konduktan ve karar noktası yakalandıktan sonra, bunların gerçekleşmesini sağlayacak, bu ülkenin toplumsal sözleşmesi ile uyumlu, insan merkezli yeni bir anayasa taslağı ortaya konmalı ve yine tartışmaya açılmalıdır.
 </p>
 <p class="MsoNormal">
  AK Parti, diğer siyasi partilerin tamamıyla ve ayrıca sivil toplum ve kanaat önderleriyle istişare sürecini tamamlamış ve onların desteğini sağlamış şekilde böyle bir anayasa taslağını hazırlamış olarak 2011 seçimlerine gitmelidir.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27638), [web.archive.org (arşiv bağlantısı)](http://web.archive.org/web/20100923102559/http://www.aksiyon.com.tr:80/aksiyon/newsDetail_getNewsById.action?newsId=27638)
