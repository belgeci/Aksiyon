# Bir bahriyelinin seyir defterinden

*Erkan Acar 2008.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Emekli Deniz Albay Kazım Erbil, Deniz Kuvvetleri Komutanlığı’nın birçok önemli tesisinin Demokrat Parti döneminde yapıldığını anlatıyor. Kaderin cilvesi, Demokrat Parti’nin sonu da yine bu tesislerde oldu.
  </font>
 </div>
 <div id="newsText">
  <font class="detail-text">
   Ordularda denizciler, eski adıyla bahriyeliler, gerek aldıkları eğitim, gerek yaşantıları, gerekse görev anlayışları ile farklı bir yapıdadır. Bahriyeliler için ritüeller önemlidir. Hele kullanılan o kavramlar… İyi kötü askerliğini yapmış olanlar “tüfek çatmak”, “gez, göz, arpacık” ifadelerine aşinadır. Ama lumbarağzı’ndan (geminin girişi) girip, “bismillah vira” diye yol alıp günler süren yolculuktan sonra mavi suların derinliklerine “bismillah funda” nidasıyla şakır şukur demir atmayı ancak bahriyeli bilir.
   <br/>
   <br/>
   Bahriyelileri diğer kuvvetlerden farklı kılan özellikleri ve ilginç hatıralarını, yıllarını denizlere vermiş emekli Deniz Albay Kazım Erbil ile konuştuk. Erbil, Deniz Kuvvetleri’ne ilk adımını, Balkan ve 1. Dünya savaşlarına damga vuran “Hamidiye” hafif kruvazöründe atmış. Ardından, “Yavuz” ağır kruvazörü ve Kurtuluş Savaşı’mızdan sonra, kıt bütçelerle donanmamıza katılan “Demirhisar”, “Gayret” muhriplerinde görevler almış. Mayın arama tarama gemilerinin yanı sıra “Savarona” okul gemisinde vazife yapan Erbil, tarih tutkusu sebebiyle, görev yaptığı her geminin donanmaya katılışından başlayarak jilet oluncaya kadarki safahatını inceleme fırsatı bulmuş.
   <br/>
   <br/>
   Bu görevleri arasında hukuk eğitimi de alan Erbil, en son olarak Beşiktaş’daki Deniz Müzesi’nde müdürlük yaptı. Deniz Kuvvetleri’nden 1968’de emekli olan Erbil, daha sonra inşaat sektörüne atılarak Libya’da büyük tesislere imza attı. İstanbul’da birçok han ve apartman inşa etti.
   <br/>
   <br/>
   Emekliliğin tadını çıkaran Erbil, geçtiğimiz yıl “Bahriye’de Gördüklerim, Duyduklarım” isimli bir kitap da yayımladı. Kastaş Yayınları arasında çıkan kitabı okuyunca insan kendini nimbahriyeli (yarım bahriyeli) hissediyor. Kitapta denizciliğe merak duyanlar için ilginç detaylar da var. Aynı zamanda müteahhit de olan Erbil, ilginç gözlemlerde bulunuyor. Ona göre Deniz Kuvvetleri’ne hizmet veren Gölcük ve İskenderun gibi ana merkezlerdeki askerî tesisler daha sonra Demokrat Parti milletvekili seçilen müteveffa Oramiral Sadık Altıncan zamanında kuruldu. Emekli Albay Erbil’in anlattığına göre bahriye tesisleri Demokrat Parti zamanında mantar gibi bitti.
   <br/>
   <br/>
   -İlk görev yeriniz ünlü “Hamidiye” gemisi. Onun hayatınızda önemli yeri var…
   <br/>
   <br/>
   Hamidiye’nin jilet olmasına çok üzülürüm.
   <br/>
   <br/>
   Hamidiye, Balkan Harbi’nde yola çıkmış, aylarca orayı burayı bombalamış; ama yakalanmamış. 1. Dünya Harbi’nde de önemli görevler yaptı. İstiklal Harbi’nden sonra Cumhuriyet hükümetleri onu dar bütçeden ayrılan ödeneklerle tamir ettirdi. Cumhuriyet döneminde okul gemisi olarak uzun süre görev yaptı. Deniz öğrencileri bu gemide denizi öğrendi.
   <br/>
   <br/>
   -Cumhuriyet döneminde eğitim gemisi miydi?
   <br/>
   <br/>
   Deniz Harp Okulu öğrencileri subay çıkmadan önce, makine sınıfı Mecidiye gemisinde, güverte sınıfı da Hamidiye gemisinde üç ay staj yapardı. 1946 yılında Hamidiye ve Mecidiye ihtiyat filosu gemisiydiler. Hamidiye okul gemisi olarak kullanılıyordu.
   <br/>
   <br/>
   HAMİDİYE KURTARILABİLİRDİ
   <br/>
   <br/>
   -Sonu ne oldu?
   <br/>
   <br/>
   H.E.K. muamelesi yapıldı. Yani hurda, eski, köhne dendi. Ben en son Hamidiye’yi Gölcük’te Poyraz Rıhtımı’nda kıçtankara vaziyette gördüm. Gönderde bayrağımız nazlı nazlı dalgalanıyordu. Güverte boyaları eskimiş, pul pul dökülüyordu. Façası boyasızlıktan kıpkırmızıydı. Sanki ölümünü bekler gibi mahzun mahzun duruyordu.
   <br/>
   <br/>
   -Peki ne yapılabilirdi?
   <br/>
   <br/>
   Nusrat Mayın Gemisi’ni, Bandırma Vapuru’nu saklayamamışız. Ama Hamidiye’yi Kasımpaşa’daki Kuzey Deniz Saha Komutanlığı önüne demirletip, “işte kahraman Hamidiyemiz” diyebilirdik. Veya Beşiktaş’taki Deniz Müzesi’nin önüne getirip müzeyle birleştirebilirdik. Müzeyi ziyaret edenler Hamidiye’yi de görebilirlerdi. İngilizlerin, Amiral Nelson’un gemisi Victory’ye yaptığı gibi.
   <br/>
   <br/>
   -Peki bu neden gerçekleşmedi?
   <br/>
   <br/>
   Görevde iken Hamidiye’yi saklayalım söylentilerini duymuştum. Fakat denizdeki boş geminin bakımı, masrafı zor olur gerekçesiyle kabul görmedi. Üsteğmen iken bir albayımıza bu konuyu açtığımda “Bana bak, sen bir sefinenin denizdeki masrafı ne kadar olur biliyor musun?” dedi. Hurdaya çıkardılar, jilet oldu gitti.
   <br/>
   <br/>
   TÜRK BAHRİYESİNİN KUTSAL YERİ
   <br/>
   <br/>
   -Beşiktaş, bahriyeliler için ayrı bir öneme sahip değil mi?
   <br/>
   <br/>
   Beşiktaş, Türk bahriyesinin kutsal yeridir. Ülkeleri fethedip Osmanlı İmparatorluğu’na katan Kaptan-ı Derya Barbaros Hayrettin Paşa’nın türbesi, anıtı ve açtırdığı kuyu orada. Boğaz’ın en güzel yerlerinden biri. Barbaros, Beşiktaş’ı çok severdi. Osmanlı İmparatorluğu devrinde Donanma-yı Hümayun, sefere çıkarken Beşiktaş’ın önüne gelir, lenger atar (demirler); kaptan-ı derya, gemi reisleri, leventler karaya çıkarak Barbaros’un türbesini ziyaret edip dua ettikten sonra, lenger alır, sefere başlarmış. Gemiler Sarayburnu önünden geçerken de padişahı topla selamlayıp “Padişahım çok yaşa” diye bağırarak limandan ayrılırmış.
   <br/>
   <br/>
   -Kitabınızda dikkat ettim; Hamidiye ile özdeşleşen Amiral Rauf Orbay’dan sitayişle bahsediyorsunuz. Size göre ona haksızlık yapılmış…
   <br/>
   <br/>
   Rauf Bey çok büyük şeyler yapmıştır. Balkan Savaşı’nın en ümitsiz günlerinde Hamidiye’nin Ege ve Akdeniz’deki cesur akınlarıyla gönüllere su serpti. Türk milletinin teselli kaynağı oldu. Milletçe kendisine “Hamidiye Kahramanı” sıfatını verdik. Deniz subaylığından istifa ettikten sonra Millî Mücadele ve Cumhuriyet’in ilk yıllarında milletvekilliği, bakanlık, başbakanlık gibi önemli hizmetlerde bulundu. Bütün bu unvanlara rağmen kendisi hep “Hamidiye Kahramanı” olarak anıldı.
   <br/>
   <br/>
   ATATÜRK ORADA OLSA, ENGELLERDİ
   <br/>
   <br/>
   -Görüşme imkânı buldunuz mu?
   <br/>
   <br/>
   1951 yılında Kadıköy Suadiye Camii’nde gördüm. Şimdi kimin cenazesiydi hatırlamıyorum; görevli merasim kıtası olarak gitmiştim. Orada gördüm. İnce, uzun boyuyla tığ gibi dimdik duruyordu. Üzerinde gayet şık lacivert bir kostümü vardı. Yanındaki amirale ellerini karnında tutarak hiç şişmanlamadığını anlatıyordu.
   <br/>
   <br/>
   -Neden haksızlık yapıldığını düşünüyorsunuz?
   <br/>
   <br/>
   Ne yazık ki bu kadar büyük denizcilik şerefi taşıyan Rauf Orbay için birileri “Rauf Bey ne yapmış, kömür almış kaçmış.” diyebildi. Atatük, 12 Eylül 1924’teki Karadeniz gezisini Hamidiye ile yapmıştı. Geziden önce gemi komutanı ve gemi subayları subay salonunda asılı olan Hamidiye Kahramanı Rauf Orbay’ın resminin kaldırılıp kaldırılmamasını tartışmışlar. Ve kaldırılmasına karar vermişler. Oysa Atatürk bilse, bence resmin indirilmesine mâni olurdu.
   <br/>
   <br/>
   YAVUZ’UN BAYRAK GÖNDERİ ALTINDA SEVİNÇTEN NAMAZ KILDILAR
   <br/>
   <br/>
   -2. Dünya Savaşı’nda donanma Marmara Denizi dışına çıkarılmamış. Acaba 1. Dünya Savaşı’nda Yavuz ve Midilli’nin oynadığı rol mü dikkate alındı?
   <br/>
   <br/>
   Doğru ama akıllıca davrandılar. Serseri mayınlar vardı. II. Dünya Harbi bitince Rusların oraya buraya koyduğu serseri mayınlar hep İstanbul Boğazı’na geldi. Hatta arama tarama yaparken bir gemimiz battı. Savaş bittikten sonra 1947 yazında İzmir Fuarı’nın da açık olduğu zaman diliminde donanma İskenderun’a kadar geziye çıkarıldı. Gemiler liman şehirlerimizde halkın büyük çoşkusuyla karşılandı. Hediyeler yağmış, sahillerde ziyafetler verilmişti. İzmir’de sabahın erken saatlerinden geç saatlere kadar Yavuz, ziyaretçilerle dolup taştı. Yaşlıların kıç tarafındaki bayrak gönderinin altında namaz kılıp ağladığına şahidim.
   <br/>
   <br/>
   -Kitabınızı okuyunca askerlikte ritüel ve seremoninin ne kadar önemli olduğunu bir kez daha gözlemliyoruz. Özellikle de bahriyede daha çok önemli gibi…
   <br/>
   <br/>
   Yelken devrinden beri devam eder o seremoni ve ritüeller. Bahriye ananesine çok düşkündür. Örneğin bahriyede vasıtaya binmenin bile bir seremonisi vardır. Amiraller, gemi kumandanları, yüksek rütbeli subaylar sancak tarafından (sağdan); diğer personel iskele tarafından (soldan) vasıtaya biner veya gemiye çıkar. Vasıtaya binecekler, iskelenin (merdivenin) üst tavasında esas duruşa geçip geminin kıçındaki sancağa selam verir. En küçük rütbeli ilk önce biner, sonra da küçükten büyüğe doğru sırayla karaya çıkılacak vasıtaya binilir. Vasıtaya en son gelen büyük rütbeliden sonra, ondan küçük rütbeli hiçbir subay binemez. Binmek istese de saygısızlık etmiş olur. Ayrıca vasıtalara kumanda eden nöbetçi subayı da izin vermezdi.
   <br/>
   <br/>
   Gemiye çıkışlarda en kıdemli subay önce çıkar, diğerleri kıdem ve rütbe sırasına göre iskele üst tavasında durarak, kıç taraftaki geminin sancağını selamlayıp gemiye girerler. Eğer vasıtada yüksek rütbeli subay veya gemi kumandanı varsa, serdümen kolunu yukarı doğru kaldırarak gemi nöbetçi subayını bilgilendirir. Vasıtayı sancak tarafındaki iskeleye yanaştırır. Buradan yalnız yüksek rütbeli subay veya gemi kumandanı çıkar. Bunlar sancak lumbarağzında nöbetçi subay, 2. kumandan icabında gemi kumandanı tarafından karşılanır. Rütbesine göre silistire (harp gemilerinde gemi komutanını selamlamakta kullanılan tiz seda çıkaran düdük) ile selamlanır. Vasıtadaki diğer subaylar iskele lumbarağzından gemiye binerler.
   <br/>
   <br/>
   BAHRİYENİN AVANTAJLARI
   <br/>
   <br/>
   -Bu ve benzeri uygulamalara bakınca sizce denizcileri karacılardan farklı kılan nedir? Örneğin deniz subayları sanata daha yatkın. Ressamlar genelde bahriyeli.
   <br/>
   <br/>
   Kara subayı kötü şartlarda yaşar. Sınır boylarında, dağlarda. Zordur yaşamları. Oralarda uzun müddet yaşarlar. Kara zabiti, albay olunca, emekli olunca çöker. Yalnız emekli maaşına kalmıştır. Çocukları olmuştur, torunları olmuştur; zordur. Bahriyeli öyle değildir. Hep şehirde, iyi yerlerde kalır. Şimdilerde herkes gidiyor; ama denizci dışarıları gider görür. Umumiyetle lisan bilir. Görüş açısı daha geniştir.
   <br/>
   <br/>
   -Denizcinin hiç sevimsiz yanları yok mu?
   <br/>
   <br/>
   Tabii gemi hayatı karaya hiç benzemez. Sivile hiç benzemez. Çünkü aynı daracık bir yerde senelerce kalırsınız Nöbet tutarsınız. Yani anlayacağınız, “denizde, domuzda”…
   <br/>
   <br/>
   -O ne demek?
   <br/>
   <br/>
   Bir bahriye tabiri. Yani hep denizdesinizdir. Bahriyede argo da vardır. Karadaki sert askerî disiplin denizde gevşer. Neden? Asker, astsubay, subaylar hepsi daracık bir yerde. Orada karadaki disiplini uygulayamazsınız. Gene disiplin vardır; ama şekli değişmiştir. Daha ziyade saygı vardır. Aynı kaderi paylaştığınız için. Gemi batarsa hep beraber boğulursunuz. Sonra gemilerdeki arkadaşlık kardeşlikten ileridir. Hiç unutamazsınız. Bahriye ne kadar iyi olsa da meşakkatlidir. Gemi batarsa ya kurtulursunuz ya da şehit olursunuz.
   <br/>
   <br/>
   DEMOKRAT PARTİ VE ALTINCAN PAŞA
   <br/>
   <br/>
   -Deniz Kuvvetleri Komutanlığı, Demokrat Parti döneminde altın çağlarından birini yaşamış. Kitabınızda görev yaptığınız dönemde buna örnekler var. Özellikle de Sadık Altıncan Paşa döneminde…
   <br/>
   <br/>
   Deniz Kuvvetleri Komutanı Oramiral Mehmet Ali Ülgen emekli olunca Sadık Altıncan Paşa yerine geçti. Altıncan Paşa dürüst, sert bir askerdi. Aslen denizaltıcıydı. Rahmetli Menderes ona “Tam imar bakanı olacak adam” derdi. Hiç evlenmemişti. Yalnız bu mesleğiyle ilgilenmiş.
   <br/>
   <br/>
   -Sadık Altıncan Paşa döneminde neler yapıldı?
   <br/>
   <br/>
   Onun zamanında bahriyede çok önemli değişiklikler olmuştur. Özellikle bahriyenin kara tesisleri bakımından. İskenderun’dan Gölcük’e kadar dinlenme tesisleri, lojmanlar, orduevleri, karargâh binaları inşa edildi. Deniz askerinin gemilere gitmeden önce giydirilmesi, acemi eğitimi, o zamanlar Kasımpaşa’da yapılırdı. Erat işlem Taşkızak’ta idi. Yeni gelen asker, Taşkızak’taki asırlık hamamda yıkanır, saçları kesilir, ayakkabısından şapkasına kadar giydirilir, Gazi Hasan Paşa Kışlası’nda acemi eğitimi yapılırdı. Amerika’ya gemi almaya giden yüz askeri burada ben hazırladım. Kısacası bahriyenin ne kadar tesisi varsa Altıncan Paşa zamanında bitti.
   <br/>
   <br/>
   -Erat işlemleri daha sonra nerede yapılmaya başladı?
   <br/>
   <br/>
   Sadık Paşa Kuvvet Komutanı olunca erat işlemi İskenderun’a nakletti. İskenderun’da yatakhaneler, istirahat yerleri, sinema salonları, lojmanlar dar bütçeyle kısa zamanda yapıldı. Yassıada’yı yapan odur.
   <br/>
   <br/>
   -Altıncan Paşa daha sonra Demokrat Parti milletvekili oldu.
   <br/>
   <br/>
   Evet, Marmara’daki Yassıada’yı alarak kurs görecek bahriye subayları için eğitim tesisleri kurdu. Ama kader; 27 Mayıs’ta da kendi yaptığı Yassıada’ya gitti. Yaş haddinden emekli olunca Giresun’dan DP milletvekili olmuştu. İhtilal mantığı gariptir. Tutuklananlar avcı botları ile sıkı güvenlik içinde Yassıada’ya taşınıyordu. Bu nakil esnasında Sadık Paşa’nın elini sıktığı ve bavulunu taşıdığı için subaylar bile emekli edildi. Peki ne yapacaktık? Eski kumandanımızı görünce arkamızı mı dönecektik? Kendisini dürüstlüğü ve çalışkanlığından dolayı çok severdim. Onun zamanında bahriyenin kara tesislerinde mantar gibi binalar yükseldi. Gölcük hep onun zamanında inşa edildi. Allah rahmet eylesin.
   <br/>
   <br/>
   TÜRKİYE’DE OKUYAN LİBYALI BAHRİYELİLER TURGUT REİS İÇİN İZİN ÇIKARDI
   <br/>
   <br/>
   -Emekli olunca iş hayatına atıldınız. Türkiye ve Libya’da birçok inşaat yaptınız. Ancak bunlar içinde Trablusgarp’ta bulunan Turgut Reis’in türbesinin tadilatı sizin için ayrı bir öneme sahip. Nereden aklınıza geldi böyle bir çalışma?
   <br/>
   <br/>
   Ben İtalya’da Tobruk’la Derne arasındaki Haliç Bumba’da ve Beydağ’a yakın, Elmerj ve Elabiyar’da inşaatlar yaptım. Temas ettiğim Araplardan Türkçe konuşanına rastlamadım. İtalyanlar 1912’den 1945’e kadar Libya’da kaldılar. Yollar, oteller, moteller yapmışlar, çöl yollarını benzin istasyonlarıyla doldurmuşlar. Tarihî yerleri onarmışlar. Petrolü bulup işletmeye başlamışlar. Derne de İtalyan işgali yaşamış. Bu nedenle Araplar hâlâ mükemmel İtalyanca konuşuyor. Trablusgarp adını bile Tripoli olarak değiştirmişler. Bunu şunun için söylüyorum. 360 senelik iktidarımıza sahne olan Libya’da bizim hiçbir izimiz yok. Sadece Trablusgarp’taki Turgut Reis’in mütevazı mezarı insana mahzun mahzun bakıyor.
   <br/>
   <br/>
   -O zaman mı gördünüz Turgut Reis’in mezarını?
   <br/>
   <br/>
   Hayır, Deniz Kuvvetleri’nde iken Atatürk’ün Savarona yatıyla Libya Kralı Sunisi’yi ayaklarındaki romatizmanın tedavisi için Türkiye’ye getirip götürmüştük. Turgut Reis’in mütevazı mezarını ziyaret etmiş, bakımsızlığına üzülmüştüm. İşim dolayısıyla gittiğimde ise mezarı yine eskisi gibi haraptı. Konsolosumuz da çok üzüldüğünü;  ancak tahsisat olmadığı için onarılamadığını söyledi. Ben de “Bizim işçilerle seve seve tamir ederiz.” dedim. Çok memnun oldu, inşaat için Libya yetkililerinden de kendisinin izin alacağını söyledi. Ancak uzun süre izin çıkmadı. Aklıma Savarona Okul Gemisi’nde görevliyken dış limanları tanıma gezisi nedeniyle Deniz Harp Okulu’ndan iki Libyalı öğrenciyi hatırladım. Onlar Deniz Harp Okulu’nu bitirdikten sonra Libya’da önemli yerlerde görev yapıyorlardı. Telefon ettim. Elcefri isimli öğrenci hemen izin alıp bana getirdi. Ben de boyacı, sıvacı, duvarcı, bizim işçileri türbeye soktum. Her tarafı pırıl pırıl yaptık.
   <br/>
   <br/>
   Sandukanın üzerindeki yeşil çuha örtü çok yıpranmış, döküntü haldeydi. İstanbul’da uzun araştırmalardan sonra Fatih’te bir ustaya çuha üzerindeki yazılarıyla birlikte yaptırıp sandukanın üzerine örttük.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15695-34-bir-bahriyelinin-seyir-defterinden.html), [web.archive.org (arşiv bağlantısı)](http://web.archive.org/web/20120313185712/http://www.aksiyon.com.tr:80/aksiyon/haber-15695-34-bir-bahriyelinin-seyir-defterinden.html)
