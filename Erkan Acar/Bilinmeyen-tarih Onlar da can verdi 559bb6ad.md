# Onlar da can verdi

*Erkan Acar Bilinmeyen-tarih*

<div>
 <p>
  <font>
   Mehmetçik kavramının bizler için çok özel anlamı vardır. Çanakkale’de kilolarca ağırlıktaki top mermisini sırtlayan Koca Seyyit’te, Erzurum’da Ruslara karşı cansiparane mücadele veren Nene Hatun’da tam olarak kendini bulur bu kavram. Gabar, Cudi gibi adlarını son yirmi yılda belleklerimize yerleştirdiğimiz daha nice yüksek rakımlı tepelerde PKK ile mücadele eden yiğitlere demişizdir Mehmetçik.
   <br/>
   <br/>
   Mehmetçik bizim için Ahmet’tir, Mehmet’tir, Selim’dir, Nuri’dir, Ayşe’dir, Fatma’dır. Bunun yanı sıra Türkiye’deki azınlıkların da Osmanlı’da paşa konumuna kadar yükseldikleri, padişahların özel iltifatlarına mazhar oldukları çoğu kişinin malumudur. Ancak sıra savaşa gelince bu kahramanların birden sahneden çekildiklerine dair bir düşünce yer etmiştir hepimizin hafızasında. Onlar akıllıdır, zekidir. İktisat gibi önemli alanlarda kurtarıcılık rolü üstlenen azınlıkları Çanakkale’de hiç mi olmamıştır? siperinde aç susuz, elinde silahı düşman bekleyen Mehmet’in yanında göremeyiz. Türkiye’deki azınlıklar arasında bu topraklar için canını feda edenler hiç mi olmamıştır? Olmuşsa kimlerdir? Bugüne kadar pek işlenmemiş bu konu ile ilgili ilginç bir araştırma tamamlanmak üzere.
   <br>
    Ülkemizdeki bin 300 Rum asıllı, 21 bin Musevi, 45 bin Ermeni ve 8 bin Süryani vatandaşımızı ilgilendiren bu araştırma emekli bir topçu albay tarafından yapılıyor. Araştırmayı yapan emekli Topçu Kıdemli Albay İsmail Özdilek aynı zamanda belgesel film yönetmeni. Özdilek, sponsor bulabilirse araştırmasını belgesel film haline getirmeyi de amaçlıyor.
    <br>
     Ona göre gayr—ı müslim bir vatandaşımızın, özellikle geçen yüzyılın başında bizimle birlikte cephede mücadele etmesi çok önemli: “Dünyadaki milliyetçilik akımları, iç ve dış kışkırtmalara ve dönemin olumsuzluklarına rağmen gayr—ı müslim vatandaşlarımız ülkesi için her cephede savaşlara katılıp ölmüşlerdir. Cumhuriyet döneminden günümüze kadar da bu vatandaşlarımız anayasal görevlerini, askerlik hizmetlerini, vergilerini ödemekte, iş imkanları yaratmakta ve diğer vatandaşlarımız gibi hukuk önünde eşitlik prensibine göre yaşamlarını sürdürmektedirler. Bana göre yukarıdaki görevlerini yapan doğulusu, batılısı, kuzeylisi, güneylisi bütün vatandaşlarımız saygın vatandaşlardır.”
     <br>
      Özdilek, çalışmasının topluma müspet etki yapacağı inancında. Toplum hayatı içinde iyi ve kötü insanların varlığının bir gerçek olduğunu, günümüzde de yurtiçi ve yurtdışında Türkiye Cumhuriyeti kimliği taşıyıp da ülkeyi bölüp yıkmaya çalışan insanların olduğunu söyleyen Özdilek, aynı şeylerin Osmanlı dönemi için de söz konusu olduğunu belirtiyor. Osmanlı döneminde de gayr—ı müslimlerin iyisi de kötüsü de bulunduğunu ifade eden Özdilek, canlarını feda edebilecek kadar bu ülkeyi seven gayr—ı müslimlerle kötü emellilerin birbirine karıştırılmasının büyük hata olacağının altını çiziyor.
      <br>
       Askerlik maceraları 14. yüzyıla dayanıyor
       <br>
        Eldeki bilgilere göre Osmanlılar, 14. ve 17. yüzyıllarda Avrupa’da küçük beylik olan Voynuk ve Martolos’ları casusluk, kale muhafızlığı, sınır emniyeti, geri hizmet, jandarma gibi bazı işlerde vergi muafiyeti veya ücret karşılığı 10—15 yıl gibi sürelerle asker olarak çalıştırdı. Arşiv kayıtlarına bakıldığında 1488’de Semadirek Kalesi’nde 50 topçudan 32’si gayr—ı müslimdi. Yine 1492’de aynı bölgede bulunan Hıram Kalesi’nde 4, Niğbolu Kalesi’nde 11, Holovnik Kalesi’nde 9 gayr—ı müslim topçu bulunmaktaydı.
        <br>
         Osmanlı’da gayr—ı müslimler tarım ve ticaretle uğraşır, askerlik yapmaz, bu hizmetler yerine kendi güvenliklerini sağlayan devlete cizye denilen vergiyi öderlerdi. Türkler ise savaşlara katıldıklarından gayr—ı müslimler gibi ekonomik gelişmeleri olmazdı.
         <br/>
         Geniş bir coğrafyada kurulu olan Osmanlı yaptığı muharebelerde asker ihtiyacını karşılamakta zorluklar yaşardı. Devamlı yapılan muharebeler ve asker kaybı nedeniyle ilk olarak donanmanın ihtiyacı için 1835’te Babıali, İç Anadolu bölgesinden 1098 gayr—ı müslimi askere aldı. Bu sınırlı uygulama başlangıçta ülke genelinde yoğun tepkilerle karşılaştı.
         <br/>
         Donanma için Sivas’tan 219, Amasya’dan 84, Erzurum’dan 217, Hafik’ten 35, Divriği’den 98, Tokat’tan 43, Zile’den 16, Van’dan 201, Ankara’dan 99 ve Nevşehir’den 86 kişi olmak üzere toplam 1098 gayr—ı müslim askere alındı. Ancak bu ilk uygulamalar pek de kolay olmadı. 1837’de yine donanmanın ihtiyacı için beş yıl süreli diğer Müslüman askerler gibi rütbe, terfi ve vergi muafiyetleri tanınarak bin 500 gayr—ı müslim askere alındı. Ve ilk kez 1838 Mısır Seferi’nde Hafız Hakkı Paşa ve onun askeri danışmanı Polonyalı Moltke, kara birlikleri için de her mangada bir Ermeni veya bir Ermeni taburu teşkilini tartıştı.
         <br/>
         Gayr—ı müslimlerin Müslümanlarla birlikte askerlik yapmaya başlaması bazı sorunları da beraberinde getirdi. İlk örneklerde gözlenen bazı olaylar, Osmanlı’da yaşanan hoşgörüyü bütün çıplaklığı ile ortaya koydu. Ancak bazı tereddüt ve endişeler, bu hoşgörü ortamını baltalamaya yetti.
         <br/>
         Özdilek, gayr—ı müslim ve Türk askerlerinin kaynaşmasını şöyle dile getiriyor: “1847’de Kaptan—ı Derya Halil Rıfat Paşa komutasında Osmanlı donanmasına alınan gayr—ı müslimlerle Türk gemileri Akdeniz’e açılır. Seferin beşinci gününde gemi Gelibolu’ya gelir. O günler Hıristiyanların yortu günüdür. Gayr—ı müslim askerler karada kiliseye gitmek isterler. Fakat kaçacakları düşünülerek kıyıdaki papazı gemiye getirirler. Gemideki bir bölmeyi ibadethane yaparak dualarını yaparlar. Bu olay gayr—ı müslim askerler üzerinde müsbet etki yapar. Bilahare dönemin şeyhülislamı her geminin birer kiliseye döndürüleceğinden endişe ederek buna izin vermez. Ve erler bundan sonra ibadetlerini karada yapmaya devam eder.”
         <br/>
         Söz konusu dönemlerde Osmanlı ordusunda da önemli değişiklikler yapıldı. 8 Eylül 1843’te coğrafi durum dikkate alınarak 5 adet ordu kuruldu. 1. Ordu Hassa Ordusu yani Padişah’ı koruyan ordu olarak İstanbul’da, 2. Ordu yani Dersaadet Ordusu Üsküdar’da, 3. Ordu Makedonya’da, 4. Ordu Harput’ta (Elazığ) ve 5. Ordu da Şam’da teşkil edildi. Kırım Savaşı, gayr—ı müslimlerle Türk ordusu arasındaki ilişkilerin müsbet geliştiği bir savaş oldu. Bu savaşta İngiltere ve Fransa Osmanlı’nın yanında yer aldı. Bu nedenle gayr—ı müslimler Osmanlı devletine büyük destek verdi. Ve bu nedenle de Osmanlı’da 14 Mayıs 1855’te askerlik için gayr—ı müslimlerce ödenen cizye vergisi kaldırıldı.
         <br/>
         1847’de şeyhülislam gayr—ı müslimlerin karada istihdamına izin verdi ve padişah da buna katıldı. 1848’de donanma için 1481 gayr—ı müslim seçildi. Seçimde 300 gayr—ı müslime karşı bir, 100 Müslümana karşı da bir asker esası dikkate alındı.
         <br/>
         Bu dönem gayr—ı müslimleri askere ısındırmak için din vergisi olan cizyeden muafiyet, gemiler yerine tersanelerdeki esnafat—ı askeriye taburlarında istihdam, askerlik sonu terhis ve kendi yerine başkalarını vekil tayin etme gibi uygulamalara gidildi.
         <br/>
         1856’de Tanzimat’ın ilanı ile “Muhafaza—i vatan için asker vermek ahalinin fariza—i zimmetidir” sözü ile Osmanlı topraklarında yaşayan herkese askerlik vazifesi öngörüldü. Asker vermeyi bütün halkın boynunun bir borcu olarak gören bu yaklaşım Hıristiyan ve Müslüman eşitliğinin gereği olarak kabul edildi.
         <br/>
         Askeri okullara gayr—ı müslim alınıyor
         <br/>
         Gayr—ı müslim öğrenciler askeri okullara alınmaya 1863’te başladı. Başlangıçta Rum, Ermeni, Katolik, Musevi ve Bulgar milletinden 32 çocuk alındı. Bu uygulamaya İngiltere, Fransa, Yunanistan ve Prusya teşekkür etti. 22 Ocak 1877’de bütün askeri okullar gayr—ı müslimlere açıldı. O dönemde 136 gayr—ı müslim öğrenciden 45’i Musevi, 91’i Hıristiyandı. Bu öğrenciler askeri lise olan Gülhane, Soğukçeşme, Beşiktaş, Paşakapısı, Toptaşı, Bursa, Edirne, Erzincan, Diyarbakır, Sivas, Halep ve Şam askeri rüştiyelerine kaydedildi.
         <br/>
         Ayrıca bu dönem 93 Harbi denilen Osmanlı—Rus harbiydi. Ruhani liderlerin teşvikiyle gönüllülerden oluşturulan 12 adet taburdan bir tanesi de gayr—ı müslimlerden teşekkül ettirildi. Bu tabur askerleri ellerinde bir yüzü Osmanlı bayrağı diğer yüzü de haçlı olan bayrakla bando eşliğinde İstanbul sokaklarında gezerler ve Sırbistan’daki isyanı bastırmak için sevk edilirlerdi.
         <br/>
         II. Abdülhamit gayr—ı müslimleri onore etmek için iki Rum, iki Ermeni ve bir Museviyi yanında yaver olarak görevlendirdi. Ve gayr—ı müslimlerin muvazzaf subay olabileceğine karar verdi.
         <br/>
         Museviler padişahın sağlık işleriyle beraber ticaret, tarım ve askerlik işleriyle de uğraşırdı. Hahambaşı Moşe Levi, Nisan 1893’te ruhani meclis üyelerine mektup göndererek İspanya’dan beri Osmanlıların kendilerine kucak açtığını açıklar. Levi, Sultan Abdülmecit’in Yahudilere eşit davrandığını, Musevilere isnat edilen kan iftirasının tamamen asılsız olduğunu, Rusya’dan kaçan mazlum Yahudilere Sultan Abdülhamit’in kucak açtığını belirterek şunları söyledi: “Bizim vatan hizmetlerimizin hakiki Türkler gibi aziz vatanımızın ordusunda hizmet demek olduğunu düşünüyorum. Bunu yapmakla sadakatimizi gösterebiliriz.”
         <br/>
         Ruhani Meclis üyeleri bu kararı kabul etti. Ve II. Abdülhamit teklif karşısında memnuniyetini belirtti. Ve böylece Musevi vatandaşlarımız ordunun her yerinde görev almaya başladı.
         <br/>
         Öte yanda Batılılarla varılan anlaşma gereği jandarma alaylarına yüzde 2 oranında gayr—ı müslim alındı. Bu orana göre Bitlis’te 162, Diyarbakır’da 144, Sivas’ta 162, Erzurum’da 60 Ermeni jandarma görev yapmaya başladı. Bu dönemde her yerde gayr—ı müslim jandarma askerin görev yaptığı tespit edildi.
         <br/>
         1908’de zorunlu askerlik
         <br/>
         Gayr—ı müslimlere zorunlu askerlik 21 Temmuz 1909’da getirildi. Başlangıçta İstanbul, Hicaz, Yemen, Basra muaf tutuldu. Nüfus sayımı yapılmadan gönüllüler hariç askere alım yapılmayacaktı. Ayrıca din adamları ve öğrencileri ile ilkokul öğretmenleri muaf tutuldu. Uygulama dönemin şartlarından dolayı kolay olmadı.
         <br/>
         Rum Patriği Yakovim Efendi, 28 Mart 1910’da Ortodoks Rumlara bir beyanname yayımlayarak cemaatine şöyle seslendi: “Şayan—ı şükrandır ki, muhterem hükümetimiz müsavaat—ı hukuk esasına istinaden muazzez şanlı vatanımızı silahla müdafaa etmek hukukunu bizim milletimize de bahşetme lütfunda bulundu. Vatan—ı muazzezemize karşı bu ulvi ve mukaddes vazifenin ifası içün, gerek silaha davet olunan gerek olmayanlar nüfus teskereleri ile vaftiz vesikalarını muntazam bir halde bulundurmalıdır. Ale’l—umum cümleniz ve ale’l husus taht—ı silahta bulunan muti, namuskâr ve silah arkadaşlarınıza karşı muamelatta nazik olmalısınız. Şayet bir ifadeniz, yahut bir şikayetiniz bulunursa silsile—i meratibe riayet ederek amirlerinize beyan ve tebliğ etmelisiniz.”
         <br/>
         Ancak iki sene sonra muayenesini tamamlayanlar törenlerle tertip edildikleri kıtalara sevk edildi. Mevcut kayıtlarda 1910 yılında Rumeli’den tertip edilen gayr—ı müslimler Erzurum’a, Selanik’ten alınan 200 Rum ise Yanya İstihkam Taburu’na gönderildi. Hatta Rodos’un İtalyanlar tarafından işgalinde adadaki 70 Osmanlı askerinden 40’ı gayr—ı müslim idi.
         <br/>
         Özdilek, gayr—ı müslimlerin askere sevk törenlerini şöyle belirtiyor: “Askere sevk törenleri çok önemliydi. Gayr—ı müslimler Osmanlı askerleriyle karışık olarak birliklere tertip edilirlerdi. Topkapı Sarayı’nın civarında çadırlar kurulur, ilan edilen günde adaylar toplanırdı. Kura çekimi üç günde tamamlanır ve Batı’da oturanlar Doğu’ya, Doğu’da oturanlar da Batı’ya gidecek şekilde kura torbaları hazırlanırdı. Mülki amir kura çekiminden önce coşkulu bir konuşma yapardı. Ortaya yeşil ve kırmızı atlastan yapılmış iki torba getirilirdi. Yeşil torbadan adayın önce ismi, kırmızı torbadan da gideceği birliği belirleyen numara çekilirdi. Daha sonra topluca bando eşliğinde askeri kıyafet giyimi için harbiye nezaretine götürülürlerdi. Hazırlıkları bitenler bandonun çaldığı Marş—ı Sultani ve selam havasıyla trenle kıtalarına uğurlanırlardı.”
         <br/>
         Kutsal kitaplar üzerine yemin
         <br/>
         Acemilik eğitiminden sonra yapılan yemin töreninde ise erler, kendi din adamları önünde; Müslümanlar Kur’an—ı Kerim, Hıristiyanlar İncil, Museviler de Tevrat üzerine ayrı ayrı ve Türkçe yemin ederlerdi.
         <br/>
         Gayr—ı müslimlere gerek askeri okulda gerekse kışlada görev yaparken Osmanlı askerinin tatiline ilaveten kendi dini günlerinde de izin verilirdi. Osmanlı ordusundaki Rum Ortodoks askerler her sene pazar günleri dışında Hazret—i İsa’nın doğum günü yortusunda iki, miladi yılbaşında bir, haçın suya atılma yortusunda bir, Hazret—i Meryem’in Hz. İsa’ya hamile kaldığının müjdelendiği günün anısına kutlanan yortuda bir, büyük ve küçük paskalya yortularında üç, Havariyyun yortusunda bir, Hz. Meryem yortusunda bir gün olmak üzere toplam 10 gün daha izin kullanırlardı.
         <br/>
         1910’da askeri okullarda ve kışlalardaki gayr—ı müslimlere cumartesi ve pazar günleri sinegog ve kiliseye gitme izni verildi. Bu izinler Müslümanlar için cuma, Museviler için cumartesi, Hıristiyanlar içinse pazar günü idi.
         <br/>
         Gayr—ı müslim vatandaşlarımız için verilen bu haklar Cumhuriyet döneminde de devam ediyor. Günümüzde gayr—ı müslimlerle Müslüman vatandaşlar arasında bir ayırım gözetilmiyor. Askerlik işlerinde bir ayırım yapılmaksızın Türkiye Cumhuriyeti Anayasası’nda belirtildiği gibi vatandaşlık hizmetleri, seçme seçilme hakları, her türlü seyahat özgürlüğüne sahipler.
         <br/>
         Bu önemli çalışmasını kısa süre içinde tamamlayacak olan emekli Albay Özdilek tarihin okuyarak değil araştırılarak öğrenileceği inancında. TRT tarafından çekilen “Kurtuluş” dizisine ‘askeri danışmanlık’ yapan, Amerika’nın Florida eyaletindeki MCM stüdyolarında kısa süreli bir eğitim gören Özdilek, daha önceden de Genelkurmay Başkanlığı’nın isteğiyle birçok belgesel filme imza atmış. 40 yıl süren askerlik mesleğinden emekliye ayrıldıktan sonra çalışmalarını halen kendisinin kurmuş olduğu World—A/Production” adlı film şirketinde sürdüren İsmail Özdilek’i böyle bir çalışmaya yönelten 1997’de bir Gelibolu film projesi üzerinde çalışmalar yaparken tesadüf ettiği Çanakkale ve Süveyş harblerine katılıp madalya ile ödüllendirilen Rum asıllı Yüzbaşı Sokrat’ın hatıraları olmuş. Aynı zamanda liselerde milli güvenlik dersine giren Özdilek, öğrencileri ile yaptığı dersleri ‘Bizleri de Dinleyin’ ismiyle kitaplaştırarak Kastas Yayınları arasında yayınladı.
         <br/>
         Hayatını kaybedenler hakkında bilgi az
         <br/>
         Askerlik hizmetine girip savaşa katıldıkları için gayr—ı müslim vatandaşlarımız içinde tabii ki bu topraklar için can verenler de olmuş. Bu isimleri tespit etmek için mezar arayışına giren Özdilek, bilgi ve belge sıkıntısı çekmiş. Çünkü I. Dünya Harbi zamanında hayatını kaybeden gayr—ı müslimlerin naaşlarının İstanbul’a getirilmesi mümkün değildi. Hatta yakın zamanlar için bir arayış içine girildiğinde bile bu zorlukla karşılaşılmıyor değil. Özdilek, Şişli Ermeni Mezarlığı’nda askerlik hizmetini yaparken hayatını kaybeden gayr—i müslim vatandaşlarımıza ait iki mezar bulabilmiş.
         <br/>
         Mezarlardan birisi vatani görevini yaparken yakalandığı bir sarılık hastalığı sonucu hayatını kaybeden Garo Balımyan’a ait. Kimyager olan Balımyan, 1972 doğumlu. Urfa’da kısa dönem askerliğini bitirmesine iki üç ay kala çok hızlı ilerleyen bir mikroba yenik düşüyor bedeni. Urfa’da vatani görevini yerine getirdiği birlikte okuma yazma bilmeyenlere öğretmenlik yapan Balımyan için önce İstanbul GATA Askeri Tıp Akademisi’nde bir tören düzenleniyor. Şişli Ermeni Mezarlığı görevlileri, Balımyan’ın mezarı başında gözyaşı döküldüğünü ve askeri törenle gömüldüğünü anlatıyor.
         <br/>
         Şişli Ermeni Mezarlığı’ndaki ikinci mezar ise Asteğmen Garbis Kuyumcuyan’a ait. Asteğmen Kuyumcuyan, 1976 yılında komutanlığını yaptığı araçla askeri bir göreve giderken kaza geçirir. Kazada kendisi ile birlikte bir er şehit olur. 25 yaşında hayata veda eden Kuyumcuyan, ailesinin tek erkek çocuğu. Yüksek mühendis olan Kuyumcuyan da bu topraklar için canını feda eden gayr—ı müslim vatandaşlarımız listesinde yer alıyor.
         <br/>
         Ermeni Mezarlığı’nı gezerken, dikkatimizi iki Kore gazisi çekiyor. Kirkor Ayvacıyan ve Antranik Terziyan. Kirkor Ayvacıyan, 1929 doğumlu ve üç yıl önce hayata veda etmiş. Antranik Terziyan ise 1904 doğumlu. O da 1983 yılında gözlerini hayata yummuş.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1245 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2297), [web.archive.org (arşiv bağlantısı)](http://web.archive.org/web/20050217130702/http://www.aksiyon.com.tr:80/yazdir.php?id=2297)
