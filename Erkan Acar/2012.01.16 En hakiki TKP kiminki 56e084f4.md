# En hakiki TKP kiminki?

*Erkan Acar 2012.01.16*

<font class="agenda2NewsSpot">
 Geleneksel TKP çevreleri partinin ulusalcılıkla özdeş hâle gelmesinden rahatsız.  Bu yüzden Türkiye Komünist Partisi’ni yeniden kurmaya karar verdiler. Program ve tüzük çalışmaları son aşamaya geldi. Parti kurulursa nur topu gibi iki adet TKP’miz olacak!
</font>
<font class="newsDetail">
 <p>
  Türkiye’de yaşanan değişimlerden herkes payını alırken bundan en çok etkilenen kesimlerden biri de sosyalistler oldu. Ergenekon soruşturması sosyalist çevreler için bir nevi turnusol kâğıdı işlevi gördü. Kim gerçek solcu kim ulusalcı net bir şekilde ayrıştı. İşçi Partisi zaten 1990’lı yılların sonuna doğru tamamen rengini belli etmişti. ÖDP ve TKP ise sürece dayanamayarak, ince bir çizgi ile ayrılan salonun ulusalcı köşesine hemen geçti. Süreçte başta ÖDP ve TKP olmak üzere birçok solcu sendika, sivil toplum örgütü ve medya çizgilerinde değişikliğe gitti.
 </p>
 <p>
  Şu sıralar sosyalistler arasında yeni polemikler gelişiyor. TKP isminin ulusalcılık ile yan yana gelmesinden rahatsız olan geleneksel TKP çevreleri kolları sıvadı. “Ürün” isimli dergi etrafında bir araya gelen sosyalistler, geleneksel ‘Türkiye Komünist Partisi’ni (TKP) yeniden kurmaya hazırlanıyor. Program ve tüzük çalışmaları tamamlanıp parti kurulursa ilginç bir durum ortaya çıkacak. Çünkü o zaman Türkiye’nin aynı adı taşıyan iki ayrı partisi olacak. Geleneksel TKP taraftarları, partilerinin isimlerinin 2001 yılında ayrı bir fraksiyon olan Sosyalist İktidar Partisi (SİP) çevresince ele geçirildiğini ileri sürüyor. Ve onlara göre bugünkü  TKP’nin geleneksel TKP ile bir ilgisi yok.
 </p>
 <p>
  TKP Türkiye’de sosyalist geleneğin en eski partilerinden biri. Yasaklı TKP, 1987’de TİP ile birleşerek Türkiye Birleşik Komünist Partisi (TBKP) adını aldı. TBKP daha sonra Anayasa Mahkemesi tarafından kapatıldı. Ancak taraftarları TKP’yi yeniden kurma çalışmasına devam etti. 1995 ve 1996 yıllarında bir araya gelmeye çalıştılar. 1997 yılında Ürün adıyla yasal bir dergi çıkarttılar. Ancak SİP 2001 yılında isim değişikliğine giderek parti adını TKP olarak değiştirdi. TKP’liler, SİP’in oldubitti ile isim değiştirip TKP adını almasına karşı yüzlerce imzayla itiraz etti. TKP geleneğini devam ettirmek isteyen sosyalistler geçen yıl “Suphi’den Bilen’e Gelenek Yaşıyor Girişimi (SBGYG)” başlattı. Hatırlanacağı gibi Mustafa Suphi 1920 yılında kurulan TKP’nin ilk genel başkanı idi. İsmail Bilen ise, yasaklı TKP’nin 1983 yılında hayatını kaybeden son genel başkanı idi.
 </p>
 <p>
  SBGYG Sözcüsü Onur Balcı, şu anda var olan TKP’nin kurucuları ve özellikle önde gelenlerinin arasında hiçbir TKP’li olmadığına dikkat çekiyor. Hâlihazırdaki TKP’nin “TKP’li olmayanlar” tarafından 2001 yılında kurulduğunu anlatan Balcı, bu konuda hayli dertli:
 </p>
 <p>
  “Sosyalist sol gelenek içinde yer alan herhangi birine mevcut partiyi sorduğunuzda, onların TKP’li değil, SİP’li olduğu cevabını alırsınız. Kendilerine TKP diyor ve yasal olarak bu isim kullanılıyorsa da sosyalist bünye onların bu ismini kabul etmemiştir. Pek çok sosyalist yapı bu parti mensuplarına hâlâ SİP’li diye hitap etmektedir. Kökeni Türkiye İşçi Partisi’dir (TİP). TİP, bizlerin olumsuz olarak nitelediği bir parti değildir. Dost örgütler arasında yer almaktadır. Ne var ki diğer dost örgütlerden bir farkı yoktur. Diğer örgütlerin TKP adına konuşması, TKP kurması nasıl etik olmazsa, bu partiyi kuranların da TKP ismini alması o kadar etik dışıdır.”
 </p>
 <p>
  Geleneksel TKP’yi kurmak isteyen Ürün çevresi, mevcut TKP’nin gerçekte TKP karşıtı olduğunu bizzat kendi sözcüleri tarafından defalarca dile getirdiğine dikkat çekiyor. Onlara göre TKP Merkez Komite üyeliğine devam eden, o zamanki SİP’in genel sekreteri Kemal Okuyan’ın Yunanistan Komünist Partisi Radyosu’yla Ekim 2000’de yaptığı söyleşi bunun en önemli delili. Yani SİP’liler isimlerini TKP yapmadan çok kısa bir süre önce yapılan bu söyleşide TKP ismini almak istemediklerini net bir şekilde ortaya koyuyorlardı.
 </p>
 <p>
  Onur Balcı, komünist ve sosyalistlerin gelenekleri konusunda çok hassas olduğunu ve onaylamadıkları bir siyasi akımla aynılaştırılmaktan hoşlanmadıklarını anlatıyor. Hareketin sebebinin ideolojik ve politik olduğunu kaydeden Balcı, “Mevcut partinin, yani şimdilik TKP adıyla faaliyet yürüten SİP’lilerin ideolojik ve politik çizgisinin TKP geçmişiyle, TKP gelenekleriyle uzaktan yakından ilgisi yoktur. Kısacası, aynı adla bir parti kurma niyetimiz, TKP adının bize ait olması ve bu partinin politik çizgisinin TKP ile uzaktan yakından hiçbir ilgisinin olmadığını düşünmemizdendir.” diyor. TKP’liler, 15 Ocak’ta İzmir’de, 22 Ocak’ta da Bursa’da tüzük ve program çalışmalarına devam edecek.
 </p>
 <p>
  Peki, “Siyasal Partiler Yasası açısından aynı adı taşıyan ikinci bir partiyi kurmak problem oturmayacak mı?” Balcı, şu bilgileri veriyor:
 </p>
 <p>
  “Arkadaşlarımız Siyasi Partiler Yasası’nı inceledi. Kesin bir sonuç çıkmadı. Biz, SPY’ye göre de bir sorun olmayacağını umut ediyoruz. Çünkü yasa, aslında başkasının geleneği üzerine bir diğerinin isim hakkı talebinde bulunabileceğini öngörmemiş. O yüzden bunu engelleyecek bir düzenleme yapılmamış. Ama, biz, SİP’in iyi niyetle bu isimden vazgeçeceğini, kendilerinin gerçek geleneklerine döneceklerini, kendi isimlerini alacaklarını ve TKP adını TKP’lilere bırakacaklarını düşünüyoruz. Böylece, bu sürecin, sizin deyiminizle ‘sorunsuz’ atlatılacağını umut ediyoruz. Bu olmadığı takdirde, yani SİP yönetimi TKP isminden vazgeçmediği takdirde çözüm hukukçular eliyle olacaktır. Memleketimizde hâlen cumhurbaşkanlığı süresinin bile net olarak bilin(e)mediği, sürenin yorumlara bırakıldığı göz önüne alınırsa, iki partinin aynı isimle faaliyet yürütmesinin çok da şaşırtıcı olmayacağını söyleyebiliriz.”
 </p>
 <p>
  İsimleri aynı olsa da ikinci bir TKP, hem gelenek hem amblem hem logo hem de marş olarak ilkinden farklı olacak. Geleneksel TKP’liler bu kadar yoğun farklılığın iki parti arasındaki ayrımı göstermeye yeteceğini düşünüyor.
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=934C5CEF8157C5881C544B2B08948194?newsId=31595), [web.archive.org (arşiv bağlantısı)](http://web.archive.org/web/20120120194359/http://aksiyon.com.tr:80/aksiyon/newsDetail_getNewsById.action;jsessionid=934C5CEF8157C5881C544B2B08948194?newsId=31595)
