# ‘Türk tarihi dönüşüm tarihidir’

*Erkan Acar 2002.02.16*

<div>
 <p class="spot">
  Emekli Tümgeneral Mahmut Boğuşlu Paşa'ya göre 2500 yıllık Türk tarihini bir bütün olarak ele almak gerekli. Paşa, bu tarihin Orta Asya'da iken İslamiyet'le tanışarak dönüşüme uğradığını, hilafetin alınmasının, cumhuriyete geçişin diğer dönüşüm noktalarını oluşturduğunu söylüyor
 </p>
 <p class="metin">
 </p>
 <img border="0" src="/web/20020414132204im_/http://www.aksiyon.com.tr/2002/376/resimler/turk.jpg"/>
 <p class="metin">
  Çin Seddi'nden Viyana kapılarına kadar dayanan tarihimiz hakkında bugüne kadar çok şey yazıldı ve yazılmaya da devam ediyor. Bu tarihin parçalarının her biri ayrı ayrı ciltlere konu oldu. Ancak 2 bin 300 senelik bu tarihin geneli hakkında stratejik değerlendirme yapan nitelikli çalışmalara sahip değiliz.
 </p>
 <p class="metin">
  Emekli Tümgeneral Mahmut Boğuşlu, bu eksikliği görerek ilginç bir çalışma yaptı. Boğuşlu Paşa, tarihte her olaya takılıp kalmanın stratejik değerlendirme yapmayı zorlaştırdığı inancında. Ona göre 2 bin 300 senelik bu tarihe kuşbakışı bakılabilse birçok ders çıkarılabilir.
 </p>
 <p class="metin">
  Boğuşlu Paşa'nın Kastaş Yayınevi tarafından yayınlanacak olan sözünü ettiğimiz "Türk Tarihi'nde Dört Büyük Dönemeç" isimli yeni çalışması bu eksikliği giderebilecek nitelikte. Çalışma yakında kitapçı raflarında yerini alacak.
 </p>
 <p class="metin">
  Türk tarihinin stratejik değişim noktaları üzerinde duran Boğuşlu Paşa, 2 bin 300 yıllık tarihi dört büyük ana olaya ayırarak değerlendiriyor. Buna göre tarihimizdeki dört büyük dönemeç şöyle:
 </p>
 <p class="metin">
  Türk–Çin İlişkileri ve Batıya Doğru Hareketler
 </p>
 <p class="metin">
  İslamiyet ile İç İçe Geçen Din ve Kültür Olayları
 </p>
 <p class="metin">
  1517 Hilafetin Getirilmesi
 </p>
 <p class="metin">
  1923 Cumhuriyet'in İlanı
 </p>
 <p class="metin">
  Tarihi neden bu türden bir bakış açısı ile yorumladığını şöyle anlatıyor:
 </p>
 <p class="metin">
  "Benim tarihe ilgim taktik ve stratejik açıdan. Bu tarih onbinlerce sayfalık bir tarih. Ben bunları yüz sayfada toparlamak istedim. Çünkü tarihinin bütünü konusunda bir milletin bilgisi çok önemli. Tarihini avucunun içerisine alabilecek kadar özetleyen bir millet, daha iyi bir millet olur."
 </p>
 <p class="metin">
  Dönüm noklarında olayların daha iyi anlaşılabildiğini kaydeden Boğuşlu Paşa, bu konuda şu saptamalarda bulunuyor:
 </p>
 <p class="metin">
  "Türk tarihi bir dönüşüm tarihidir. Çin tehdidi İslamiyet'e dönüşüyor. İslamiyet hilafete. 1923'te ise Cumhuriyet'e. Bu dönüşüm noktalarını avucumuzun içine yazmayı amaçladım. Olaylara Türkiye Cumhuriyeti açısından baktım. Matematik formülü gibi kurguladım. Dünyada Türk milleti gibi milli gücü tarih bilinci ile artırılabilir millet pek yok gibi. Türklerin milli güç kaybının fazla olduğu inancındayım. Milli güç kaybını da en iyi tarih kültürü ile azaltabiliriz. Bu nedenle Türk tarihine kuşbakışı bakmaya çalıştık."
 </p>
 <p class="metin">
  Boğuşlu Paşa'nın bu çalışması emekli olduktan sonra kaleme aldığı ilk eser değil. Türk siyasi yaşamının 40 yıllık zaman diliminde birçok önemli olaya şahitlik yapan Boğuşlu Paşa, 22 Şubat 1962'de Talat Aydemir Olayı'nda Harp Okulu İstihbarat ve Eğitim Şube Müdürü görevinde bulundu. 12 Mart 1971'de Kara Harp Akademisi öğretim üyeliği de yapan Boğuşlu Paşa, 12 Mart 1974'te Kıbrıs Barış Harekatı'nın temelini teşkil eden 6. Kolordu'nun da Kurmay Başkanlığı görevini yerine getirdi. Kıbrıs Harekatı'nda yaşadıklarını "6. Kolordu Kıbrıs Harekatı Üzerinde Karargah Subaylarına Rapor" adıyla kaleme aldı. 22 Aralık 1978'de Gaziantep'te konuşlu 5. Zırhlı Tugayı Komutanı olarak Kahramanmaraş Olayları'na müdahale eden Boğuşlu Paşa, askerlik hatıralarını ise "1960–1978 Olayları, Anılar—Yorumlar" ismiyle kaleme aldı.
 </p>
 <p class="metin">
  Kelebek avcısı turistler
 </p>
 <p class="metin">
  1984 yılında Isparta 58. Tümen Komutanlığı görevi sonrasında emekliye ayrılan Boğuşlu Paşa, hatıralarında bölücü terör örgütü PKK'nın alt yapısının dış mihraklar tarafından 1970'li yılların başlarında hazırlanışını ve askeri istihbaratın bu konudaki çalışmalarını şu ilginç örnekle anlatıyor:
 </p>
 <p class="metin">
  "1966 yılıydı. Biz Mardin Cizre'de seyyar jandarma tugayında görev yapıyorduk. Jandarma Genel Komutanı Tümgeneral Haydar Sükan denetlemeye geldi. Cebinden çıkardığı deftere bakarak bulunduğumuz bölgede kelebek avcısı turistler ve niyetlerine dair bilgiler verdi. Biz o zaman ne demek istediğini anlamadık. Bu olaydan beş sene sonra 1971 yılının Haziran ayında İstanbul'dan Kara Harp Akademisi'nin ikinci sınıf öğrencileri ile Doğu ve Güneydoğu Anadolu bölgesine geziye gittik. Hakkari'ye giderken yolda tuttukları kelebekleri inceleyen ve kitap okurmuş gibi gözüken İngiliz turistlere rastladık. O zaman anladım ki Sükan Paşa bize beş altı yıl öncesinden ışık tutmaya çalışmış. Sükan Paşa Genelkurmay'da İstihbarat Başkanlığı da yapmıştı. Demek ki İngilizler orada Öcalan'ın tanımını arıyormuş. Kürt meselesini onlar o tarihte kelebek arayıcısı adı altında kurcalıyorlardı."
 </p>
 <p class="metin">
  Meslek hayatında yaptığı görevler esnasında zaman zaman eleştirildiğini de anlatan Boğuşlu Paşa, 1978 Maraş Olayları'nı buna örnek gösteriyor. Maraş olayları esnasında "Alevisi de Sünnisi de, sağcısı da solcusu da bizim kardeşimizdir" diyerek "tarafsız" hareket etiğinin altını çizen Boğuşlu Paşa bu konudaki eleştirileri de şöyle cevaplandırıyor:
 </p>
 <p class="metin">
  "Olaylar sırasında silah kullanımında açıklık ve kesinlik yoktu. Bu yetkiyi olabildiğince dikkatle ve titizlikle kullandık. Göstergesi de ölü sayısıdır. 105 ölü azdır. En azıdır. Olayların içinde yaşamayıp da yukarıdaki ateş seçeneklerinin ne olduğunu bile tahmin edemeyenler, uzaklarda; Ankara'da, şurada burada ahkam kestiler. 'Maraş'taki komutanın yerinde olsa idim şöyle asardım, böyle keserdim' gibi ayakta rüya gördüler. Böyleleri de çıkmadı değil."
 </p>
 <p class="metin">
  Kıbrıs Barış Harekatı'nda 6. Kolordu'nun Kurmay Başkanlığı'nı yapan Boğuşlu Paşa, harekatın planlayıcıları arasında bulunuyor. "Planlananla gerçekleşen aynı mıydı?" şeklindeki sorumuza Boğuşlu Paşa şu cevabı veriyor:
 </p>
 <p class="metin">
  "Tabii planlanan ile yapılan işlerin yakın olması iyidir. Ancak dünyada şimdiye kadar bin tane muharebe olduysa onların çok azı planlarına uyar. Plana uyanlar da yüzde yüz hiçbir zaman uymaz. İyi bir hazırlık, çok iyi plan yapılması lazım. Kıbrıs sırf bizim kolordunun yaptığı iş değil. Ancak çekirdek bizim kolordu idi. Adana'daki bu kolordu belki de o tarihte Türkiye'nin en zayıf kolordusuydu. Ama sağdan soldan takviye edildi. O zaman bir sürü plan vardı. Ve bu planlar o kolordunun taşıyacağı planlar değildi. Ancak planlananlar yapılmıştı tabii ki."
 </p>
 <p class="metin">
  Kıbrıs'ta 34 gün süren muharebe sonrasında Türkiye'ye döndükten sonra planlanan ile yapılan işleri karşılaştırmak için harita karşısına geçtiğinde Boğuşlu Paşa o anda düşündüklerini de çok iyi hatırlıyor:
 </p>
 <p class="metin">
  "Gelir gelmez bizim kolordunun brifing odası vardı oraya gittim. Orada güzel bir Kıbrıs haritası vardı. Haritada Atilla Hattı diye bir hat vardı. O zaman çizmişiz. Merakla baktım ve gerçekten olmuş bu iş dedim. Bu iş olmaz falan diyenler vardı. Ancak çok daha fazlasıyla oldu. Tahmin ettiğimizden de kısa zamanda oldu."
 </p>
 <p class="metin">
  Kıbrıs konusunda bugün gelinen noktayı ve kendisinin çözüm önerilerini sorduğumuz Boğuşlu Paşa ilginç bir teklifte bulunuyor:
 </p>
 <p class="metin">
  "Girne ve Limasol'da beşer yüz kilometrekarelik bir küçük Türkiye ve Yunanistan olabilir. Adanın geri kalanında da 8 bin kilometrekare büyüklüğünde yeni bir Kıbrıs Cumhuriyeti, 21. yüzyıla girerken hem Türkiye hem de Yunanistan için; Megalo İdea'larına teğet geçse de ortak bir hedef olabilir. Türk tarihi ve Türkiye coğrafyası bu tür teğetleri karşılayıp hazmedebilecek bir kapasitededir."
 </p>
 <br/>
 <center>
  <a class="anaorta" href="http://web.archive.org/web/20020414132204/mailto:e.acar@zaman.com.tr">
   e.acar@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/376/haberler/2.htm), [web.archive.org (arşiv bağlantısı)](http://web.archive.org/web/20020414132204/http://www.aksiyon.com.tr:80/2002/376/haberler/2.htm)
