# 102 saatlik ‘İmdat’ duası

*Selman Eştürkler 2011.11.07*

<font class="agenda2NewsSpot">
 Van depreminde mucizevi bir şekilde kurtarılanlardan biri de İmdat Padak’tı. Üniversite sınavına daha iyi hazırlanabilmek için köyünden Erciş’e gelen İmdat, enkaz altında geçen 102 saati anlattı.
</font>
<font class="newsDetail">
 <p class="MsoNormal">
  ‘Kurtulmak için sürekli dua ettim. Enkazın altında günlerin nasıl geçtiğini anlamadım. İki-üç gün geçmiştir diye düşünüyordum. Beni kurtarmaya geldiklerinde bilincim açıktı. Kendimi psikolojik olarak hazırlamıştım. Kurtaracaklarından ümitliydim. Bir gün daha dayanabilirdim. Açlık zorlamadı ama son iki gün susuzluk hissettim. Parmağımı emdim. Ağzım kurumasın diye burnumdan nefes aldım. Hava serindi, onun için bu kadar durabildim. Sıcak olsaydı dayanamazdım. Allah öldürmeyince öldürmüyor.”
 </p>
 <p class="MsoNormal">
  Van’ı vuran depremde 600’den fazla kişi hayatını kaybetti. Depremde en çok kaybı Erciş ilçesi verdi. Bunun yanında Erciş’te mucizevi kurtuluşlar da gerçekleşti. O mucizeyi yaşayanlardan biri de İmdat Padak’tı. 19 yaşındaki İmdat, üniversite sınavına daha iyi hazırlanabilmek için 6 arkadaşıyla birlikte Erciş’te tuttukları evde güzel bir pazar sabahına uyanmıştı. Öğlene kadar ders çalışmış, ezan okununca arkadaşlarıyla saf tutup namazını eda etmişti. Namazdan sonra tam yemeğe oturacakken önce büyük bir gürültü duyuldu, sonra bina şiddetle sarsıldı. İmdat Padak ve arkadaşları, depremin şiddetine dayanamayan binanın altında kaldı. Padak’ın arkadaşlarından 4’ü depremden hemen sonra hayatlarını kaybetti. İmdat Padak ve 2 arkadaşı ise enkaz altında sıkıştı. İmdat 102 saat enkaz altında hayat mücadelesi verdi. Tam ümitlerin tükendiği bir anda enkazdan canlı çıkartıldı. Kendisini ailesiyle birlikte kaldıkları çadırda ziyaret ettiğimiz İmdat, enkazda yaşadıklarını, girişteki cümlelerle özetliyor ve sürekli kelime-i şehadet getirerek Allah’a tevekkül ettiğini anlatıyor.
 </p>
 <p class="MsoNormal">
  Üniversite sınavını kazanarak ilahiyat okuma hayali kuran İmdat Padak’tan biraz daha ayrıntı almak istiyoruz. Yemek için hazırlık yaparken deprem olduğunu, dışarı kaçmaya çalışırken telefonunun aklına geldiğini söylüyor İmdat: “Telefonu almaya gittiğimde duvarlar üzerime geldi, her yer çöktü. Pencereye koştum olmadı, başımı ellerimin arasına aldım, kelime-i şehadet getirdim. Allah’tan hayırlısını istedim. Ailem yaşıyorsa yaşamayı istedim. Duvarlar üstüme çökünce nefes almakta zorlandım, her yer toz içindeydi. O an kıyametin koptuğu aklıma geldi.”
 </p>
 <p class="MsoNormal">
  Aynı evde ders çalışmak için 7 kişi kaldıklarını belirten Padak, depremde 4 arkadaşını kaybettiğini de üzülerek ifade ediyor. İmdat Padak, kaybettiği arkadaşları için “Gittikleri yer cennet olur inşallah.” diye sürekli dua ediyor. Bu büyük depremden insanların ders alması gerektiğini ifade eden Padak, bunun bir şefkat tokadı olduğuna da dikkat çekiyor. Bu arada, İmdat’ın diğer iki arkadaşı da enkazdan sağ çıkarıldı. İmdat, depremden sonraki ilk anlarda bu iki arkadaşının seslerini duyduğunu; fakat kendi sesini onlara duyuramadığını ifade ediyor.
 </p>
 <p class="MsoNormal">
  İmdat şu an Erciş’in Kızılören köyündeki baba evinde. Evleri fazla hasar görmemiş; ancak o anı yaşadığı için küçük bir artçıda dahi evde duramıyor. Gündüz eve girdiklerini; fakat gece yatmak için çadıra gittiklerini anlatan İmdat Padak, havanın çok soğuk olduğunu belirtip depremzedeler için en kısa zamanda prefabrik ev yapılmasını istiyor.
 </p>
 <p class="MsoNormal">
  İmdat’ın ağabeyi Nihat Padak da deprem anını şöyle anlatıyor: “Çok şiddetli bir sarsıntı oldu. Allah’tan bize bir şey olmadı. Panik anını atlattıktan sonra aklımıza ilk İmdat geldi. Hemen İmdat’ı aradık. Fakat haber alamayınca kardeşim Metin’i hemen Erciş’e gönderdim. Sonra da ben gittim. İmdat’ın kaldığı bina dümdüz olmuştu. 4 gün boyunca gece gündüz o binanın etrafında dolandım, dua ettim. 102 saat sonra Allah onu bize bağışladı. Onu enkaz altından çıkaranlardan da Allah razı olsun.”
 </p>
 <p class="MsoNormal">
  Ağabey Nihat Padak, İmdat’ı üniversiteyi kazanması için Erciş’e gönderdiklerini, şimdi yine göndermek istediklerini söylüyor: “Ama korkuyorum. Devletin kardeşime yardım etmesini istiyorum. Ankara, İzmir, İstanbul gibi bir yerde okumasını istiyorum.”
 </p>
 <p class="MsoNormal">
  İmdat kurtulana kadar her gün gözyaşı döken anne Kevser Padak da “İmdat’ın o enkazdan sağ çıkacağına inanmıyordum; ama Allah’tan ümidimi de kesmiyordum. Çok dua ettim. Allaha şükür kurtuldu.” diyor.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=968BE68440FAE2208417448031C88F16?sectionId=226&newsId=30930), [web.archive.org (arşiv bağlantısı)](http://web.archive.org/web/20111114045041/http://www.aksiyon.com.tr:80/aksiyon/newsDetail_getNewsById.action;jsessionid=968BE68440FAE2208417448031C88F16?sectionId=226&newsId=30930)
