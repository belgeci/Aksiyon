# Hayatı iniş-çıkışlarla dolu bir siyasetçi

*Mehmet İspir 2010.05.17*

<font class="agenda2NewsSpot">
 CHP lideri Deniz Baykal’la ilgili kasetin ortaya çıkması ve ardından istifa etmesi, Türkiye’nin gündemini değiştirdi. Siyaseti yakından takip edenler, hayatı iniş-çıkışlarla dolu Baykal’ın bu gidişinin de ‘son’ olmadığını düşünüyor...
</font>
<font class="newsDetail">
 <p class="MsoNormal">
  CHP Genel Başkanı
  <span>
  </span>
  Deniz Baykal, 18 yıl özel kalem müdürlüğünü yapan milletvekiliyle gizli görüntülerinin çıkmasından sonra istifa etti. Ancak istifanın şekli ve sonrasındaki gelişmeler Baykal’ın siyasi hayatında yeni bir çalkantılı dönemi başlattı. Aslında onu tanıyanlar için bu hiç de sürpriz sayılmazdı. Zira hayatı iniş-çıkışlarla dolu bir siyasetçiydi. İşte unutanlar için Baykal’ın serüveni...
  <span>
  </span>
 </p>
 <p class="MsoNormal">
  Anne tarafı Mısır, baba tarafı Kafkasya’ya dayanan bir ailenin iki çocuğundan biri olarak 20 Temmuz 1938’de Antalya’da dünyaya geldi. İlk çocukluk yılları babasının memuriyeti sebebiyle Kastamonu’nun Araç ilçesinde geçti. Bütün çocuklar gibi bir bisikleti olmasını ister, arada bir kiraladığı bisikletle bu özlemini giderirdi. Koştukça kızaran yüzü nedeniyle arkadaşları ona ‘domates’ lakabını takmıştı.
 </p>
 <p class="MsoNormal">
  Tatil günlerinde harçlığını çıkarmak, evin bütçesine katkı sağlamak için Kemiklik’teki Ali Osman’ın fırınından aldığı simitleri sattı. Toprak Mahsulleri Ofisi’nde ambar puantörlüğü ve tekneyle karpuz nakliyeciliği de yapacaktı. İlk siyasi görüşleri evde şekillenmeye başladı. Baba Hüseyin Hilmi Bey, CHP’li, Türkçü fikirleri ile bilinir, evde partinin yayın organı Ulus gazetesi okunurdu.
 </p>
 <p class="MsoNormal">
  Baykal ilk, orta ve lise eğitimini Antalya’da tamamlar. 1961 yılında evleneceği Olcay Hanım’la, lise birinci sınıfta tanışır. Coğrafya öğretmeninin kızı olan Olcay Hanım İstanbul’da tıp okumak istiyordu, Baykal ise hukuk.. Olcay Hanım, Deniz’le aynı kentte olmak için karar değiştirir, Ankara’da Siyasal Bilgiler Fakültesi’ne kaydolur. Baykal, Ankara Hukuk’ta öğrencidir.
 </p>
 <p class="MsoNormal">
  Gençken askerlik sevdiği mesleklerden biridir. Askerliğe gidecek yol, kalbindeki ritim bozukluğu yüzünden kesilir. Deniz Lisesi’nin eşiğinden döner.
 </p>
 <p class="MsoNormal">
  Üniversite yıllarında, kendisini siyasete sokacak ‘Mülkiye cuntası’ ile tanışır. Prof. Dr. Turan Güneş ve Prof. Dr. Besim Üstünel’le yakınlaşır. Mülkiyede asistanken Rockefeller bursu ile iki yıllığına ABD’ye gider. Columbia ve Berkeley’e devam eder. 1965’te Türkiye’ye döner. Mülkiye yılları yeniden başlamıştır. O yıl CHP’nin başarısızlığı ile neticelenen seçimin sonuçları hakkında ayrıntılı bir rapor yazar. Bunu Güneş ve Üstünel’e aktarır. Onlar da Baykal’ı Bülent Ecevit ile tanıştırır. Raporda CHP’nin geleceği için iyimser yorumlar vardır: “Parti büyük bir oy kaybına uğramıştır; ama tabanda gelecek için umut veren müthiş bir değişim var. CHP, ilerici güçlerce desteklenmeye başlamıştır.” Rapordan etkilenen Ecevit, “Bunları İsmet Paşa’ya anlatır mısın?” teklifinde bulunur. Baykal, artık aktif siyasetin içindedir, bir süre sonra da CHP Yüksek Danışma Kurulu üyesi olur.
 </p>
 <p class="MsoNormal">
  Askerliğini 1970’lerin başında denizci olarak İskenderun’da yapar.
 </p>
 <p class="MsoNormal">
  1973 seçimlerinde Ecevit’in teklifi üzerine CHP Antalya Milletvekili olarak Parlamento’ya girer. Bir yıl sonra kurulacak CHP-MSP hükûmetinin mimarlarından biri olur. Maliye Bakanlığı görevine getirildiğinde 35 yaşındadır, Enerji ve Tabii Kaynaklar Bakanı olduğunda ise 40...
 </p>
 <p class="MsoNormal">
  CHP içinde aktif isimlerden biri olmuştur. Ecevit’e bayrak açar. 1976 yılındaki parti kurultayında kendisini gösterir. Genel merkezin karşısına çıkardığı yönetim listesi seçimi kaybeder. Fakat Baykal, parti içindeki muhalefetini 12 Eylül darbesine kadar sürdürür.
 </p>
 <p class="MsoNormal">
  Darbenin ardından Ankara’daki Ordu Dil ve İstihbarat Okulu’nda gözetim altına alınan siyasetçilerden biri Baykal’dır. Gözetim süresi bittikten sonra avukatlık yapmaya başlar. 1983 yılında aralarında Süleyman Demirel’in de bulunduğu 15 kişi ile Çanakkale Zincirbozan’da zorunlu ikamete tabi tutulur. 121 gün kalır, Demirel ile yakınlaşır.
 </p>
 <p class="MsoNormal">
  1987 yılında siyasi yasağının kalkması ile yeniden Parlamento’ya girer. SHP’de grup başkanvekili olur, onu takip eden yıllarda da genel sekreter. Artık Erdal İnönü ile mücadele edeceği yıllar başlar. Ancak İnönü’yü devirip genel başkanlık koltuğuna bir türlü oturamaz.
 </p>
 <p class="MsoNormal">
  Hedefine, 1992’de ulaşır ama SHP’de değil, yeniden açılan CHP’de. 9 Eylül Kurultayı’nda açılan CHP, artık Ecevit’in CHP’si değildir. Erol Tuncer ile genel başkanlık mücadelesine girer. 452 oy alan Tuncer karşısında 679 oy ile seçimi kazanır. Parti yönetiminde Hasan Fehmi Güneş, Erol Çevikçe, İsmail Cem, Adnan Keskin ve Ertuğrul Günay gibi isimler vardır. SHP’den istifa ederler.
 </p>
 <p class="MsoNormal">
  SHP o yıllarda Demirel’in başbakanlığındaki koalisyon hükûmetinin ortağı. Bir başka tarafta Bülent Ecevit’in DSP’si vardır. Sosyal demokratlar artık üç parçadır. ‘Birleşme’ tartışmaları başlar. Ecevit, kendisini dışarıda tutar. SHP-CHP nikâhı 1995’in ilk aylarında kıyılır. SHP’nin başındaki Murat Karayalçın da, CHP’nin başındaki Deniz Baykal da ilk aşamada gerçekleştirilemeyen birleşmeyi sağlamak için koltuklarını bırakır. Çatı, Erdal İnönü’nün sürpriz önerisinin etkisi ile CHP olur.
  <span>
  </span>
  ‘Hikmet abi’ formülü işler.
 </p>
 <p class="MsoNormal">
  Hikmet Çetin, geçiş dönemi için genel başkanlık görevini üstlenir. Parti çevrelerinde herkesin tahminleri Baykal’ın bu işi bırakmadığı yönündedir ve bunda da yanılmazlar. Baykal, 18 Şubat’ta bıraktığı koltuğu 9 Eylül’de devralır. Birleşme tamamlanmış ama bütünleşme asla sağlanamamıştır. Parti içi mücadele, muhaliflerin tasfiyesine, istifalarına kadar birkaç yıl daha sürer.
 </p>
 <p class="MsoNormal">
  1995 sonbaharının en önemli sorularından biri şudur: CHP Genel Başkanı olan Baykal, DYP-SHP hükûmetini devam ettirecek mi? Parti kulislerindeki ‘evet’ tahminleri boşa çıkar. Tansu Çiller ile görüşmesi sonrasında başbakanlığın merdivenlerinden inen Baykal,
  <span>
  </span>
  “Devlet kuşatma altında” açıklamasında bulunur. Hükûmet biter. Yeni hükûmet arayışları, DYP ve CHP’nin, bu kez Türkiye’yi seçime götürecek koalisyon hükûmeti kurma kararı ile sona erer. Baykal, kabineye girer, 54 gün Başbakan Yardımcısı ve Dışişleri Bakanı olarak görev yapar.
 </p>
 <p class="MsoNormal">
  Fakat 24 Aralık 1995 seçimleri CHP için tam bir başarısızlık olur. Yüzde 10 barajı zar-zor geçilir. Türkiye’de art arda koalisyon hükûmetleri kurulur. Türkiye, hızla 28 Şubat sürecine sürüklenir. CHP, muhalefettedir ama kilit konumdadır.
 </p>
 <p class="MsoNormal">
  Refahyol hükûmetinin devrilmesinin ardından 28 Şubat sürecinde kurulan ANASOL-D azınlık hükûmetine destek verir.
  <span>
  </span>
  CHP lideri, “Türkiye’nin bu hükûmete ihtiyacı var. Güvenoyunu ver, DYP’den gelecek yeni kopmalarla bu hükûmetin bir süre sonra sayısal çoğunluğu sağlanacak.” sözleriyle ikna edilecektir. Ancak sayısal çoğunluk bir türlü sağlanamaz. Baykal, ne muhalefettedir ne iktidarda. Bir yıl sonra, 1998’in Haziran ayında Başbakan Mesut Yılmaz’ı, 10 ay sonra yapılacak bir erken seçime razı eder.
 </p>
 <p class="MsoNormal">
  Ancak Türkiye’de, sürpriz gelişmeler sonbaharla birlikte başlar. Takvimler 10 Kasım 1998’i gösterir. Baykal, kendisine gelen bir telefon üzerine Or-an sitesindeki evine erken gider. Korkmaz Yiğit’in sahibi olduğu televizyon kanalını açar ve Yiğit’in ses bandını izlemeye başlar. Yiğit, Türkbank’ın satışında Başbakan Mesut Yılmaz’ın doğrudan rol oynadığını, ihaleleri yönlendirdiğini anlatır. Baykal, dinledikleri karşısında kesin kararını verir. Gece yarısına doğru hükûmet hakkında gensoru vereceğini açıklar. Hükûmet düşmüş, yeni hükûmet arayışları başlamıştır.
 </p>
 <p class="MsoNormal">
  Ecevit, 11 Ocak 1999 tarihinde Türkiye’yi seçime götürecek azınlık hükûmetini kuracaktır. 20 yıl sonra yeniden başbakandır. Terör örgütü elebaşının Şubat ayında Türkiye’ye teslimi ise, milliyetçi iki partinin, (solda) DSP ve (sağda) MHP’nin oylarını yükseltir. CHP, 18 Nisan 1999 tarihinde yapılan seçimlerde Meclis dışı kalır.
  <span>
  </span>
  Oy oranı, yüzde 8,7’yi ancak bulur. Baykal, birkaç gün sonra kararını açıklar. Bir kez daha genel başkanlıktan istifa eder. Kararı eşiyle birlikte almıştır.
 </p>
 <p class="MsoNormal">
  Bu defaki sebep seçim başarısızlığıdır. Partiyi ve Baykal’ı yakından tanıyanlar “Yine döner!” yorumu yapmaya başlar. Partinin genel başkanı ‘Altan abi’ olur. Ama yönetimin yarısı Baykalcı isimlerden oluşur.
 </p>
 <p class="MsoNormal">
  Baykal, 30 Eylül 2000 tarihinde geri döner ve koltuğu Altan Öymen’den devralır. Solun da sağın da çok tartıştığı ifadeleri de bu dönemde kullanmaya başlar. Kısa bir süre sonra rafa kalkacak “Anadolu solu” kavramını ortaya atar. Bunu yaparken de Şeyh Edebali’yi referans gösterir: İnsanı yaşat ki devlet yaşasın!
 </p>
 <p class="MsoNormal">
  CHP, 2002 seçimlerinden tek başına muhalefet olarak çıkar. Seçim öncesinde vitrine çıkarılan Kemal Derviş, Yaşar Nuri Öztürk, Zülfü Livaneli gibi isimlerin katkısı CHP’yi iktidara taşıyamaz. Nitekim bu isimlerin partideki ömrü de uzun olmaz.
 </p>
 <p class="MsoNormal">
  3 Kasım 2002 seçim meydanlarındaki göreceli yumuşak hava, AK Parti iktidarının ilk aylarında devam eder. Baykal’lı CHP ‘Ömür boyu siyasi yasak olmaz!’ deyip Recep Tayyip Erdoğan’ın yasaklarını kaldıracak Anayasa değişikliğine destek verir. İktidarın yıpratıcılığına inanan Baykal’ın hesapları tutmaz. Seçimler yaklaştıkça Baykal iktidara karşı giderek sertleşmeye başlar. Her ne kadar muhalefette izlenen politikalar 22 Temmuz 2007 seçimlerinde de başarı getirmese de Deniz Baykal’ın parti içindeki konumu giderek güçlenir. Yeni sol parti arayışlarındaki başarısızlık Baykal’ın ekmeğine yağ sürer. Parti içinde işler yolundayken, dışarıda durum CHP’nin beklediği gibi gitmez. AK Parti sadece tek başına iktidar değildir, aynı zamanda Çankaya’da AK Parti içinden çıkmış bir cumhurbaşkanı oturmaktadır.
 </p>
 <p class="MsoNormal">
  Bu süreç içinde CHP hem iktidar hem de Köşk ile sürekli kavgalıdır. Her fırsatta Anayasa Mahkemesi’nin kapısını çalar. 367 tartışmalarının içinde aktif olarak yer aldığı ve seçim kaybettiği hâlde demokratikleşmeye yönelik adımların hemen hepsinde bir ‘karşı duruş’ içinde yer alır.
 </p>
 <p class="MsoNormal">
  Bu tutumuyla sol entelektüellerin ‘sağcı’ ve ‘devletçi’ eleştirilerine maruz kalır. Ergenekon sürecinde izlenen politikalar ise hem Baykal’ı hem de CHP’yi farklı tartışmaların odağı hâline getirir. Siyaset bilimi ile yakından uğraşanlar, Baykal’ın zaman zaman ortaya attığı ‘Anadolu solu’ gibi politikaların hayata geçirilememesinin arkasında partinin de ateşli tarafı olduğu ‘rejim’ tartışmaları bulunuyor.
 </p>
 <p class="MsoNormal">
  CHP Genel Başkanlığından daha önce iki kez istifa eden Deniz Baykal 10 Mayıs 2010 tarihinde kameralar karşısına geçerek yine görevinden ayrıldığını açıkladı. Sebep bu kez internette dolaşan bir videoydu ve Baykal, istifasının gerekçesini kendisine karşı düzenlen bu komploya bir meydan okuma olarak ilan ediyordu.
 </p>
 <p class="MsoNormal">
  Baykal üçüncü defa genel başkanlık koltuğuna oturacak mı, ya da oturmayı deneyecek mi, bugün cevaplandırılması güç bir soru. Ancak Baykal’ı ve CHP’yi yakından tanıyanlar, “Baykal’lı Yıllar” için şu tespitte bulunuyor: “Partiyi önce sosyal demokrat bir çizgide yenilemeye çalıştı. Başarılı olamayınca, 28 Şubat ile başlayıp devam eden süreçte CHP’yi ilk kurulduğu yıllardaki klasik tabanına ve politikasına döndürmek için çabaladı.”
 </p>
 <p class="MsoNormal">
 </p>
 <p class="MsoNormal">
  Deniz Baykal’a yönelik komplonun arkasında kim var? Türkiye bu soruyu tartışıyor. Çeşitli iddialar ortaya atılsa da kimse ‘şudur’ diyemiyor. Baykal’ın istifa açıklamasını genel merkezde izlerken en çok dikkat çeken cümlesi; “CHP’yi dizayn etmek isteyenlere fırsat veriyorum.” oldu. Bu sözler üzerinde bir iki yorumcunun dışında nedense kimse durmadı. Muhalefet lideri, aslında komplonun amacını ortaya koyuyordu. Kasetle, Baykal tasfiye edilirken, CHP yeniden biçimlendirilmek isteniyordu. Genel Başkan Yardımcısı Mustafa Özyürek de bazı çevrelerde “Baykal’ın solun önünü tıkadığına” dair eleştirileri hatırlattı. Kasetin CHP kongresine iki hafta kala servis edilmesi bu cümlelere daha fazla değer vermemiz gerektiğini gösteriyor. Kaset, parti içinden iş birlikçilerin olduğu daha önce değişik şekillerde örneklerini gördüğümüz siyasete müdahale planlarından biriydi.
 </p>
 <p class="MsoNormal">
  Tayyip Erdoğan’ın siyasete müdahale planlarının hep hedefinde olması, kasetin kongreye giderken ortaya çıkması, iktidarın bu komployu yaptığı tezini çürütüyor. Baykal, hükûmete yüklenerek aslında “Bu şantaj şebekesinin üzerine gidin” diyor. Fethullah Gülen cemaati ile ilgili iddiaları da bizzat kendisi elinin tersi ile itiyor. “15 günlük bir komplo” sözü ile kasetin varlığından haberi olduğunu söylüyor. İstifadan bir gün önce de Milliyet’e yaptığı açıklamada ‘derin devlet’i işaret ediyor. Muhtemelen Baykal-Baytok ilişkisini başından beri bilen bir odak, hoşlanmadığı bazı siyasi gelişmeler üzerine harekete geçti. Görüntüleri elde edip kaseti piyasaya sürdü. Baykal, Ergenekon’un avukatı idi. İstifası ile bu anlaşma bozuldu.
 </p>
 <p class="MsoNormal">
  Peki derin odağı rahatsız eden gelişmeler ne olabilir? Bazılarını sayalım. Anayasa değişiklik paketi Meclis’te kabul edildi. Islak imzalı belgenin sahibi tutuklandı. Erzincan’daki dava İstanbul’la birleştirildi. Kutlu Doğum Haftası’ndaki konuşma ile kırmızı çizgiler çiğnendi. Baykal’lı CHP iktidar alternatifi olamadı.
 </p>
 <p class="MsoNormal">
  Baykal gibi önemli bir lidere hangi güç böyle bir tuzak kurabilir? Dünyadaki bazı örnekler ve Ergenekon davasında ortaya dökülen gerçekler bu konuda yeterince fikir veriyor. Tutuklu Levent Ersöz’de 2 bin 500’e yakın gizli dinleme kaydı bulunmuştu. Yine asker ve yargı mensuplarına ait olduğu ileri sürülen özel hayata ait görüntüler ele geçirilmişti. Ergenekon yapılanması, siyaseti, bürokrasiyi, yargıyı, orduyu, basını, iş adamlarını şantajla kendi çıkarları doğrultusunda kullanmaya çalışıyordu.
 </p>
 <p class="MsoNormal">
  ‘Ergenekon analiz’ raporunda (İstanbul, 29 Ekim 99) fahişelerden istihbaratta yararlanılması isteniyor. Ergenekon sanığı Levent Göktaş’tan elde edilen 51 nolu DVD’de “Özellikle askeri ve yargı organlarında önemli görevlerde bulunan üst düzey personel ve yakınları hakkında değişik bayanlarla uygunsuz görüntülerinin bulunduğu ve bunların düzenli bir şekilde arşivlendiği tesbit edimiştir” cümlesi yer alıyor. Tuzağa düşürülerek şantaj arvişine alınan yargı mensuplarının sayısının 91 olduğu başsavcılık tarafından açıklandı. Komutanların aileleri ile ilgili fişlemeler ve fotoğraflar da dosyalarda yer alıyor. Savcılık; “Vahim içerikli DVD’lerdeki yer alan suç niteliğindeki görüntülerin iddia edilen ETÖ tarafından nerelerde ve nasıl kullanıldığı merak ediliyor.” değerlendirmesi yapıyor. Hâlâ şu soruların cevabı verilebilmiş değil: “Yüksek yargı mensupları ve askerlere ait olduğu söylenen CD’ler hangi amaçla kullanıldı? Bu kişiler neden ve nasıl seçildi? Ergenekon, fişlediği kişileri hangi amaçlar için kullandı? Emniyet mensubu ve asker iseler hangi operasyonları yaptılar? Medya mensubu ise hangi yalan haber ve maksatlı yorumlara imza attılar? Yargı mensubu iseler hangi davalara baktılar? Bu davalar nasıl sonuçlandı? Örgütün şantaj dosyaları ile hâlâ tehdit ettiği kişiler var mı?
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1FFB2EE503A06A8B8549855A7A7A163C?newsId=26779), [web.archive.org (arşiv bağlantısı)](http://web.archive.org/web/20100526185903/http://www.aksiyon.com.tr:80/aksiyon/newsDetail_getNewsById.action;jsessionid=1FFB2EE503A06A8B8549855A7A7A163C?newsId=26779)
