# Digital dünyaya kaçış

*Rasih Yılmaz - Barış Özcan 1997.06.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kuşkusuz teknolojinin çocuğu olan sinema, tarihi boyunca ondan hiç kopmadı. Gelişimini hep ona bağlı olarak sürdürdü.
  </font>
 </div>
 <div id="newsText">
  <font class="detail-text">
   Ne var ki ondan en çok etkilendiği ve hatta onu oyuncuların yerine oturttuğu dönem, bilgisayarlı dijital teknolojinin gelişmeye başladığı yıllara rastlıyor. Okuyacağınız bu yazı; görsel efektler, bilgisayar animasyon, dijital teknoloji ve interaktif (karşılıklı etkileşime dayanan) eğlence gibi konularla, bunlara ilgisini gün geçtikçe artıran sinema arasındaki ilişkileri inceleyecek. Akabinde bazı sorular soracak: Neden hayali kahramanlara, gerçek olmayan şeylere, sanal dünyalara bu kadar ilgi duyuyoruz? Olağanı aşıp olağanüstüye meylediyoruz? Sinemayı anlatan konumundan çıkarıp "anlatılan" hale getiren teknoloji, daha ne kadar ileriye gitmeli? Yeni bir sanat mı doğuyor?
   <br/>
   <br/>
   Teknoloji ve kültür birbirinden ayrılmayan iki değer. Özellikle son yüzyıllardaki teknolojik gelişmeler sosyal ve kültürel hayatı değiştirdi ve geliştirdi. Teknoloji sayesinde insan hayatı kolaylaştı; birçok makine insanın yaptığı işleri daha çabuk ve daha verimli yapmaya başladığından beri insanlar kültüre daha çok zaman ayırmaya başladı. Böylelikle kültür seviyesi gözle görülür şekilde değişti.
   <br/>
   <br/>
   Varlığını teknolojiye borçlu bir sanat dalı olarak sinema ise diğerlerine göre daha fazla değişime uğradı. Başlangıçta kamera arkasında ya da post production aşamasında katkısı olan teknoloji, yüzyılın son çeyreğinde başrol oyunculuğuna soyundu. 100 yıllık sinema tarihine şöyle bir göz attığımızda, daha çevrilen ilk filmlerde seyirciyi etkilemek için çeşitli hilelere başvurulduğunu görüyoruz. İlk sinemacılardan olan George Melies, film çalışmalarına başlamadan önce illüzyonistlik yapıyordu. Film çekmeye başladıktan sonra yeni numaralarını bu alanda denedi. Çeşitli teknikler uygulayarak bulduğu film hilelerini tek bir amaç için kullanıyordu: insanları etkilemek. O gün bugündür sinemanın hikaye anlatma yolları çok değişti belki ama bu iki sihirli kelime hâlâ sinemacıları motive eden en büyük etken.
   <br/>
   <br/>
   Melies'i günümüz sinemacılarından ayıran husus, onun kullandıklarının bugünküler kadar gelişmiş oyuncaklar olmaması. Ayrıca o yıllarda dramatik etkiyi iki katına çıkaran ses ve müzik gibi işitsel unsurlar da filmlerde kullanılamıyordu. Oysa ne kadar çok duyu organına hitap ederseniz, bir insanı o kadar çok etkileyebilirdiniz. Bu yalın gerçeği gören ve kısa sürede bir sektör haline gelmeyi başaran sinema, önce siyahbeyazın yerine renkliyi koydu, bunu ses ve müzikle zenginleştirdi. Çeşitli mercekler yardımıyla insanın daha rahat algılayabileceği geniş (sinemaskop) ekran formatını yakaladı ve hatta iki boyutu da yeterli görmeyip buna bir üçüncüsünü ekledi. Tüm bunların hepsi dijital devrimden önce gerçekleşti. Asıl şenlik bilgisayarlar hayatın her alanında olduğu gibi bu alanında da etkin bir rol üstlendikten sonra başladı.
   <br/>
   <br/>
   Bilimadamlarının analoğun yerine dijitali koymalarıyla yeni bir çağ başladı: dijital çağ. Yeni bir dünya keşfedilmişti ve bu yeni dünyada 0 ve 1'lerden başkasına yer yoktu. Evet herşey bu kadar basit: 0 ve 1. Sadece iki değere indirgenerek ifade edilebilen gerçekler "kurtarılmış bölge"de kabul ediliyordu. Zira bu bölgenin yegane yöneticisi olan bilgisayarlarla aklınıza gelebilecek herşeyi yapmak mümkündü. Bilgisayarların sinema ile birlikteliği aslında bilgisayar kökenli görüntülerin kullanımından daha önceye rastlıyor. 80'li yıllardan önce yapılan bir çok bilimkurgu filminde fon görüntüsü olarak ışıkları yanıp sönen, sürekli elektronik bipler çıkartan devasa kontrol panellerine sahip bilgisayarlar figüranlık yaptılar. Hatta bunlardan Hal9000 adlı biri Stanley Kubrick'in 2001'inde önemli bir rol üstlendi. Bu yıllarda henüz sadece uçuş simülatörlerinde eğitim amacıyla kullanılmaya başlanan CGI'lar (bilgisayarla üretilen görüntü) sinema sektörü tarafından keşfedilmemişti.
   <br/>
   <br/>
   Sinemanın hayata önderliği
   <br/>
   <br/>
   Her geçen gün teknolojinin kucağında daha hızlı bir şekilde ileriye giden sinema hayal dünyamızı zorlamaya başladı. Çılgın senaristlere ve yönetmenlere düşlerini gerçekleştirmek için büyük imkanlar sağlayan teknoloji, aslında bir anlamda kendi ilerlemesine de yardımcı oluyordu. Yani teknolojinin tüm imkanlarını sinemaya seferber eden bilimadamları, yönetmen ve senaristlerin bunları kullanarak ortaya koyduğu uçuk fikirlerden yola çıkarak yeni şeyler keşfediyorlardı. Karşılıklı bir faydalanma sözkonusuydu. 50'li yıllarda tencere kapakları ile uçan daire hayal eden kült filmlerin yönetmeni Ed Wood'un aksine yıllar sonra imkanları ona göre daha geniş olan George Lucas, 1977'de Yıldız Savaşları'nı düşleyerek beyazperdeye aktarıyordu. Bulundukları dünyanın içinde olduğu evreni, hayal edilmiş haliyle de olsa görebilmek için insanlar sinema önlerinde büyük kuyruklar oluşturdu. Lucas bu ilginin sebebini "Biz akıla değil bilinç dışına insanları yönlendirdik" diyerek açıklıyor.
   <br/>
   <br/>
   Ancak filme ilgi gösteren yalnızca seyirciler değildi. Filmde kullanılan uzay gemileri, uzay istasyonları, maddenin ışınlanma işlemleri, lazer kullanımı gibi o an için hayali gibi görünen şeyler bilimadamlarını harekete geçirdi. ABD eski Başkanı Ronald Reagan (ki kendisi de eski bir sinema oyuncusu) kısa süre sonra Yıldız Savaşları projesini ortaya atarak belki de ülkesinin gelecekte uzayda tek hakim olması için startı vermiş oldu. Şu anda ABD'li ve Japon bilimadamlarının ortaklaşa gerçekleştirdiği proje sonucu Lucas'ın filminde hayal ettiği uzay istasyonunun aynısının 2020 yılında insanlığın hizmetine sunulacağı belirtiliyor. Son günlerin popüler konusu genetik kopyalamayı da unutmamak gerek. Genelde Uzay Yolu serisinden hatırlayacağımız ışınlama ve kopyalama işlemini bilimadamları geçtiğimiz günlerde ilk kez genetik olarak bir koyunda gerçekleştirdi.
   <br/>
   <br/>
   Yalnızca sinemadaki uzayla ilgili düşler insanların ilgisini çekmemişti tabii. Stanley Kubrick'in 2001 filminde kullandığı eşyalar işadamlarını hemen harekete geçirdi. Altıgen bardaklar, uzun bardaklar, iki ayaklı sandalyeler, ilginç giysiler vs. piyasaya sunulmaya başlandı. Film insanları o kadar etkiledi ki içerisinde kullanılan renkler bile eşyalarla birlikte moda oldu.
   <br/>
   <br/>
   Sinemanın bilime ve insanlığa katkısı yalnızca bu iki örnekten ibaret değildi elbet. Sektörün dahi çocuğu Steven Spielberg, E.T'de ortaya koyduğu belirgin ilk uzaylı tiplemesiyle dikkatleri üzerine çekerken bilimadamlarında da yeni fikirlerin oluşmasına sebep oldu. Ancak "Jurassic Park"taki bilimsel gerçekliklere dayandırdığı düşü insanları şaşkına çevirdi. Nesilleri tükenen dinozorları tekrar ortaya çıkarttı. Aslında ortaya koyduğu veriler o kadar mantıklıydı ki bilimadamları neden olmasın demeden de edemediler ve araştırmalara başladılar.
   <br/>
   <br/>
   Aklın sınırı yok
   <br/>
   <br/>
   Teknolojiyle düşlerin birleştiği bir sektör olma yolunda büyük adımlar atan sinema, kendisini de yenileme yoluna gidiyordu. Son dönemlerde gerçekleştirilen çizgi filmler sınırları çok ötelere taşırken, Toy Story ile sırf animasyon ürünü bir yapım sunuldu seyirciye.
   <br/>
   <br/>
   İlk kullanıldığında tamamiyle ticari bir süreçten ibaret olan 3 boyutlu görüntü hazırlama işlemi, zaman geçtikçe animasyon sanatçılarının elinde estetik bir sürece dönüştü. Kimileri bunu daha da ileri götürerek gelecekte sinemadan koparak bağımsız bir sanat dalı haline geleceğini söylüyorlar. Sonuç her ne olursa olsun insanlar teknoloji ve sanat birlikteliğinde birtakım sorunlarla karşı karşıya. "Rüya Sineması" teziyle tanınan yazar Sadık Yalsızuçanlar, ayrıntılara girmeden meselenin hayal ya da sanal kelimesinde düğümlendiğini söylüyor: "Sinemayı gerek teorisyenler, gerekse yönetmenler teknolojik bir sanat olarak niteliyorlar. Modern burjuva uygarlığı ki Tarkovsky'nin yerinde ifadesiyle bir protezler medeniyetidir ve ruhları sakatlamaktadır. Figüratif resimler fotoğrafa ve sinemaya dönüşen bu teknolojik olguya da zemin hazırladı. Bu bakımdan sinema özünde Prometeci yaratıcılık anlayışını içeren bir gelenekten uç vermiştir. Geleneksel dramatik çerçevenin tüm normlarını içermektedir. Fakat bu geleneğin kısmen dışında kalan ve geleneksel dramatik kavrayışın geleneksel sinema duyumlarına yabancı olduğu bir sinemasal evren üreten örnekler de ortaya çıkabilmiştir. Ateist olmasına rağmen Bunuel, sonradan Dreyer, Bergman, Kurosawa, Tarkovsky gibi yönetmenler trajik dünya görüşünün dışına taşmışlardır. Bu yönetmenlerin ortak diyebileceğimiz bir niteliği de sinemayla insanın varoluş sorunları arasında gerek olgusal gerekse tematik düzeyde ilgi aramış olmalarıdır. Bergman ve Tarkovsky'de bu ileri boyutlardadır. Resimle, görüntüyle uğraşan Batılı sanatçıda bir küçük tanrı kompleksi hep kendisini gösteregelmiştir. Geleneksel dramatik kalıpların dışında kalan yönetmenlerde ise bu yaklaşımın farklı bir tutumla varoluşsal sorunlara eğilme ve gönderimde bulunmaya dönüştüğü söylenebilir."
   <br/>
   <br/>
   Yalsızuçanlar'ın ortaya koyduğu ve eleştirdiği noktalarla daha önce bir kaç kez de olsa karşılaşan Yıldız Savaşları filminin yönetmeni George Lucas, bir röportajda kendisine sorulan buna benzer soruya oldukça kısa bir cevap veriyor: "Eleştiriler bu tür sinemayı tam olarak yargılamasalar da, ona daha entelektüel bir yaklaşımı tercih ediyorlar."
   <br/>
   <br/>
   Yönetmen David Lynch ise sinemanın gerçek gücünün, sadece basit bir hikaye anlatmakta değil, asıl o hikayeyi anlatış biçiminde, yeni bir dünya, bir atmosfer oluşturmadaki ustalıkta yattığını söylüyor. Godard da, görünen ve görünmeyenden söz ederken, aslında sinemanın görünmeyeni gösterme gücünden bahsetmekteydi. Sinema, bilinmeyenin heyecanını duyurmakta ya da bilmediğimiz bir dünyaya girmemizi sağlayan bir pencere görevi üstlenmekte; tıpkı rüyalarımızdaki gibi...
   <br/>
   <br/>
   Görünmeyen teknoloji
   <br/>
   <br/>
   Sinema teknoloji kucaklaşması yalnızca gelecek için işbirliği yapmıyor. Şu sıralar James Cameron'un çekmekte olduğu yeni filmi Titanic için 1912 yılındaki haliyle dev transatlantiği tasarlamakta olan Digital Domain'den Scott Ross "Görsel efekt kullanmamızın tek sebebi, hikayeyi başka bir yolla anlatmamızın mümkün olamayışıdır" diyor ama, görsel efektler sadece bilimkurgu filmlerinde kullanılmıyor. Artık pek çok filmde, hatta klasik dramalarda bile "göremediğiniz" irili ufaklı yüzlerce görsel efekt var. Kahramanı ağlatmak için limon ya da soğan kullanma devri çoktan bitti. Şimdi onun yanağından aşağı süzülen dijital gözyaşları var. Fakat yapımcılar haklı olarak bu kez efekt kullanıldığının anlaşılmasını istemiyorlar. Yani teknoloji, artık onu asla görmediğiniz yerlerde.
   <br/>
   <br/>
   Film yapımcılarının gerçekleştirilmesi mümkün olan sahnelerde dahi bilgisayar teknisyenlerine başvurmasının sebebi ne? Cevap, tek kelimeyle: maliyet. Şöyle orta halli bir epik film projesinde, sadece figüranlar için tonla para harcamak gerekir. Oysa mütevazı bir bilgisayar programı, kalabalık halk yığınlarını, hem de sanat yönetmenini tatmin edebilecek kostüm gibi ayrıntıları da gözardı etmeksizin, kısa bir sürede oluşturabilir. Böylece çok fazla zaman, işgücü ve para harcanmamış olur. Ülkemizde uzun süre gösterimde kalan Braveheart (Cesuryürek) filmini izleyen yaklaşık bir milyon izleyiciden acaba kaç tanesi, savaş alanının gerisindeki kalabalığın gerçek olmadığını farkedebildi? Evet, Hollywood'daki herkes yönetmen Robert Zemeckis'in söylediklerine katılıyor olmalı: "Ayak altında dolaşan binlerce insan yerine birkaç disket, çok daha pratik!"
   <br/>
   <br/>
   Hep aynı hikaye
   <br/>
   <br/>
   90'lı yıllara damgasını vuran ve teknolojiyi baş oyuncu yapan "Jurassic Park" ve "Independence Day" (Kurtuluş Günü) gibi filmler, bilimkurgu sinemasının daha önce defalarca kullandığı, zamanında seyircinin büyük ilgisini toplamış, ancak artık dönemlerini tamamlamış gibi görünen formülleri, uzun bir aradan sonra görkemli bir şekilde perdeye getirdiler. Acaba yüzyılın başında Melies'in peliküle aktardığı ilk görüntülerden bu yana beyazperdedeki varlığını sürdüren klasik şablonları kullanmalarına rağmen, bu filmlere milyonlarca dolarlık hasılat yaptıran yenilik neydi? Cevap çok basit: teknoloji. Yıllarca gerçeklerine hiç benzemeyen kuklalarla, maketlerle kandırılan sinema seyircisi, bilgisayar teknolojisinin sunduğu imkanlarla hazırlanan dinozorları, uzay gemilerini görünce gözlerine inanamadı. Ama bu şaşkınlık devresi fazla uzun sürmedi. Zira hayal taciri sinemacılar, onlara artık inanmadıklarını da gösterebiliyordu. Yıllar önce annelerinin çocuklarını uyutmak için anlattıkları ejderhalar, hayaletler masallardakinden çok daha gerçekçi bir şekilde canlanmışlardı. İnsanları uyutma görevini bu kez sinema üstlenmişti.
   <br/>
   <br/>
   Sadık Yalsızuçanlar, görsel efektlerin ve bilgisayarın fazlasıyla devrede olmadığı başka Amerikan yapımlarını da bu örneklere ekliyor ve bunların insanı gerçekliklerden  uzak, tümüyle kurgusal bir evrene götürdüğünü söylüyor: "Sinema bu yönüyle bir uyutma ve uyuşturma işlevine sahip olur. Yeniden döndüğünüz dünyada ruhunuzu koruyacak ve zihniliğe kılavuzluk edecek hiçbir hakikate ve duyuma sahip değilsinizdir. Sadece antik tragedyalarda olduğu gibi sizi boğan ve ruhunuzu yaralayan sorunlardan uzaklaşmış, bilinçli olarak sanrıya kapılmışsınızdır. Bu olağanüstüye meyil etmek değildir. Olağan alemlerde yitirdiğimizi olağanüstü dünyada buluruz doğru; lakin özellikle Hollywood prodüksiyonları bizi olağanüstüye değil, tümüyle hayali, kurgusal ve sahte bir gerçeklik evrenine götürür. Çünkü özü itibariyle Müslüman gizemli ve olağanüstüdür. İnsanı kurgusal düzeyde ve bütünüyle yatay bir düzende tutan bu yapımların hakikatle, semavidikey gerçeklikle bir ilgisi yoktur. Burada nefsi esas alan bir muhayyile ve seküler zihniyet, insanı nefsani ve yatay olana doğru kışkırtmaktadır. İnsana bir küçük tanrı olduğu, bu kez her türden efektlerle dijital bir ortamda yeniden hatırlatılmaktadır. Sinema bu teknolojik elemanlardan değil, bu ortamı üreten zihniyetten zarar görür. Bu yönüyle sinema, teknolojik bir sanattan teknolojik bir fenomene doğru evrilmektedir. Sinemayı sanat olarak üretenler insanlık hakkında daima yüksek bir düşünce taşıyan metafizik ahlakçı yönetmenlerdir."
   <br/>
   <br/>
   Sinema: Hem anlatan, hem de anlatılan
   <br/>
   <br/>
   Artık seyirciyi ilgilendiren neyin anlatıldığı değil, nasıl anlatıldığı. Bugün bir filmin tanıtımında oyunculardan çok kullanılan teknolojiden bahsediliyor. Filmden sonra salonu terkedenler, birbirlerine özel efektlerin başarısından söz ediyor.
   <br/>
   <br/>
   Sonuç olarak sinema, teknolojik değişimi son olabilirlik noktasına kadar kullanarak, insanoğlunun hayal edebildiği herşeyi gözler önüne seriyor. Ama bunu yaparken sanattan beklenilen "yaşanılanların toplumsal ve kültürel yanı'yla ilgili gözlemler ne kadar işin içinde; ya da sinema hayata analitik bir yaklaşım getiriyor mu, sinema insanı her yönüyle anlayıp onu kuşatabiliyor mu soruları cevapsız kalıyor. Evet insanı ilgilendiren meselelere karşı sinema tamamen kayıtsız değil, rahatsızlık duyuyor ama bilgisayar icat edildi edileli bu rahatsızlığını çocuksu, masalsı fanteziler, düşler veya karabasanlar halinde dışavuruyor. Rahatsızlığını duyduğu değişimleri ve uzaklarda bir yerlerde varlığını sisli bir atmosfer gibi  algıladığı problemleri sorgulamak yerine, postmodern çağa çok da uygun düşen bir tarzda onu sadece resmetmekle yetiniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A7934E1EE56761F8F613F6CBB2FC22CE?newsId=2714), [web.archive.org (arşiv bağlantısı)](http://web.archive.org/web/20130914080532/http://www.aksiyon.com.tr:80/aksiyon/newsDetail_getNewsById.action;jsessionid=A7934E1EE56761F8F613F6CBB2FC22CE?newsId=2714)
