# Ben sadece bir kâtibim""

*Yalçın Çetinkaya 1996.11.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1938'de İstanbul'da doğan Cinuçen Tanrıkorur, İtalyan Lisesi'ni ve Mimar Sinan Üniversitesi mimarlık bölümünü bitirdi.
  </font>
 </div>
 <div id="newsText">
  <font class="detail-text">
   Müzik kariyerine 3 yaşında aile içinde ses eğitimiyle başladı, daha sonra kendikendine nota okumasını, beste yapmasını ve ud çalmasını öğrendi. Besteciliğe 14 yaşında Ferahnâk makamında bir sazsemâîsi ve Fuzûlî'nin şiirinden Şevkefzâ makamında bir şarkı ile başladı (Âşyâni mürgı dil zülfi perîşânındadır). Çeşitli formlardaki söz ve saz eserlerinin sayısı Kasım 1996 itibariyle 338'dir. Besteleri arasında, kendi buluşu olan Şeddisabâ, Zavilaşîran ve Gülbûse mürekkep makamlarından klâsik fasıllar, Fuzûlî'nin 54 mısralık Müseddes'inden bir Kâr (Menem ki kafilesâlârı kârbânı gamem), 3 Kârı Nâtık, Yahya Kemal'in "Süleymaniye'de Bayram Sabahı", "Itrî", "Mehlika Sultan" ve "Sonbahar" gibi uzun şiirlerinden yeni formlarda eserler, Bayatîaraban ve Evcârâ makamlarında 2 mevlevî âyini, na't, durak, şuğul ve ilâhiler, klâsik ve yeni formlarda saz müziği eserleri ile yurt içinde ve dışında ödüllendirilmiş besteleri vardır. Böbrek nakil ameliyatı için Kültür Bakanlığınca gönderildiği A.B.D.'de 2 yıl içinde bestelediği 117 eser arasında Şehnâz ve Çârgâh makamlarında iki klâsik takım da bulunmaktadır. Kültür Bakanlığı solist sanatçısı olan Tanrıkorur İngilizce, Fransızca, İtalyanca, Latince ve az Arapça bilir. Kendi icrasından Bayatîaraban âyini vd. besteleri, Fransız Radyosu tarafından 1986'da LP ve kaset, 1994'te CD olarak yayımlanmıştır (Turquie  Cinuçen Tanrıkorur, Ocara  Radio France Harmonia Mundi C580045). Türkiye'de yaptığı "Cinuçen Tanrıkorur I" adlı albümünden sonra, 1995'te "Türk Müziği Faslı" adlı CD'si Le Chant du Monde; 1996'da "Cinuçen Tanrıkorur'un Bestelerinde Yahya Kemal", "Cinuçen Tanrıkorur'un Bestelerinde Aziz Mahmud Hüdâyî" ve "Şeddüsabâ Faslı ve İlâhiler" adlı CD'leri İstanbul Büyükşehir Belediyesi Kültür İşleri Daire Başkanlığı yayını olarak çıkmıştır.
   <br/>
   <br/>
   Bestekâr, ud sanatçısı ve dergimizin "Biraz da Müzik" köşesi yazarı Cinuçen Tanrıkorur ile "Bestecilikte 45 Yıl" dolayısıyla konuştuk.
   <br/>
   <br/>
    Bestecilik hayatınızda 45. yılınıza ulaştınız. Bugünden itibaren, Bursa Devlet Korosu'nun eserlerinizi seslendireceği bir konserle, "Bestecilikte 45 Yıl" etkinlikleri de başlıyor. Bu 45 yılı anlatabilir misiniz?
   <br/>
   <br/>
   Efendim, l952 yılı bestelerimi fiilen saklamaya başladığım, yani "1 numara" verdiğim bestemi yaptığım yıldır. Bu ilk bestem, bir Ferahnâk Sazsemâîsi idi. l4 yaşımda idim. Aynı yıl içinde güftesi Fuzûlî'ye ait Devrihindî usûlünde bir Şevkefzâ şarkı da besteledim. Çocuk denecek yaşta biri için, Ferahnâk Sazsemâîsi ve Şevkefzâ makamında bir şarkı bestelemek önemli birşey olsa gerek. Bu yaşımda Ferahnâk, Şevkefzâ gibi makamları biliyor ve beste yapabiliyorsam, tabiî olarak daha küçük yaşlardan itibaren bunların hazırlığı içinde olduğum söylenebilir.
   <br/>
   <br/>
   l0 yaşımda ilkokulu bitirdikten sonra, hayatımda çok önemli bir yeri olan babam Zaferşan Tanrıkorur tarafından İtalyan Lisesi'ne başlatıldım. l0 yaşımdan l8 yaşıma kadar olan sekiz yılı İtalyan Lisesi'nde geçirdim. Bu lisede okumak bana İtalyanca, Latince ve Fransızca gibi üç yabancı dile hakimiyeti kazandırmış olmanın yanısıra, Türk okullarında okutulan saçma sapan müzik dersinden de kurtardı. "Tanrıkorur" soyadının tecellisi bir kere de orada ortaya çıktı. Gerçi İtalyan Lisesi'nde müzik dersi okumadık, ama bu süre içinde müzikle ilgilenmeye devam ediyor, sürekli besteler yapıyor ve şarkı söylüyordum.
   <br/>
   <br/>
    Sizin için l4 yaşınıza gelinceye kadarki dönem bir hayli önem taşıyor olmalı. Tıpkı İbn Sina gibi. "İlim adına ne öğrendiysem, l7 yaşıma kadar öğrendim" diyor İbn Sina da.
   <br/>
   <br/>
   Evet, bu yaşa gelinceye kadar okul dışında iyi bir eğitim geçirdim diyebilirim. Özellikle babamın ve Münir Nurettin Selçuk'un öğrencisi olan amcamın yetişmemde çok büyük katkıları oldu. Amcam daha 33,5 yaşımdayken bana klasikleri ezberletmeye başlamıştı. Vakit olsa da size babam Zaferşan Tanrıkorur'u anlatabilsem. Çocuklar, Allah vergisi kabiliyetlerin ebeveyni tarafından işlenmiş olduğu ürünlerdir. Allah vergisi kabiliyetleri ebeveyn vermez. "Allah vergisi" denildiğine göre, Allah veriyor demektir. Ama bu kabiliyetlerin işlenme tarzı, gün ışığına çıkarılması ailenin verdiği eğitim tarzıyla ilgilidir. 8 yaşımda idim. Annemin çalıştığı Cibali Tütün Fabrikası'nda, kısım amiri rahmetli Neyzen Süleyman Erguner, fabrikanın lokantasındaki sahnede öğle yemeklerinden sonra müzik çalışması yaparmış. Annem, muhasebe memuru. Süleyman Bey'e; "Benim 8 yaşında bir oğlum var. Mûsikîye meraklı. Şarkı söylüyor. Getirsem bir dinler misiniz?" diye ricada bulunmuş. Süleyman Bey de "Getirin de bir dinleyelim" demiş kırmamak için. İki hafta sonra annem beni Süleyman Erguner'e götürdü. Rahmetli o basbariton sesiyle "Oku bakalım evlâdım ne biliyorsan" dedi. Ben "âbu tâb ile bu şeb hâneme cânan geliyor"u okumaya başladım. Rahmetli şaşırdı, başladı gözlerinden iplik gibi yaşlar akmaya. Aldı beni kucağına, öptü, sevdi. Anneme de "Aman Adalet Hanım, çok kabiliyetli. Ne olur bıraktırmayın, ders aldırın" diye ısrarla tavsiyede bulundu.
   <br/>
   <br/>
    Tam bu yaşlarda Süleyman Erguner gibi bir insan ile karşılaşmak da  her müzisyene nasib olmaz herhalde..
   <br/>
   <br/>
   Allah'a şükür böyle bir nasibim oldu. Tabii l4 yaşıma gelinceye kadar, 10 yaşımdayken Takfur Güleryüz adlı Ermeni'nin radyo mağazasında özel bir plak doldurduğumu, Yesârî Âsım Arsoy gibi dönemin büyük bestecilerinden biriyle tanıştığımı ve ona kendi eserini eksiksiz okuduğumu ve bu bestecinin takdirini kazandığımı da belirtmeliyim. Yesârî Asım Arsoy ile bu yaşta başlayan dostluğumuz, onun ömrünün sonuna kadar sürdü. Çok iltifatlarını, teşviklerini gördüm.
   <br/>
   <br/>
   Benim ilerideki ud mûsikîmi ve besteciliğimi hazırlayan iki temel unsur klasik edebiyat yani şiir ve ses eğitimidir.
   <br/>
   <br/>
    Edebiyat, klasik Türk mûsikîsinin  dayandığı temel kaynaklardan biri gerçekten. Özellikle aruz vezni ile usûller arasında yakın bir ilişkinin varlığından söz etmek mümkün. Bir bestekâr olarak edebiyat ve mûsikî ilişkisini nasıl açıklıyorsunuz?
   <br/>
   <br/>
   Müjdat Gezen Sanat Merkezi'nde bir süre verdiğim beş dersten birinin adı Mûsikî Edebiyatı idi. Bu dersin içinde mûsikî usûlleri ile aruz vezinleri arasındaki yakın ilişkiyi anlatıyordum. Orada bestekârın çok fazla seçme şansı yok. Meselâ belli bir "a vezni" ile yazılmış olan bir şiirin bestelenebileceği üç veya dört usûl var. Ve bunlardan bir tanesi , yüzde 60 veya yüzde 45 gibi büyük bir oranla kullanılmış. Amerika'da iken 800 sözlü eser üzerinde araştırma yapmıştım. Bunların vezinlerine ve usûllerine baktım. Meselâ "Fâilâtün" ile yazılmış bir şiir, yüzde 45 Ağır Aksak usûlü ile bestelenmiş. Sonra yüzde 30 Curcuna usûlü ile, Devrihindî ile ve Müsemmen usûlü ile bestelenmiş. Bir Yürüksemâî ile aslâ bestelenmemiş. Benim l4 yaşımda iken bestelediğim ve ilk sözlü bestem olan "âşyânı mürgı dil zülfi perîşânındadır" adlı Fuzûlî'ye ait güfte, üç Fâilâtün bir Fâilün'dür. Ben bunu o yaşta Devrihindî usûlü ile bestelemeyi düşünebilecek kadar sağlam edebî sezgilerle yetişmişim.
   <br/>
   <br/>
    l952 yılından, ciddî bir ameliyat için Amerika'ya gittiğiniz l989 yılına kadarki 37 yıl içinde l52 beste yaptınız. Amerika'da kaldığınız iki yılda da tam ll7 eser bestelediniz. Bu bereketin sebebi neydi sizce?
   <br/>
   <br/>
   Vatan hasreti ve huzur. Televizyon yok, telefon trafiği yok. Dialize giden bir hastanın moral çöküntüsü var. Bu hâleti rûhiye içerisindeki insan için, sığınacak bir ilticâgâh, bir melce' lâzım. O da mûsikî oldu. Çevre ve şartlar da değişti. Meselâ ilâhilerin hepsi Amerika'da bestelendi.
   <br/>
   <br/>
    Çevrenizle birlikte yüreğiniz de değişmiş anlaşılan. Bestekârlığın ne anlama geldiğini sormak istiyorum size. Aşk mıdır bestekârın kaynağı?
   <br/>
   <br/>
   Eğer bizim dışımızda, öncemizde ve sonramızda; öncemizde her zaman mevcut olmuş, sonramızda her zaman mevcut olacak bir başka âlemin varlığına inanıyorsak, bu postülayı koymak zorundayım, çünkü söyleyeceğim herşey bunun parantezine girer, inanmıyorsak zaten o zaman herşey mânâsız olur, şahsî tercihleriyle tabiî bu da bir nasiptir, lûtfu ilâhîdir ama dünyevî birtakım cazibe alanlarını bir parça bir tarafa bırakıp üzerinde çalıştığı, kendisini "vergili" hissettiği, en fazla ilgisini çeken bir konu üzerinde derinleşmek cesaretini gösteren insanlara, "Madem ki istedin, madem ki sevdin ve derinleştin, o halde al bakalım" diye öbür âlemden gönderilen mesajlardır, bestekâr da bunları kaydeden kişidir. Yani kendisine seviyesiyle mütenasip olanını, gönderilen mesajları bu ses dalgaları şeklinde olur, edebî olur, manevî olur kaydeden kişi olmaktan ibarettir. Âdeta bir kalemdir. Kalemi tutan el ise başkasıdır. Veya kalemi sen tutuyorsan, onunla sana bir yazdıran vardır. Kendimden biliyorum, benim nota yazım müsvedde yazarken dahi güzeldir. Ama Bayatî Araban Mevlevî Âyini'nin notasını görsen bana yakıştıramaz, "Bu sizin yazınız mı?" dersin. Çok süratli yazılmış, Nasreddin Hoca'nın mektubuyla Bağdat'a gitmesi misali, sadece yazanın okuyup anlayabileceği bir tür steno gibi bir yazı. Bunun sebebi de sür'attir.
   <br/>
   <br/>
    Sür'atin sebebi neydi?
   <br/>
   <br/>
   Birisinin dikte ettiği bir metni ağır yazabilir misin? Yazamazsın, çünkü kaçırırsın. Birşeyi kaçırmayayım diye süratli yazarsın. Ben ki hayatımda daha önce değil Mevlevî âyini, bunun hazırlayıcıları olan Na't, Durak, Tevşih, Şuğul hatta ilâhi gibi formlarda eser yapmamış bir insanım. Devrikebîr usûlünde eser bestelememiş bir insan olduğum halde, bu usûlle dört haneli bir peşrevi, yarım saatte dört hanesiyle nasıl yazabilirdim? Tekke eğitimi ve terbiyesi görmüş biri olsam, bunları yazmak kolay olurdu. Ama ben kalemi elime alıp besmeleyi çekince, birden notalar dökülmeye başladı.
   <br/>
   <br/>
    Bir kalem oldunuz o anda..
   <br/>
   <br/>
   Düşünmeye bile fırsat olmadı. Hiçbir düzeltme yoktur o eserde. Neyi düzelteceksin? Sadece söyleneni yazıyorsun. Ben buna o kadar çok inandım ki, başlamasıyla bitmesi âdeta bir oldu, aktı gitti. Buradan bestekârın tarifine gelmek istiyorum: Malûmundur ki, sesi üreten merkez evimizdeki radyo cihazı değildir. Radyo cihazı bir alıcıdır. Sesin üretildiği merkez, radyo stüdyosudur; onun vericilerinden çıkıp, bizim alıcılarımıza gelir. Bizim alıcımızın gücü ne kadar yüksekse, biz de o yayını o kadar iyi alırız. İnsanın kalbinin içinde, İmam Gazâlî'nin "Sivâdu'lkalb" dediği bir siyah nokta vardır. l9. yüzyıl sonunda bir Alman ve bir Japon kardiyolog, (Almanın adı Aşof, Japonun adı Tawara) bu siyah noktayı keşfetmişler. Bu siyah noktanın adına kardiyolojide "AşofTawara düğümü" deniyor. Benim inancıma göre ilâhî mesajlar beyne değil, buraya gelir. Çünkü beyin, şeytanın meskenidir. Bütün kötülükleri beynimizle üretiriz, kalbimizle değil. Ve bütün güzel mesajlar kalbimize gelir, beynimize değil. Kalbimizdeki bütün sinirler, o siyah noktadan başlar. Bu siyah beneğin alıcı gücü ne kadar yüksekse, semavî mesajları o kadar güçlü alırız. Beethoven, Bach, Mozart, Itrî, Dede, Merâgî gibi dâhiler kalblerindeki bu siyah beneği çok güçlü olan, gönderilen mesajları da çok iyi kaydedebilme gücüne sahip insanlardı. Bu "İlâhî mesajları yüksek kaydedebilme gücüne sahip insanlar"a ister bestekâr de, ister şair de, ister sanat ve ilim adamı de, ister mimarlık dehası de, ne dersen de, aynı kişidir. Bir "yüksek güçte alıcısı olan kaydedici"dir o.
   <br/>
   <br/>
    Sanatçının bir "kemal noktası" olsa gerek. "Aslında ben bir kalemim, ben bir fırçayım. Benim yaptığımı zannettiğiniz bu eserin gerçek sahibi Allah'tır. Ben sadece bir vasıtayım" diyebilmek, sanatta kemal noktasına erişmek olsa gerek. Bunu Dede Efendi de söylüyor, Itrî de söylüyor, Bach da söylüyor, Hollandalı ressam Van Gogh da söylüyor. Demek ki bu bir kemal noktası sanatçı için.
   <br/>
   <br/>
   Rahmetli Ekrem Amca (Ekrem Hakkı Ayverdi), beni "Kâtip, gel buraya" diye çağırırdı. Şunun için: Bayatî Araban Mevlevî âyinim Paris'te altın madalya kazanınca, Ahmet Kabaklı hocamız, Tercüman Gazetesi'ndeki "Gün Işığı" köşesinde "Cinuçen Tanrıkorur'u nasıl tebrik edeyim" diye bir yazı yazmış. Bunun üzerine beni Türk Edebiyatında mülâkata çağırdılar. Mülâkat sırasında ağzımdan bir beyitçik döküldü: "Yoktur benim aslâ işe dahlim / Ben sadece bir kâtibi vahyim." Tabiî buradaki vahiy kelimesi, "dahlim" ile kafiye olsun diye. Yoksa hâşâ vahiy geldiğini kasdetmiyorum. Bu bir ilhamdır. Ekrem Amca rahmetli, onu çok beğenmiş, "Gel bakalım kâtip buraya, seni bir öpeyim. Demek sen kâtipsin" derdi. Ben de "Efendim benim yazım biraz güzeldir, onun için bana yazdırıyorlar" derdim. İfade şeklim şaka ama, inancım bu. Bestenin nasıl yapıldığını izah ediyordum. Kalemi eline alırsın, besmeleyi çekersin, bir de bakarsın ki o kalem gidiyor.
   <br/>
   <br/>
    Kalemi her eline alana "Haydi yaz bakalım" derler mi ? Diyelim ki "Haydi yaz" dediler. Acaba onu diyen kim? Size "Fena Fillah" noktasında böyle bir ilham geliyor ve yazıyor, besteliyor olmalısınız. Şeytan hangi delikten sızıyor içeriye ?
   <br/>
   <br/>
   Ben beste yapmak veya yazı yazmak konusunda yaptıklarıma, şeytanın pek müdahale edebildiğini düşünmüyorum. Zira bunun tedbirini önceden alıyorum. Önce hâlisâne niyetleniyorum. Bir müslüman için hâlisâne niyetlenmenin mânâsı, önce abdesttir...
   <br/>
   <br/>
    Yani arınmak, temizlenmek...
   <br/>
   <br/>
   Evet, sonra bir şükür niyazıdır. Ondan sonra ellerini açıp niyaz etmektir. Zaten sen zırhlanıyorsun, techiz ediyorsun kendini. Eûzu besmeleyi niye çekiyoruz? "Eûzu" zırhını giydiğin zaman, "Taşlanmış, lânetlenmiş şeytandan Yarabbi sana sığınırım, ne olur beni koru" diye yalvardığın zaman, o sığındığın Allah seni mel'un şeytanın eline bırakır mı artık? Öncesinde çok hâlisâne bir niyet ve çok hâlisâne bir niyaz vardır. Niyet olmazsa hiçbir şey olmaz. Ama niyetin arkasından niyaz gelmezse, yine bir şey olmaz. Niyetini, o niyete cevap verecek olan makama niyaz etmelisin. Yani dilekçe. Dilekçe gitmeden, avucunu yalarsın.
   <br/>
   <br/>
    Bu dilekçeye her zaman cevap gelir mi?
   <br/>
   <br/>
   Niyetin ve niyazın hâlisâne ve istenen kurallara uygun ise... dilekçen güzel, doğru ve temiz bir kâğıda yazılmışsa gelir. Benim hayatımda hiç geri çevrilmediğini söyleyebilirim. Bu sadece benim için değil, hulûsi kalb ile yazılan dilekçelerin tümü için geçerlidir.
   <br/>
   <br/>
    Verilen cevapların da çok güzel olduğu, eserlerinizden anlaşılıyor. Güzel dilekçeye güzel cevap...
   <br/>
   <br/>
   Estağfurullah. "Eserlerin" deme, "yazdıkların" de. Bizler de zaten kendimiz Allah'ın eseriyiz. Bizden çıkan şeyler, o eserin küçücük, mikroskopik yansımalarıdır. Pencereden sızan küçük bir ışık huzmesi gibi şekle, kâğıda, renge, cama, taşa, mimarîye, kaleme, müzik âletine küçük birer yansımasıdır.
   <br/>
   <br/>
    Evet haklısınız. Bizler O'nun eseriyiz. Bizden çıkan ve "Benim eserim" dediğimiz şeyler de aslında O'nun eseri.
   <br/>
   <br/>
   Ama biz kelimeleri büyüttüğümüz, o kelimeleri esas sahibine değil de kendimize yakıştırmayı sevdiğimiz için böyle oluyor.
   <br/>
   <br/>
   Efendim, sizinle konuşulacak ve sizden öğrenilecek daha çok şey var bizler için. Ancak, takdir edersiniz ki bu kadar sınırlı sayfalarda herşeyi konuşmak mümkün değil.
   <br/>
   <br/>
   Bu güzel konuşma için size teşekkür eder,  bestecilikte bir 45 yıla daha erişmenizi Allah'tan niyaz ederiz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=1910), [web.archive.org (arşiv bağlantısı)](http://web.archive.org/web/20140607171130/http://www.aksiyon.com.tr:80/aksiyon/newsDetail_getNewsById.action;jsessionid=2F7A8B04285B189B8526DEC669B3E9C4?newsId=1910)
