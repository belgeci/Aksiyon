# Beyinlerimiz mesaj çöplüğü

*Yalçın Çetinkaya 1996.11.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mesaj, 80'li yılların "kutsal" sözcüğü. Kralın çıplak olduğunu farkeden ya da kendisine ulaşan mesajı herkesten önce algılayabilmek gibi bir ayrıcalığa mazhar olduğunu vehmeden herkes,
  </font>
 </div>
 <div id="newsText">
  <font class="detail-text">
   bir mesaj yüklendiğini ve bu mesajı kitlelere aktarmak gibi bir sorumluluk taşıdığını düşünüyor. Ketum davranıp mesajın üstüne yatan davaya ihanet mi etmiş oluyor? Belki o kadar değil, ama birçok insanın hedefi "kitlelere bir mesaj verebilmek". Yapılan işin niteliği ve kalitesi pek önem taşımıyor. Mesaj etkileyici, vurucu ve kalıcı olsun yeter. Zaten iş denilen şey, altı üstü dünyalık kazanmak için bir araçtan ibaret değil mi!
   <br/>
   <br/>
   Kitle iletişim araçları geliştikçe, hergün iletilen mesaj sayısı da inanılmaz bir artış gösteriyor. İşin kolayını bulan reklamcılar, siyasetçiler, televizyoncular,  sinemacılar, fırsattan istifade, beyinlerimizi adeta talan ediyorlar. Hepsinin de kitlelere iletmek istediği bitmek tükenmek bilmeyen mesajları var. Bu mesaj denilen şey öyle bir şey ki, bir defa vermekle de olmuyor. Mesajlar ardı arkası kesilmeden verilmelidir ki, muhatap dalgınlığa gelip unutmasın. Verilen her mesaj, bir önceki mesajı desteklemeli, çelişkili olmamalı. Mesajda süreklilik ve tutarlılık yakalayabilmek de kolay iş değil tabii.
   <br/>
   <br/>
   Sadece reklamcılık sektöründe yüzlerce ürün, her gün ve gün boyunca durmaksızın bir yığın slogan gönderiyor insanların beyinlerine. Hepsi de akılda kalmak ve beyinlerimizin hiç değilse bir bölümüne bayrağını dikebilmek için, olmadık illüzyonlar yapıyor ve işgallerini resmen sürdürüyor. Siyasetçiler de kurtlar sofrasındaki yerlerini almış. Her siyasi parti liderinin mesajları da tıkabasa dolduruluyor beyinlerimize. Sağolsunlar, televizyoncuların rating uğruna yaptıklarının da reklamcılardan aşağı kalır yanı yok. Kısaca herkes birşeyler söylüyor, birşeyler anlatıyor. Şeffaf harfler, şeffaf sloganlar, içi boş mesajlar beynimizde uçuşup duruyor. Yoğun mesaj bombardımanına uğrayan insanlardan bunca yorgunluktan sonra "Aşırı mesaj bombardımanına uğrayan beyinlerimizin ne kadarı bize kaldı?" diye düşünmelerini artık kim bekleyebilir!
   <br/>
   <br/>
   Kabul etmek gerekir ki zihinlerimiz, daha ziyade reklam mesajlarıyla kirletiliyor. Mesaj bombardımanından kaçabilmenin yolu neredeyse yok gibi. Bütün kitle iletişim araçları, parayı bastıranın hizmetinde. Televizyondan kaçsanız radyolar var. Radyoyu kapatsanız gazeteler var, gazete okumayı bir kenara bıraksanız, şehrin en görünür noktalarına yerleştirilen billboardlar var, binmek zorunda olduğunuz toplu taşıma araçlarının kapısına penceresine yapıştırılmış afişler, afişetler var. Yani sağımız solumuz, önümüz arkamız mesaj.
   <br/>
   <br/>
   TEK TARAFLI İLETİŞİM
   <br/>
   <br/>
   Özellikle İkinci Dünya Savaşı'ndan sonra gelişen pazar şartları, üretici ile tüketici arasında bir "iletişim biçimi" geliştirilmesini de zorunlu hale getirdi ister istemez. Kimilerine göre çok yeni bir sektör olmamakla birlikte reklamcılık, serbest piyasanın dinamizmi içerisinde üretici ile tüketici arasındaki iletişimi, çok daha kısa yoldan ve tüketiciyi satın almak konusunda motive edebilecek görüntü, müzik ve söz düzeni gibi, etkileyici olan estetik unsurları da kullanarak başarabilen önemli bir sektör. Reklamcı da, mesajı allayıp pullayan bir "kurnaz tilki". Ne var ki üretici ile tüketici arasındaki bu iletişim biçimi (ona da iletişim denirse eğer), iletişim araçlarını (medyayı) ücretini ödemek suretiyle çok iyi ve kendi yararına kullanma imkânını elinde bulunduran üretici/reklamveren konumundaki kişi ya da kuruluşun lehine olan bir iletişim biçimidir. Burada reklamveren etkin, tüketici ise edilgin konumdadır. Birey olarak zaten medya karşısında tüketici ne zaman güçlü olmuştur ki!
   <br/>
   <br/>
   Bu çarpık iletişim biçiminde ahlaki sınırlandırmalar da sözkonusu değildir. Zaten işin çarpıklığı da oradan kaynaklanır. İletişim tek yanlı olunca, çarpıklığı da kaçınılmaz hale gelir. Sistem tarafından "tüketici"ye indirgenen bireyin zihni, bir "mesaj çöplüğü"nden farksızdır. Bu, belki de modernizmin sunduğu ağır bir faturadır. Modern toplumlarda evlerin önünün temiz, ama bireylerin zihinlerinin kirli olduğunu söylemek, ağır bir suçlama olmasa gerek. Gelgelelim, ülkemizde hem yaşadığımız ortamlar çöplük gibi, hem evlerimizin önü hem de zihinlerimiz kirlidir.
   <br/>
   <br/>
   REKLAMİLETİŞİM
   <br/>
   <br/>
   Reklamcılık ile iletişim arasında semantik bir kayma meydana geldiğini söyleyen Armand Mattelard, "Beyin İğfal Şebekesi" adlı kitabında, reklamcılık sanayiinin "iletişim" kelimesini benimsediğinden söz ediyor ve bunu yaparak, yeni mesleki alanının esnekliğine işaret ediyor. Mattelard'a göre reklamcılık artık eskisi gibi değil. Geçmişte özerk biçimde gelişen faaliyetleri, toparlayıcı bir kavram olan "iletişim" etrafında federe biçimde birleştirmektedir reklamcılık.
   <br/>
   <br/>
   Aslında parasını ödeyerek iletişim araçlarını kiralayan reklamveren ile, verdiği teşvik kredileriyle medyayı "satın alan" siyasi parti liderleri arasında pek fark yok gibidir. İkisi de bu kiralama veya satın alma süreci içinde sadece ürününü satabilmek veya siyasi mesajını insanlara belletebilmek için kullanmadık yöntem bırakmazlar. Bu şartlar altında izleyiciler, kendileri açısından pek elverişli olmayan ve hem reklamveren hem de politikacı karşısındaki dezavantajlarıyla adeta "panoptik" bir ortamda, reklamverenin ve politikacının gözetiminde yaşamaktadır. Bu gözetim, tamamen çıkara dayalı bir gözetimdir. Reklamverenin ve politikacının, bireyin hareketlerini izleyebilme imkânları gelişmiştir. En azından teknolojik aygıtlar ve bilimadamları, belli kurumlaşmalar vasıtasıyla reklamverenin ve politikacının hizmetindedir. Fakat aynı ortamda yaşamalarına rağmen izleyici/tüketici kitlelerin reklamveren ve politikacıyı bu denli görebilmesi ve denetleyebilmesi beklenmemelidir. Tüketici, medyanın verdiği bilgiler doğrultusunda reklamvereni ve politikacıyı, ülke kalınmasına büyük katkılar sağlayan birer kahraman olarak tanır.
   <br/>
   <br/>
   PARA VE İMKÂNINIZ VARSA KOLAY
   <br/>
   <br/>
   Hem reklamverenin hem de politikacının, vatandaşın her hareketini izleyecek kadar bolca zamanı vardır. Bir de arada, parayı bastırıp istediğiniz türden araştırmayı yaptırabileceğiniz piyasa araştırmacısı kurumlar olunca iş daha da kolaylaşır. Vatandaşın attığı her adımı yakından izleyen piyasa araştırmacısı kuruluşlar, reklamcı ve politikacının kitlelere vereceği mesajın ne olması gerektiği konusunda azçok fikir de verir. Çünkü vatandaşın özellikleriyle ilgili ayrıntılı ve hemen hemen şaşmaz doğruluktaki bilgiler, bu kuruluşlar tarafından reklamcı ve politikacıya verilir verilmez, mesaj da yavaş yavaş şekillenmeye başlar.
   <br/>
   <br/>
   Para ve imkânların kullanımı konusunda hiçbir şeyi esirgemeyen reklamveren ve politikacı, mesaj ileteceği hedef kitle/ vatandaş topluluğu ile ilgili ayrıntılı bilgiye sahip olunca, medyanın o etkisi tartışılmaz gücünü de satın alarak, vatandaşa modern ve estetik yöntemlerle bir baskı uygular. Kreatif direktörler, metin yazarları, art direktörler, grafik sanatçıları, müşteri temsilcileri, medyacılar, pop şarkıcıları hatta aydın ve entelektüeller bile biraraya gelip elele vererek, kolektif bir yapı oluşturur. Batı'daki kurumlarda oluşturulan kadrolar bizdekine göre daha bir bilimsel çalışmaktadır. Zira o kurumlar sosyolog ve psikologları bünyesinde toplar. Bu kadroların oluşturduğu mesajlardan hiçkimsenin öyle kolay kolay kurtulabildiği de görülmüş değildir.
   <br/>
   <br/>
   Zaten böyle yaman bir yapısal güç karşısında vatandaş, konumu ve imkânsızlıkları dolayısıyla bir savunma sistemi geliştirebilecek yeterliğe hiçbir zaman sahip olmamıştır. Yani vatandaş savunmasızdır. O bakımdan reklamcının ve politikacının işi sanıldığından daha kolaydır. Bu kolektif gücün oluşturduğu mesajlar, mutlaka bir yolunu bulup vatandaşın beynine ulaşır. Ekseriyetle de uzaktan kumanda aletine dört eliyle sarılmış, koltuğuna gömülmüş ve en "tek başına" olduğu hallerde gelir bulur bu mesajlar izleyiciyi.
   <br/>
   <br/>
   HER YERDE KARŞINIZDA
   <br/>
   <br/>
   Vatandaşın bir kahramanlık örneği göstererek, adeta "mesaj gevezesi" olan televizyonu kapatması, mesaj bombardımanını savabilmesi için yeterli olsaydı, mesele kalmazdı. Zaten bunu yapmak da pek birşeyi değiştirmez. Çünkü televizyon kadar olmasa bile, diğer mecralarda yer alan mesajlar, vatandaşın zihnine girmenin yollarını bulmuşlar. Vatandaş gazete okurken gazetesinde; yolculuk yaparken, işine giderken veya yürüyüşe çıkarken çok stratejik noktalara yerleştirilmiş billboardlarda; alışveriş yaparken marketlerde; radyo dinlerken radyoda; müzik dinlerken müziğin sözlerinde.. günlük hayatın hemen her anında bir yığın siyasi ve ticari mesajla karşılaşır. Beyinlerde kalıcı bir yer edinebilmek uğruna yapılan bu amansız mesaj bombardımanı karşısında vatandaş iyice kaybolur, adeta bir "yoğun mesaj kurbanı" olur çıkar. İradesi işlemez hale gelir ve bir anlamda mesajın çekiciliğine kapılarak özgürlüğünden olur.
   <br/>
   <br/>
   Modern, içi boş ve şeffaf mesajlar, aklını kötüye kullananlarla aklını "farkedemeyenlerin" ortaklaşa ürettikleri şeyler aslında. Bugünlerde en çok da bu ikilinin ürettikleri şeyler rağbet görüyor. "Hiçbir şey almayanların, hiçbir şey vermeyenleri alkışladığı bir tünelden geçiyoruz". Galiba çıkış göründü, haydi hayırlısı!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1997-beyinlerimiz-mesaj-coplugu.html), [web.archive.org (arşiv bağlantısı)](http://web.archive.org/web/20140406184243/http://www.aksiyon.com.tr:80/aksiyon/haber-1997-beyinlerimiz-mesaj-coplugu.html)
