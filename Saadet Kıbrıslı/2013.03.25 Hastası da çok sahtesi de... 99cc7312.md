# Hastası da çok sahtesi de...

*Saadet Kıbrıslı 2013.03.25*

<div class="pNewsDetailMainContent ctx_content" itemprop="articleBody">
 <p>
  Bir devlet büyüğüne hediye edilen ‘sahte’ tespihin hikâyesinden çıktık yola… On paralık tespihlerin bin dolara satıldığına şahit olduk! Ehil ustaya düşmeyen koleksiyonerlerin harap hâllerine de…
 </p>
 <p>
  Yaşanmış vaka! Yakın zamanda ekâ-birden birine tespih hediye edilir. Devlet büyüğü, saygın iş adamından gelen tespihi bir müddet kullandıktan sonra ‘Hediyeyi hediye etmek’ sünnettir düsturundan hareketle yakın korumasına verir. O da çok sevdiği amirine… Emniyet amiri manevi açıdan kıymetli tespihin maddi değerini de öğrenmek için tanınmış tespih ustasına başvurur. Usta ilk değerlendirmesini tespihi eline dahi almadan yapar: “Plastik. On para etmez!” Amir, ustaya inanmak istemez, ilk sahibinin ismini zikrederek tespihi yeniden incelemesini ister… Usta amiri kırmaz, bir-iki tüyo vererek tespihin sahte olduğunu ispatlar. Duydukları karşısında bir hayli bozulan amiri teselli etmek de yine yaşını almış ustaya düşer: “Bazı tespihlerin kıymeti malzemesinden değil, hediye edenden gelir. Bu da o kategoriden anlayacağın…”
  <p>
   Ebru, hat, minyatür gibi son yıllarda hayatımızdaki yeri artan Türk sanatlarından biri tespih. Özellikle muhafazakâr sınıfın zenginleşmesiyle artan tespih talebi, beraberinde suiistimalcileri de türetti. Meraklısının çok, ehil ustasının az olduğu piyasada işten anlamayan sevdalıların kazıklanması işten bile değil. Fırsatçıların eline düşüp 10 liralık tespihe 3-5 bin dolar verenin yanında, yüz binlerce lira yatırdığı koleksiyonunun yarıdan fazlasının sahte olduğunu öğrenip sevdasına küsen de var…
   <p>
    Feyzullah Kalaycı, 15 yaşından beri tespihle hemhâl. Aslen Trabzonlu. 11 yaşındayken göçmüşler İstanbul’a. İlk ustası, imam babası Mustafa Kalaycı. Babasındaki tespih sevdası da ‘Kalaycı’ dedeye uzanıyor. Mustafa Usta, babasından miras kalan tespih sevdasını oğulları İmdat ile Feyzullah’a bulaştırmış. Ümraniye’deki evlerinde baba, ağabey ve kardeş ayrı ayrı üretimi sürdürüyor. 71 yaşındaki Mustafa Bey emekli olmuş olmasına ama tespihten el çekmemiş… Evinin bir köşesinde kurduğu tornasıyla üretimi sürdürüyor. Feyzullah Bey de babası gibi imam-hatipmiş. İmamlığı sonradan girdiği üniversiteyle birlikte götürmüş bir müddet. Ancak ‘tespih hastalığı’ her ikisinden de koparmış onu.
    <p>
     Feyzullah Usta’ya yukarıda geçen olayı aktarıp piyasadaki karşılığını soruyoruz. Son on yılda tespihe ilgide ciddi bir artış olduğunu, bununla birlikte sahteciliğin de arttığını söylüyor. Sık sık benzer vakalarla karşılaştığını, ehil olmayan yüzlerce ustanın insanların tespih zaafını istismar ettiğini anlatıyor: “Türkiye’de gerçek manada 10-15 tespih ustası var. Fırsatçılar 10 lira etmeyecek plastik tespihleri anlamayanlara bin-iki bin liraya satıyorlar. Tanınmış birkaç müşterim de yaşadı benzer olayları. Koleksiyonlarından sahtelerini çıkardığımda anladılar kandırıldıklarını. Maalesef bu ‘vicdansız’ kişiler tespihçilerin yanında tespihçiliği de karalıyor. Kandırılmaktan usanıp koleksiyonunu dağıtanlara şahit oluyorum.”
     <p>
      <strong>
       Kehribar şifa kaynağı
      </strong>
      <p>
       Çin, sahte tespih piyasasının kalesi konumunda. Ardından Mısır ve Suriye geliyor. Türkiye’deki adres ise Adana… Bir kaynağa göre, piyasada kaliteli diye satılan tespihlerin neredeyse yüzde 60’ı sahte! Özellikle kehribar, kaplumbağa kabuğu, mercan, gergedan boynuzu gibi pahalı malzemelerin sahtesi üretiliyor. Bazıları tornaya sokulmadan gerçek olup olmadığı anlaşılamadığı için koleksiyonerler bile tuzağa düşebiliyor. Daha çok internet ortamından pazarlanan sahte tespihler sağlığa da zararlı. Gerçeğine benzetmek için plastiğe karıştırılan kimyevi maddeler cilt kanseri gibi hayati hastalıklara yol açabiliyor.
       <p>
        Küresel tespih piyasasında pazar ve ustalık açısından Türkiye lider konumda. Kuveyt, Katar, Suudi Arabistan gibi tespihe önem veren ülkeler Türkiye pazarından besleniyor. Özellikle aranan da kehribar. Zira ‘damla kehribar’ olarak adlandırılan ağaç reçinesinin milyonlarca yıl sonra başkalaşıp taşlaşmasından oluşan malzeme tükenme seyrinde. İki yıl önce kilosu 2 bin dolar olan kehribar, bugün 8 bin dolar civarında. Gelecek on yılda 20-30 bin dolara ulaşacağı tahmin ediliyor. Bundan dolayı imkânı olan tespih sevdalıları kehribara yöneliyor. Kehribarın revaçta olmasının bir diğer nedeni de şifa kaynağı oluşu. Eklem tutulmalarının yanında boyun fıtığı ile guatra iyi geldiği biliniyor. Feyzullah Bey imâkanı olan dostlarını kehribar almaya teşvik etmiş. Yakın gelecekte kehribarın altından daha fazla kazandıracağını iddia ediyor.
        <p>
         Feyzullah Bey’e, amatörlerin gerçek tespihi nasıl ayırt edebileceklerini soruyoruz. “Fiyatından!” diyerek başlıyor söze: “Kehribar tespihi yüz-iki yüz liraya alanlar var! Sadece Rusya ve Ukrayna’da çıkan, kilosu 8-10 bin dolar olan hakiki kehribardan yapılmış olması mümkün mü? Bir kilodan beş-altı tespih çıkarılsa bile mümkün değil. Gergedan boynuzu, fildişi için de aynı durum söz konusu. Bin liranın altında gerçek, kaliteli, iyi işçilikli tespih almaya çalışmayın, aldanırsınız.”
         <p>
          İyi tespihin tane, imame ve renk bütünlüğüyle hemen fark edilebileceğine değiniyor Feyzullah Kalaycı. Ehil ustaların tespihe bu formu verebilmek için cerrah hassasiyetiyle, günde en az iki-üç saat çalıştığını anlatıyor. Hakiki ustalardan çıkan tespihlerde tanelerin hem kendi aralarında hem de imameyle uyumlu olduğunu belirtiyor: “Osmanlı dönemi tespih ustaları imameyi kısa tutmuş. Son dönemde uzun imame moda oldu. İmame uzadıkça tespih güzelleşiyor. İmamenin ucundaki kamçı da uzun olmalı. İmame içe doğru çevrildiğinde kamçısı tespih tanesine değmeli. Usulü budur çünkü… Bir de tespih 99’luk olmalı. Bugün 33’lük revaçta olsa da aslı 99’luktur.”
          <p>
           Plastik tespihe el sürmeyin!
           <p>
            17’lik, 66’lık tespihlerin kaynağını soruyoruz. Kökü Budizm’e dayanan, sonradan İslam’a geçen tespihin farklı dinlerde farklı şekilde kullanıldığını anlatıyor. 17’liklerin Yunan kültüründen, 66’lıkların da Vahhabilerden geldiğini aktarıyor. Bunun yanında beş yüz ve bin taneli zikir tespihlerin bulunduğunu söylüyor. Çin’den gelen plastik tespihleri hem sağlık yönünden hem de dinen sakıncalı görüyor: “Alışkanlık oldu, camilerde denk gelen plastik tespihlerin tanelerini sayıyorum. Hatalı çıkanları ipini koparıp halının altına atıyorum (gülüyor). Ekseriyetle Çin’den geliyor bunlar. Sağlık açısından da çok sakıncalı. Kanserojen etkiye sahip. Gün boyu elinizde, vücuda direkt teması söz konusu zira. Halbuki ağaç tespihler çok ucuzladı; iki liraya kadar indi fiyatları. İnsanımız duyarlı olsa Çin’in kanserojen plastik tespihlerini camilerden çıkarır, yerine ağaç tespihler koyar. Ciddi bir maliyeti de yok bu işin…”
            <p>
             Avrupa’da elit tekstil markalarının plastikler yerine kaplumbağa kabuğu, kehribar veya abanoz ağacından yapılmış organik düğmeler kullanmaya başladığını da naklediyor Kalaycı. Osmanlı’da olduğu gibi Avrupa’da boynuz ve kemik tarağa dönüş yaşandığını aktarıyor: “Avrupa’da kansere yol açtığı için bizde ‘sıkma’ denilen yapay kehribar bile yasaklandı. Plastik tespihe el süren yok oralarda…”
             <p>
              Son dönemde öne çıkan hayvan dişi ve kemiğinden üretilen tespihlere dair tartışmaya biz sormadan kendi giriyor. Hayvanların sırf tespih için öldürülmesine karşı çıkıyor. Buna dinin de cevaz vermediğini aktarıyor. Ayrıca hayvan dişi veya kemiğinden yapılan tespihle zikir çekmeye dinî açıdan net bir cevaz verilemediğini vurguluyor: “Biz de balina, fil ve mamut dişinden, gergedan, geyik ve koç boynuzundan tespih üretiyoruz. Zira hammadde için Afrika’ya gittiğimde fil gibi hayvanların dişinden çok eti için öldürüldüğünü gördüm. Dört hak mezhepten biri de cevaz veriyor fil etine. İnsanlar açlıktan ölmemek için tüketiyor. Kaldı ki fildişi para etmiyor oralarda; kilosu 50-100 dolara satılıyor. Burada 5-6 yüz dolar ediyor. Eğer sırf tespih için öldürülseler en başta ben karşı dururdum. Ama yine de vicdanım rahat değil!”
              <p>
               Feyzullah Kalaycı’ya, bazı maçlarda tespih çeken Galatasaray Teknik Direktörü Fatih Terim ile ilgili de bir soru yöneltiyoruz. Kalaycı, fotoğrafını incelediği Terim’in tespihinin büyük ihtimal kehribar olduğunu ve ünlü teknik adamın bu şekilde stres attığını söylüyor.
              </p>
              <p>
               <strong>
                ‘Tespihiniz sahte’ deyince kötü ben oluyorum
               </strong>
               <p>
                Feyzullah Kalaycı, özel üretim yapan ustalardan. İlber Ortaylı, Hâtemi ailesi, Kadir Topbaş, Serdar Neziroğlu, Katar kraliyet ailesi gibi hatırlı müşterileri için çalışıyor, ayda 8-10 tane tespih üretiyor. Sadece tespih yapmakla kalmıyor, koleksiyonları elden geçiriyor. En çok bu aşamada zorluk yaşadığını itiraf ediyor: “Koleksiyoner ciddi para verip almış, ‘bir bak’ diye uzatıyor. Sahte olduğunu söyleyince bozuluyor. Söylemesem ona haksızlık yapmış olacağım… Bu işte vicdanlı ustanın eline düşmeyenin canı çok yanıyor. Mesela geçenlerde Ankara’da, dört bin dolar verip alınan tespihin sahte olduğunu söyledim birine… Kötü ben oldum! Mekânından kovacaktı az kalsın. Bazen ‘söylemesem mi’ diye düşündüğüm de oluyor.”
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hastasi-da-cok-sahtesi-de_535104), [web.archive.org (arşiv bağlantısı)](http://web.archive.org/web/20151212154702/http://www.aksiyon.com.tr:80/dosyalar/hastasi-da-cok-sahtesi-de_535104)
