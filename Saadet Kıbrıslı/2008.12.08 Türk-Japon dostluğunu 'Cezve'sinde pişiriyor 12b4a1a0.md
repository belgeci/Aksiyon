# Türk-Japon dostluğunu 'Cezve'sinde pişiriyor

*Saadet Kıbrıslı 2008.12.08*

<font class="agenda2NewsSpot">
 12 yıldır Japonya’da yaşayan Dr. Berçin, Tokyo’da kurduğu internet sitesiyle Türk-Japon dostluğuna katkı sağlıyor. İki toplum arasındaki farkları açıklamak üzere hazırladığı resimler, ‘Japon mucizesi’ni anlatması açısından oldukça önemli.
</font>
<font class="newsDetail">
 İkinci Dünya Savaşı’nda atom bombalarıyla yerle bir edilen Japonya, kısa süre içinde ayağa kalkmayı bilmişti. Silahı bırakıp, azim, sabır ve millî ruhla giriştikleri yoğun çalışma temposu, onları dünyanın önemli aktörlerinden biri hâline getirdi. ‘Japon harikası’ olarak adlandırılan bu süreç, gelişmekte olan diğer ülkeler için de önemli bir model konumunda. Uzakdoğudaki bu ilginç ülkeyi yerinde analiz eden Dr. Ahmet Nasuhi Berçin, Türklere yönelik de dersler çıkarmış.
 <br/>
 <br/>
 Onunki, Samsun-Ladik’ten çıkıp Japonya’ya uzanan bir başarı öyküsü. 12 yıldır Japonya’da yaşayan Berçin, Japonlarla ilgili izlenimlerini, Türklerle olan kültür ve yaşam farklarını ‘Cezve’ adını verdiği internet sitesine taşıyor. Ona göre, bu iki milletin birbirinden öğreneceği çok şey var. Zaten sitenin kurulma amacı da bu: İki kültür arasındaki iletişim ve paylaşıma katkıda bulunmak…
 <br/>
 <br/>
 Bugünlerde başkent Tokyo’da faaliyet gösteren KBC yatırım bankasında bilgi işlem müdürü sıfatıyla çalışan Berçin, ODTÜ Makine Mühendisliği mezunu. İngiltere’de uçak mühendisliği alanında yaptığı doktoranın ardından Kırıkkale Üniversitesi’nde öğretim üyesi olarak çalışan Berçin’in Japonya’ya gelişinde başarısı etkili olmuş. Japonya’dan doktora sonrası bir yıllık araştırma bursu kazananıncaya kadar kendisinin Tokyo’ya gitme hedefi yokmuş: “Japonya’ya gelmek aklımın ucundan dahi geçmiyordu. Bir yıllık araştırma bursunu kazanana iş değişti. Geliş o geliş. Tam 12 yıldır buradayım.” Bir süre Shinshu Üniversitesi’nde de akademik çalışmalarını sürdüren Berçin, daha sonra özel sektöre geçmiş. Berçin ve Türkiyeli eşi, 4 çocuklarıyla birlikte (3 çocuğu Japonya’da doğmuş) Tokyo’da yaşıyor.
 <br/>
 <br/>
 ‘CEZVE’DE PİŞEN DOSTLUK
 <br/>
 <br/>
 “Dr. Ahmet Berçin’in bir grup Türk-Japon arkadaşıyla iki ülke arasındaki dostluğu pekiştirmek amacıyla kurduğu Cezve, kısa zamanda kendisinden söz ettirmiş Tokyo’da. Berçin, Cezve ismini de özellikle seçtiklerini belirtiyor: “Siteyi bir grup Türk-Japon arkadaşla birlikte, herhangi bir menfaat beklemeksizin kurduk. Sıra sitenin adına geldiğinde aklımıza Türkleri gurbette tanıtan ilk şey; ‘Türk kahvesi’ geldi. Biz de sitenin adını, Türk kahvesinden yola çıkarak Cezve (www.cezve.jp) koyduk. Cezve’de Türk ve Japon katılımcılar iki ülkenin kültürel, ekonomik ve sosyal konularını masaya yatırıyor. Site yoluyla, Türkiye’ye gitmek isteyen Japonlara da yardımcı oluyoruz. Türkiye hakkında gerekli bilgileri kendilerine veriyoruz. Hâlihazırda eriştiğimiz ilgiyi biz de beklemiyorduk.”
 <br/>
 <br/>
 Sitenin kuruluş aşamasında Ahmet Berçin’i en çok sitenin logosu uğraştırmış: “Oldukça ilgi gören bir logomuz var. Cezve gövdesinin altındaki üç hilal Osmanlı’yı, cezvenin üst kenarı ve ağzındaki hilal ve yıldız Türkiye’yi, soldan sağa uzanan cezvenin sapı ise Türkiye’den Japonya’yauzanan kültür köprüsünü ve Türkleri temsil ediyor.”
 <br/>
 <br/>
 KÜLTÜR FARKLARINI RESİMLERLE ANALİZ ETTİ
 <br/>
 <br/>
 Japonca, Türkçe ve İngilizce olarak faaliyet gösteren sitenin en ilgi çeken kısmı Berçin’in uzun uğraşlar sonrasında hazırladığı resimler bölümü. Türk-Japon gelenek ve değerlerinin kıyas edildiği bu resimler, ‘Japon harikası’nın de anlaşılmasını sağlıyor bir bakıma. Berçin’in, herhangi bir sübjektif yoruma girmeksizin hazırladığı resimler, Japonlar tarafından da ilgiyle karşılanmış. Hatta bazı Japonlar Berçin’e yeni önerilerde de bulunmuş: “Belki ilk bakışta resimleri yorumlamak zor olabilir. Bunun için hem Türk hem de Japon kültürünü bilmek gerekiyor çünkü. Resimleri 12 yıllık gözlemlerimden faydalanarak çizdim. Amacım iki kültür arasındaki farklılık ve tezatları ortaya koyarak, diyalog ve kaynaşmaya katkıda bulunmaktı. Birbirimizden öğrenecek çok şeyin olduğunu göstermek de istedim. Şu ana kadar toplam 28 çizim oldu, siteyi ziyaret edenler de resimler üzerinde pozitif tartışmalar yapıyor.”
 <br/>
 <br/>
 Japonya’da bir gönüllü kültür elçisi gibi çalışan Dr. Ahmet Nasuhi Berçin, iki ülkenin kültür farklarına ve yakın dönemde artan ilişkilere yönelik sorularımızı şöyle cevapladı:
 <br/>
 <br/>
 - ‘Japon harikası’nın altyapısındaki değerler nedir sizce?
 <br/>
 <br/>
 Hazırladığım resimlerde de vurgulamak istediğim buydu aslında. Bunların en başında kolay uzlaşabilmeleri geliyor bence. Türklerin kişisel kabiliyetleri, pratik zekâları, iş bitirme kapasiteleri Japonlarınkinden 4-5 kat yüksek ama birlikte çalışma konusunda Japonlar daha başarılı. Japonlar bir konuda kolayca uzlaşıp birlikte çalışabildikleri için daha büyük bir güç hâline geliyorlar. Bir aralar bir Japon şirketinde çalışmıştım, şirkette tek yabancı bendim. Toplantılara katılanların birkaçı fikir beyan eder, büyük çoğunluğu sadece dinlerdi. Ben ise uzmanlık konum olsa da olmasa da yorumlarda bulunur, bunun beni birikimli göstereceğini farz ederdim. Sonraları anladım ki Japonlar tam tersini düşünüyor. İşe yarar, konuya katkı sağlayacak bir fikri varsa söylüyor, yoksa susuyor. Dolayısıyla toplantı gereksiz yere uzamıyor, kolayca mutabakat sağlanıyor. Varılan karar sonrasında herkes var gücüyle çalışıyor.
 <br/>
 <br/>
 - Bize yansıyan, Japonların çok çalışkan olduğu. Bu kanı doğru mu?
 <br/>
 <br/>
 Japonlar bir şeyler üretmek, geliştirmek için sürekli bir koşuşturma içindeler. Var olanı daha iyiye taşıma peşindeler. Bizim toplumda ise kimse bir birey olarak ne yaptığımızı, topluma katkımızı sormaz. Japonlarla karşılaştırdığımızda bizim çok rahat olduğumuz söylenebilir. Ayrıca Japonlar işi ehline emanet etmede uzmanlaşmışlar. Eğitimleri de çok verimli, bireysel olarak üretime teşvik edecek tarzda eğitiliyorlar. İşe en başında bazen bizde görülen ‘idare etsin’ tarzında yaklaşmazlar, mükemmeliyetçiler, yaptıkları işin en iyisini yapmak için çabalarlar.
 <br/>
 <br/>
 -Ahlaki yönden nasıllar?
 <br/>
 <br/>
 En başında şunu belirtmekte fayda var; sözlerine çok sadıklar. Randevulara tam zamanında gelirler.  Bir söz verdiyse ne pahasına olursa olsun o sözü yerine getirirler. Bizde ise malum. Buna ek olarak, genelde işlerinde hile, aldatmaca olmuyor. Bir keresinde marketten 10 kiloluk karton kolide mandalina almıştım. Kolinin içi görülnmediği için, ezik olup olmadıklarını anlayamadım. Durumu fark eden tezgâhtar ödeme yaparken  “Kutuyu açabiliriz isterseniz.” dedi. Ben de “Gerek yok.” dedim. Bu sefer tezgâhtar “Kutuyu açıp kontrol edelim, depoda beklerken belki çürüyenler olmuştur, onları değiştirelim.” dedi ve öyle de yaptı.
 <br/>
 <br/>
 - Peki toplum hayatında şiddet unsuru var mı?
 <br/>
 <br/>
 Genelde sessiz, sakin, saygılı, kavgadan olabildiğince kaçınan insanlar. Onca yıldır bir kavgaya şahit olmadım. Birkaç kez kavga çıkacak ortama rastladım ama taraflar birbirilerinden özür dileyip olayı çözümlüyor. Japonlar haksız olsalar da özür dilerler, ortadaki hatayı sahiplenirler. Gerçi bu alışkanlık ülkedeki depresyon vakalarını artırıyor. Belki de yılda 35 bine ulaşan intihar olaylarının nedenlerinden biri de bu. Ancak bizde genelde suçu kimse sahiplenmek istemez. Kadın-erkek ilişkilerinde de bir düzey söz konusu.
 <br/>
 <br/>
 - Türkiye-Japonya ilişkileri hangi düzeyde? Son dönemde bir gelişme var mı?
 <br/>
 <br/>
 Türkiye Japonya’da yeni yeni tanınıyor. Bunda 2002’deki Dünya Kupası maçlarının katkısı oldukça fazla. Burada Türklere karşı önyargı yok. 2003’te Japonya’da Türkiye yılıydı. 2010’da ise Türkiye’de Japon yılı olacak. Japonya’ya toplu hâlde ilk Kazan Türkleri gelmiş. Aradan geçen zaman onları eritmiş. Son dönemde ise Türkiyeli girişimciler gelmeye başladı. Dil okulları, ilk ve orta düzeyde eğitim veren kolejler açıyorlar. Gönüllü öğretmenlerce kurulan 3 Türk okulu var. Bu faaliyetlere ve düzenlenen aktivitelere Japonların ilgisi oldukça fazla. Türkiye’yi merak edip giden, Türkçe öğrenen Japonların sayıları her geçen gün artıyor. Sayıları az da olsa Japonlarla evlenip gelen Türkler de var.
 <br/>
 <br/>
 <br/>
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-22307-34-turk-japon-dostlugunu-cezvesinde-pisiriyor.html), [web.archive.org (arşiv bağlantısı)](http://web.archive.org/web/20110107145050/http://www.aksiyon.com.tr:80/aksiyon/haber-22307-34-turk-japon-dostlugunu-cezvesinde-pisiriyor.html)
