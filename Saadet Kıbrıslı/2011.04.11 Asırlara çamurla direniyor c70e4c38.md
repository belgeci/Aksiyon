# Asırlara çamurla direniyor

*Saadet Kıbrıslı 2011.04.11*

<font class="agenda2NewsSpot">
 Mali’nin Dünya Kültür Mirası Listesi’ndeki 730 yıllık ‘toprak cami’si her yıl bugünlerde renkli karelere sahne oluyor. Bölge halkı dünyanın en büyük toprak yapısının çamur bakımını ibadet hazzıyla yapıyor.
</font>
<font class="newsDetail">
 <p>
  <p class="MsoNormal">
   Bahar yağmurlarını daha bir hasretle bekliyor Djenne’liler (Cenneliler). Mali’nin çoğu bölgesinde sevilmeyen kum fırtınalarını da sevinçle karşılıyor onlar. Bahar mevsiminde yağmur ve çöl kumunun karışımından elde ettikleri nitelikli çamur onlar için hayati önemde. Evlerini, okullarını yaptıkları briketleri, mutfakta kullandıkları kap kacaklarını bahar çamurundan elde ediyorlar. Hepsinden önemlisi, UNESCO’nun 1988’de Kültür Mirası Listesi’ne aldığı 730 yıllık camilerinin muhafazası için gerekli. Zira devasa toprak yapının yağmurların arttığı kış döneminde zarar görmemesi için bahar çamuru ile sıvanması gerekiyor. Cenneliler her yıl Büyük Djenné Camii’ni âdeta bayram coşkusuyla sıvıyor. Çamurun kıvamı tutunca imam tarafından verilen işaretin ardından cami avlusunda genç yaşlı, zengin fakir demeden toplanan ahali, ibadet hazzıyla tamir ediyor yıpranan camilerini. Kerpiç duvarlı, kum zeminli devasa yapı, 7 asırdan fazladır ayakta kalmasını Cennelilerin gelenekselleştirdiği çamur bakımına borçlu.
  </p>
  <p class="MsoNormal">
   Sahel-Sudenez (Sudan-Fransız stili) mimarisinin önemli örneklerinden biri olarak görülen Büyük Djenne Camii hem şehrin hem de ülkenin sembolü konumunda. Nijer’in taşkın yatağında kurulan Djenne’nin en büyük, en eski yapısı. Temeli 1280’de atılan Büyük Djenne Camii 1834’te büyük bir onarımdan geçer. Bugünkü hâline 1905’te kavuşur. Son onarımı duvar ustası ve aynı zamanda Djenne’nin o dönemki lideri İsmail Traore’nin gözetiminde yapılır. 1990’larda yerel yönetim camiye ses sistemi takmak ister fakat Cenneliler tarihî dokuya zarar gelir endişesiyle buna karşı çıkar. Bazı Batılı arkeologların da desteğiyle ses sistemi itinayla yerleştirilir.
  </p>
  <p class="MsoNormal">
   Büyük Djenne Camii’nin avlusundaki tarihî mezarlık, bölgenin önemli şahsiyetlerini, yer yer 7-8 metreyi bulan yüksek dış duvarları da sokak satıcılarını ağırlıyor. Kavurucu sıcaklardan kaçan pazar esnafı tezgâhlarını Djenne Camii’nin gölgesinde açıyor. Cennelilerin gözünde o cami sadece ibadethane değil. Sevinç ve hüzünlerini de paylaşıyorlar bu mekânda. Onlar için yaşayan tarih bir bakıma.
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29134-186-asirlara-camurla-direniyor.html), [web.archive.org (arşiv bağlantısı)](http://web.archive.org/web/20110830105711/http://www.aksiyon.com.tr:80/aksiyon/haber-29134-186-asirlara-camurla-direniyor.html)
