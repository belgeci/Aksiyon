# ‘Kızıl Cephe’den sızanlar

*Saadet Kıbrıslı 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’yi il il gezip hayattaki Kore gazilerinin anılarını toplayan gazeteci Mesut Çevikalp, ‘Kızıl Cephe’ adlı kitabıyla Kore Savaşı’nın bilinmeyen yönlerini aydınlatıyor. Resmî tarihin ötekileştirdiği gayrimüslim Kore gazileri ilk ona konuştu.
  </font>
 </div>
 <div id="newsText">
  <font class="detail-text">
   <p>
    Kore Savaşı’nın üzerinden tam 64 yıl geçti. Ama geçen yıllar yürek sızımızı dindiremedi! Binlerce şehit yakını ve gazi yine gözyaşları akıttı savaşın yıldönümünde (25 Haziran). Sadece Türkiye’de de değil. 3 kıtada, en az 20 ülkede yaşandı aynı sahne. Dile kolay 3 milyon kişi yatıyor o kanlı cephede! Aradan geçen yarım asır acı hatıraları silikleştirse de ortadan kaldırmıyor... Dahası savaşı zihinlerde canlı tutan binlerce meçhul asker var kayıtlarda. 166’sı Türk askeri... 3 yıl önce Kuzey Kore’de başlayan kazılar henüz durumu değiştirmedi. Kore Cephesi’nin bir yüzü hâlâ meçhul!
   </p>
   <p>
    Resmî tarihin ‘itinayla’ görmezden geldikleri var bir de. Bol ‘abartılı’, ‘zafer’ vurgulu metinlere girmeyenler! Sinirleri alınmış eserler hâliyle cepheyi olduğu gibi taşımıyor bugüne. Orada yaşananları tam yansıtmıyor... Az da olsa bu dairenin dışına çıkan eserler var elimizde. Ekseriyeti gazilerin anı ve günlüklerinden oluşan eserler farklı bir ‘Kore Savaşı’ koyuyor ortaya. Daha sahici, sahih...
   </p>
   <p>
    Resmî söylemi irdeleyen eserler kervanına bir yenisi eklendi. Gazeteci-yazar Mesut Çevikalp’ın yayımladığı ‘Kore Savaşı’nın Bilinmeyen Cephesi /Kızıl Cephe’ adlı kitap resmî tarihe meydan okuyor âdeta. Resmî söylemle yetinmeyen Çevikalp, 5 yıl boyunca Türkiye’yi karış karış gezip savaşı, cepheyi hayatta kalan son şahitlerden dinlemiş. Elde ettiği birikimi yerli-yabancı arşivlerden çıkardığı belgelerle desteklemiş. Kore Savaşı’nı, cephe gerisini ve Türkiye’ye yansımalarını sil baştan çalışmış. Sonunda basmakalıp ve didaktik olmayan, abartısız, albüm formatında bir esere imza atmış.
   </p>
   <p>
    ‘Kore Savaşı’ tarih alanında yaptığı yüksek lisans sırasında çekmiş ilgisini. Yabancı kaynaklarla karşılaştırdığı yerli eserlerin fazlaca abartılı, kontrollü olduğunu fark edince üstü örtülen gerçek tarihin peşine düşmüş. Bu sırada eline geçen bir gazi günlüğü, öncesindeki okumalarını olduğu gibi silmiş. Ulaştığı yeni günlüklerde de benzer bilgilerle karşılaşınca Kore Savaşı’nın gerçek yüzünü yazmaya soyunmuş: “6 yıl kadar önce bir Kore gazisinin günlüğü geçti elime. Gazinin cephede kayda geçirdiği bilgiler zihnimdeki Kore Savaşı resmini boşa çıkardı. O günlükten elde ettiğim işlenmemiş bilgi ayrı bir keyif verdi ayrıca. Benzer günlüklerin arayışına girdim. Ulaştığım her yeni anı resmî tarihi gözümde daha da küçülttü. Kore Savaşı’na dair gerçekleri yazma hissiyatı oluştu. Kızıl Cephe bu arzunun neticesi.”
   </p>
   <p>
    Sahaflardan başlamış işe... Savaşa dair bir hayli fotoğraf, mektup, belge toplamış. Ardından açık arşivlere girmiş. Savaşın çerçevesi zihninde oturunca da hayattaki Kore gazilerinin peşine düşmüş. Neredeyse Türkiye’yi il il gezmiş bu uğurda. Gökçeada’dan Kars’a kadar onlarca eve konuk olmuş, tozlu albümleri karıştırmış. Görüşmeler sınırı aşmış hatta! Kanada, Fransa gibi gurbette yaşayan gazilerle e-mail veya telefonla görüşmüş. Çaldığı her kapı onu yeni bir adrese yönlendirmiş. Birikimi belli bir kıvama ulaşınca kaleme sarılmış. Gerçi eldeki malzeme sığmamış ilk kitaba… İkincisi için de hayli materyal birikmiş.
   </p>
   <p>
    ‘Kızıl Cephe’yi alanındaki eserlerden farklı kılan tek unsur gerçekçiliği değil. Çevikalp, bir ilke imza atıp Kore Türk Tugayları altında Kore’de savaşan gayrimüslim Mehmetçiklere mikrofon uzatmış. Anılarını kayda geçirmiş. Bir bakıma resmî tarihin ötekileştirdiği bu insanları bugüne taşımış. İzmirli Musevi Refael Sasun, Ankaralı Ermeni Jan Andronikyan, Kumkapılı Ermeni Ohannes Büyükandonoğlu, Gökçeadalı Rum İlya Banago, Antakyalı Ortodoks Cebrail Suadioğlu, New Jersey’li Nazzaret Yoğumyan, İstanbullu Toros Babaoğlu ve Amasyalı Nubar Boynukalın kitapta hikâyesi geçen gayrimüslim gazilerden bazıları. Cepheden dönemeyip Güney Kore’deki Pusan Şehitliği’nde Müslüman silah arkadaşlarıyla koyun koyuna yatanlar da var.
   </p>
   <p>
    <img alt="" height="291" src="http://web.archive.org/web/20140825121637im_/http://medya.aksiyon.com.tr/aksiyon/2014/07/28/kizil2.jpg"/>
   </p>
   <p>
    <strong>
     Babama ‘şehit düştü’ demişler!
    </strong>
   </p>
   <p>
    Kitapta uzunca verilen Onbaşı Jan Andronikyan’ın hikâyesini gelin bir de Çevikalp’tan dinleyelim: “Vatan millet borcunu ifa için 1’inci Kore Türk Tugayı ile cepheye giden gayrimüslim askerlerimizden biri Ermeni Jan Andronikyan. 1929 doğumlu, yüksekokul mezunu. Uzun boylu, yakışıklı biri. Annesi Kıbrıs’ta doğmuş, güngörmüş bir hanım. Babası İngiliz. Jan’ın küçüklüğü Ankara’da geçmiş. Annesi o yıllarda bir yabancı sefarette aşçılık yapıyormuş. Bundan ötürü Jan anadili gibi İngilizce öğrenmiş. Cephede şansı yaver gitmez. Kunuri muhaberesinde Kuzey Kore-Çin kuvvetlerine esir düşer. 33 ay savaş kamplarında ağır şartlar altında yaşar. İngilizcesi ile esir kampındaki 234 Türk askerinin de âdeta eli-ayağı olur. 27 Temmuz 1953’te imzalanan Ateşkes Antlaşması’yla özgürlüğüne kavuşur. Askerlikten önce yaşadığı Ankara’ya geri döner. Yeniden Ankara Hava Meydanı’nda işe başlar. Sonrası meçhul...”
   </p>
   <p>
    Kızıl Cephe’yi farklı kılan bir unsur da esirler, esir kampları ve esaretten kurtulanlarla ilgili bölüm. Yazar Çevikalp, ciddi emek neticesinde hem kamplarla ilgili önemli görsellere ulaşmış hem de kamptan sağ dönen gazilerin anılarını kayda geçirmiş. Ankaralı Gazi Veli Atasoy, Kore cephesinde esir düşüp 33 ay sonra özgürlüğüne kavuşarak Türkiye’ye dönen 234 Mehmetçikten biri. Ailesi geri döndüğüne inanamaz. TSK 3 yıl önce şehit düştüğünü bildirmiştir zira!
   </p>
   <p>
    215 sayfalık kitabın sonunda bir de küçük albüm var. Çoğu ilk kez gün yüzüne çıkan 20 fotoğrafın her biri ayrı kitap değerinde. Mesela o fotoğraflardan biri 1’inci Kore Türk Tugayı ile Kore’ye gidecek olan Mehmetçiklerin sünnet törenini yansıtıyor! TSK sefer öncesinde 20 yaşındaki bu gençler için Ankara’da sünnet merasimi düzenlemiş. Ayrıca kitabın son kısmında bulunan il il ayrıntılı şehit ve esir askerler listesi ilgi çekici. Titiz bir araştırma, ciddi bir emek neticesinde vücut bulan Kızıl Cephe, Kore Savaşı’nı akademik anlamda çalışan uzmanlar için de başucu eser kıymetinde.
   </p>
   <p>
    <img alt="" height="291" src="http://web.archive.org/web/20140825121637im_/http://medya.aksiyon.com.tr/aksiyon/2014/07/28/kizil4.jpg"/>
   </p>
   <p>
    __________________________
   </p>
   <p>
    <strong>
     Mehmetçiğin Kore’de
    </strong>
    <strong>
     itaat etmediği tek emir!
    </strong>
   </p>
   <p>
    Gazi Binbaşı Nazım Dündar Sayılan cephede Mehmetçiğin itaat etmediği tek emri şöyle anlatıyor: “Askerlerimize teslim olan, yakalanan Çinli ve Kuzey Koreli esirlere sorgudan evvel su, sigara ve ekmek verilmemesini emrettik. Ancak askerimiz karşıdan elini kaldırarak gelen düşman askerlerini ‘vay hemşerim, hoş geldin’ diye karşılıyordu. Sorgudan önce ekmek, su, sigara ikram ediyordu. Kore cephesinde askerimizin itaat etmediği tek emir buydu.”
   </p>
   <p>
    <strong>
     “Koreli yetimleri Türk
    </strong>
    <strong>
     üniversitelerinde okuttuk”
    </strong>
   </p>
   <p>
    Gazi Astsubay Yusuf Günaydın naklediyor: “Türkiye ateşkes sağlandıktan sonra Kore’de cephe gerisinde sahip çıktığı yetimleri kaderlerine terk etmedi. Bazıları tahsil için Türkiye’ye getirildi. Hatta bir kısmı Ankara Dil Tarih Coğrafya Fakültesi başta olmak üzere kaliteli üniversitelere burslu olarak yerleştirildi. Bu öğrencilerden bazıları ülkelerine döndüğünde çok iyi makamlara geldi. Mesela diplomat Sang-Ki Paik bu öğrencilerden biriydi.”
   </p>
   <p>
    <strong>
     60 yıl sonra Kore’den gelip ‘babasını’ bulan yetim
    </strong>
   </p>
   <p>
    Gazi Astsubay Süleyman Dilbirliği, cephe gerisinde ölmek üzereyken bulduğu küçük kızı Türk Tugayı’na götürüp sahiplenir. Ayla adını verdiği bu kıza bir yılda Türkçeyi öğretir. Eve dönme vakti gelince de onu Tugay’da açılan yetimhaneye teslim eder. Ayla, 60 yıl sonra manevi babasını bulmak üzere Türkiye’ye gelir. Güney Kore, İstanbul Konsolosluğu üzerinden Süleyman Bey’i bulur. Tam bir vuslat yaşanır. Olay Güney Kore’de günlerce gündemde kalır. 2010’da Ankara’ya gelen Güney Kore Devlet Başkanı Myung-Bak, Gazi Süleyman’ı Çankaya’da kabul edip sergilediği büyük fedakârlıktan ötürü devlet nişanı takdim eder.
   </p>
   <p>
    <strong>
     Esir kampından kaçan tek Türk
    </strong>
   </p>
   <p>
    1950’de 1’inci Kore Türk Tugayı ile Kore’ye giden Şevket Koçak, komünist kuvvetlere esir düşüp esir kampından kaçmayı başarabilen tek Türk. Koçak’ın kamptan kaçışına yardım ettiği Amerikalı subay ülkesine döndüğünde Koçak’ı unutmaz. Onun da ABD’ye gelmesini sağlar. ABD’de restoran açan Koçak, yine Amerikalı subay dostu sayesinde Demokratlardan siyasete atılır. Partide 39. Başkan Jimmy Carter ile aile dostu olacak kadar sevilir. 1987’de Başbakan Turgut Özal kalp ameliyatı için Houston’a gittiğinde onu hastanede ilk ziyaret edenlerden biri Şevket Koçak olur.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=1D5169FAC02522744BD01468CBB207EF?newsId=39138), [web.archive.org (arşiv bağlantısı)](http://web.archive.org/web/20140825121637/http://aksiyon.com.tr:80/aksiyon/newsDetail_getNewsById.action;jsessionid=1D5169FAC02522744BD01468CBB207EF?newsId=39138)
