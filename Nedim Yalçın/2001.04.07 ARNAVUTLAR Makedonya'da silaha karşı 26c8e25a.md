# ARNAVUTLAR, “Makedonya’da” silaha karşı

*Nedim Yalçın 2001.04.07*

<div>
 <p class="spot">
  Makedonya'daki Arnavut  siyasetçiler başından beri  "silahlı mücadele veren  militanlar"ı eleştirdi ve  "silahla bir yere  varılamayacağını"söylediler.  "Arnavutlar'ın Balkanlar'daki menfaatine zarar verdiklerini,  bazı dış güçler tarafından  kışkırtıldıklarını"dile getirdiler.  İleri boyutlara tırmanmazsa, başlayan anayasa tartışması  krizin tek getirisi olacak
 </p>
 <p class="metin">
 </p>
 <img border="0" src="/web/20020430212252im_/http://www.aksiyon.com.tr/2001/331/resimler/Arnavut.jpg"/>
 <p class="metin">
  Kosova Kurtuluş Ordusu UÇK'nın uzantısı silahlı Arnavut militanların, Makedonya'nın Kalkandelen (Tetova) şehrinde başlattıkları ve son günlerde de güvenlik güçlerinin karşı taarruzuyla sakinleştiği belirtilen, ancak bize göre de "yeni bir boyut" kazanan "silahlı mücadele"si, dış dünyada olduğu kadar, Makedon yetkililer ve hatta bölgedeki Arnavut siyasiler arasında da ciddi endişelere yolaçtı. Bosna ve Kosova savaşlarına rağmen Makedonya'da ortaya çıkan ve "Balkanların hâlâ hassas dengeler üzerinde olduğunun bir göstergesi" olan bu gelişmede, sevindirici taraf oydu ki, militanların "silahlı kalkışma"sı, hiç bir Arnavut siyasiden tasvip görmedi.
 </p>
 <p class="metin">
  4 haftadır Balkan insanına "kriz" soluklatan bu hâdiseler, şayet herhangi bir dış gücün etkisiyle değilse, o zaman Arnavut siyasilerin "silaha karşı çıkma"larının, "bu coğrafyadaki Arnavutlar'ın umumen menfaatine olduğunu" söylemek yerinde olacaktır. Çünkü hâdisenin başından beri konjonktürel şartlar, "Arnavutlar tarafından Balkanlar'da başlatılacak yeni bir çatışmanın, yine Arnavutlar'ın aleyhine sonuçlar doğurabileceği" yönündeydi. Zira böyle bir adım, Kosova'da, BM Geçici Yönetimi(UNMIK) nezaretinde devam eden "bağımsızlık" yönündeki yeniden yapılanma sürecini menfi etkileyebileceği gibi, zaten komşu ülkelere göre sahip oldukları haklar açısından daha iyi durumda olan Arnavutlar'ın, bölgesel dengeleri sarsacak şekilde yeniden silaha sarılmaları, dünya kamuoyu nazarındaki "mazlum Arnavut" imajına da çok ciddi zarar verebilirdi.
 </p>
 <p class="metin">
  Öyle ki, Arnavutlar birtakım haklara sahiplerdi. Şu anda Dışişleri Bakanlığı bünyesinde bir çok Arnavut görev yapıyordu; hükümette Arnavut kökenli 6 bakan vardı. Yine bakan yardımcıları arasında çok sayıda Arnavut kökenliler yeralıyordu. Makedonya'da Arnavutça günlük gazeteler ve TV'ler yayındaydı; bugünkü yasalar çerçevesinde üniversiteye kadar Arnavutça eğitim yapmak da sözkonusuydu. Ayrıca Arnavutlar'ın silahlı bir kalkışması, Belgrad yönetiminin de işine yarayabilirdi. Kosova'nın bahsettiğimiz "bağımsızlık" yolunda ilerleyişinin —bu gelişmeye kadar— önünü bir türlü kesemeyen Belgrad, bu süreci çaresiz ve eli kolu bağlı izliyordu. Bu yüzden, "bölgedeki dengeleri altüst edecek bir 'Büyük Arnavutluk' kuruluyor" kozu, Sırplara iyi bir malzeme olabilirdi. Böyle bir gidişattan endişe edecek uluslararası güçler, "Yugoslavya'nın sınırlarının değişmesi"ne de soğuk bakabilirdi.
 </p>
 <p class="metin">
  Bu durumları gözönüne almış olacaklar ki bölgedeki bütün Arnavut siyasiler, krizin ilk gününden beri "silahlı mücadele"ye karşı çıktılar; Makedonya'daki Arnavut partilerinin yanısıra Kosovalı liderler ile Tiran yönetimi de, "terörist saldırılar"ı kınayan, militanları silah bırakmaya çağıran ve "barış ve diyaloğa" vurgu yapan açıklamalarda bulundular.
 </p>
 <p class="metin">
  Çözüm yolu diyalog
 </p>
 <p class="metin">
  Makedonya'nın sınır köyü Tanusevçi'de 4 Mart'ta başlayan çatışmaların 9 gün devam etmesi üzerine, bu ülkedeki hükümet ortağı Demokratik Arnavut Partisi, 13 Mart'ta Üsküp'te bir "barış mitingi" gerçekleştirdi. Genel Başkan Arben Caferi, burada yaptığı konuşmada, Makedonya'nın birlik ve bütünlüğünün önemine sıkça temas etti. Ertesi gün düzenlenen ve Kalkandelen'deki bazı Arnavut dernek ve cemiyetleri tarafından organize edilen gösteri esnasında bu kez bu şehrin dağlarında boy gösteren silahlı militanların, "Makedonya'da her yeri ateşe verebileceklerini ve çatışmaların, Üsküp yönetimine bir 'uyarı' niteliği taşıdığını belirtmeleri, diğer bölgelerdeki Arnavut siyasilerden de tepkilerin gelmesine sebep oldu. Kosova Demokratik Birliği (LDK) lideri İbrahim Rugova, 16 Mart'ta Berlin'de yaptığı açıklamada, Makedon güçleriyle Arnavut militanlar arasında şiddetin tırmanmasından endişe duyduğunu söyledi. Bölgedeki silahlı faaliyetlerin askıya alınması ve görüşmelerin başlatılması çağrısı yaptı.
 </p>
 <p class="metin">
  Bu arada çatışmalar artarak sürüyor ve bölgede "hararet"i artırıyordu. Kendilerini "Ulusal Kurtuluş Ordusu (NLA)" olarak adlandırılan silahlı militanlar 19 Mart'ta bir bildiri yayınlayarak, Makedonyalı yetkililerle diyaloğa girmek istediklerini belirttiler. Militanlar, bir gün sonra yine, "çatışmalara son vererek, barışçı bir düzenleme için müzakerelerde bulunma arzusunda olduklarını" ileri sürerek, Makedonya'daki Arnavutların yıllardır ezildiği, hakarete uğradığı ve haklarının yasaklandığı gibi gerekçelerle, Arnavutların hakları için silaha sarılarak, mücadeleye başladıklarını duyuruyordu.
 </p>
 <p class="metin">
  Bu kez sağduyulu bir tepki de Tiran'dan geldi. Arnavutluk Dışişleri Bakanı Pascal Milo, Arnavut militanların, Balkan ülkelerinin, yıllardır çatışmaların sona erdirilmesi yönünde harcadığı çabaları baltaladığını, tek çözüm yolunun diyalog olduğunu söyledi. Olayların çığırından çıkmaya doğru gittiği aynı günlerde Makedonya'daki iktidar ortağı Demokratik Arnavut Partisi(DPA) ile muhafetteki Demokratik Refah Partisi, "güvenlik güçleriyle Arnavut militanlar arasındaki çatışmayı kınayan" bir bildiriye, AB Dış Politika ve Ortak Savunma Yüksek Temsilcisi Javier Solana önünde imza attılar.
 </p>
 <p class="metin">
  Ancak bu çağrılar çatışmaları bir türlü yatıştırmadı. Makedon yönetimi de "daha fazla aciz bir görüntü sergilememek" ve militanların lehine oluşabilecek bir süreci engellemek için, uluslararası camiadan aldığı "sözlü" desteğe de güvenerek, militanlara 21 Mart'ta bir ültimatom verdi. Arnavut gerillalar, "çekilmeleri veya gece yarısına kadar teslim olmaları" için verilen ültimatomu reddettiler. Bu arada, gelişmenin bir etnik çatışmaya dönüşmesinden endişe eden DPA lideri Caferî, hükümetin ültimatomunu eleştirdi. Caferi, "Sorunun çözümünde olmayacaksak, koalisyonda bulunmamızın mânâsı kalmaz" sözleriyle Makedon yönetimini hükümetten çekilmekle tehdit etti.
 </p>
 <p class="metin">
  Amaç Batı ile bütünleşmek
 </p>
 <p class="metin">
  O güne kadar, Balkanları kan gölüne çevirme endişesini sürekli körükleyen çatışmalar karşısında, "silahlı militanları onaylamayan", ancak itidali de elden bırakmayan Arnavut siyasilerin, yavaş yavaş Makedon yönetimini de eleştirmeye başlamaları, bu kez uluslararası camiadan "sorumluluk" ikazlarının gelmesine yolaçtı. Almanya Dışişleri Bakanı Joschka Fischer, Frankfurter Allgemeine gazetesine verdiği demecinde şöyle diyordu: "Büyük Arnavutluk' kurmaya kesinlikle karşı çıkılacaktır. Uluslararası toplum, sınırların güç kullanılarak değiştirilmesine izin vermeyecektir." Alman Dışişleri Bakanı, Arnavut siyasi liderlerinin hassas oldukları bir noktaya da önemle vurgu yapmayı unutmadı: "Avrupa'nın bir parçası olup olmamaya ya da oyun dışında kalıp kalmamaya karar vermeniz gerekir."
 </p>
 <p class="metin">
  Çatışmaların uzayıp, Makedonya'nın bir belirsizliğe doğru sürüklenmesi üzerine, "Arnavut aleyhtarı bazı komşu ülkeler"ce, "büyük Arnavutluk korkusu" körüklenmeye başladı.. Bu kez Tiran'dan daha sert bir açıklama geldi. Arnavutluk Cumhurbaşkanı Recep Meydani, "Büyük Arnavutluk" diye bir planlarının olmadığını, amaçlarının, Batı ile bütünleşmek olduğunu kaydetti.
 </p>
 <p class="metin">
  Bütün bu çağrılar ve uluslararası ikazlar bir işe yaramayınca, Makedonya güvenlik güçleri, 24 Mart'ta günün ilk yarısında Kalkandelen'de militanlara karşı çok şiddetli bir piyade harekatı başlattı. Bunun üzerine, o ana kadar militanlara yapılan çağrılar, bu kez Makedon yetkililere yönelik olarak yoğunlaştı. Demokratik Refah Partisi lideri Ömeri hemen bir beyanat vererek, sorunların silahla değil, görüşmelerle çözümlenebileceğini söyledi.
 </p>
 <p class="metin">
  Anayasa tartışması da bir kazanım
 </p>
 <p class="metin">
  Eğer bölgedeki bütün Arnavut siyasilerin gösterdikleri bu tepkiler, şayet "siyaseten" değilse, bu demektir ki, "silahlı militanlar tamamen bağımsız hareket ediyorlar". Çünkü, ne Tiran'ın tepkisine, ne Kosovalı liderlerin tenkitlerine, ne de Makedonya'daki Arnavut siyasilerin, "silahları bırakma" çağrılarına kulak astılar. Gerçi, Arnavut siyasilerle, militanlar arasında "söylem" olarak pek bir fark yoktu, ama "iş silaha düşerse, siyasilere de gerek kalmaz"dı. Söylem birliğinin en bariz örneğini, Makedonya hükümet ortağı Arnavut partisinin lideri Caferi sergiledi. Ortalık yatıştıktan sonra Caferî, "kendi emellerinin de Kalkandelen'deki gerillaların istekleriyle aynı olduğunu, mevcut anayasanın değişmesini, Arnavutlar'ın kurucu millet olarak kabul edilmesini, artık Makedonya'da federalizasyona gidilmesinin kaçınılmaz olduğunu, ayrıca Arnavutlar'ın, ileride kendi haklarını tayin edebilecek konuma gelmeleri gerektiğini" söylüyordu.
 </p>
 <p class="metin">
  Makedonya 9 Nisan'da AB üyeliği için resmen müracaatta bulunacak. Bu durumu da kollayan DPA yetkilileri, şu anda bir "anayasa değişikliği" için bastırıyorlar; bu yüzden hükümetin bir çok diyalog toplantılarına katılmıyorlar. Bu yöndeki istekler, bazı batılı yetkililerden de geliyor. Doğrusu, "silahlı mücadele veren militanlar"a yönelik eleştiriler arasında, "silahla bir yere varılamaz" gibi tepkilerin yanı sıra "Arnavutlar'ın Balkanlar'daki menfaatine zarar verdikleri, bazı dış güçler tarafından kışkırtıldıkları" gibi değerlendirmeler yeralsa da olayın, neticede "Makedonya'da ciddi seviyede bir anayasa tartışması başlatması" bile, "Kosova'daki kısmi kayıpların" haricinde, Makedonya'daki Arnavut siyasiler için önemli bir kazanım. Bir aya yakındır süren ve ciddi can ve mal kaybına yolaçmayan ama, Makedonya gibi, Balkanlar'da bütün dengeleri altüs edebilecek küçük bir ülkenin, "ne kadar kolay sarsılacak bir konumda" bulunduğunu da ortaya koyan bu çatışmalar, bundan sonra "silahlı militanların kontrolsüzlüğü"ne kurban gitmezse, bu safhadan sonra kazandırmaya devam edebilir.
 </p>
 <p class="metin">
  Şayet Makedonya'daki Arnavutlar, hâl—i hazırda iki büyük partiye bölünmüş olmasalar, ülkenin siyasî ve demokratik hayatında önemli bir ağırlık teşkil edebilirler.
 </p>
 <p class="metin">
  Aslında, bu ülkedeki Arnavut toplumu, silahlı mücadele yerine, "cehaletle mücadele"ye yönelip, bu şartlarda bile çocuklarının eğitimine gereken önemi verseler ve mevcut nüfus artış hızlarını da muhafaza ederek yollarına devam etseler, Makedonya genelinde 10—15 yıla varmaz dengeleri kendi lehlerine, hem de hiç kan ve gözyaşı akmadan çevirebilirler.
 </p>
 <br/>
 <center>
  <a class="anaorta" href="http://web.archive.org/web/20020430212252/mailto:n.yalcin@zaman.com.tr">
   n.yalcin@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/dishaberler/1.htm), [web.archive.org (arşiv bağlantısı)](http://web.archive.org/web/20020430212252/http://www.aksiyon.com.tr:80/2001/331/dishaberler/1.htm)
