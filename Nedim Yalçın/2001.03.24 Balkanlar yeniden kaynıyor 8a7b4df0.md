# Balkanlar yeniden kaynıyor

*Nedim Yalçın 2001.03.24*

<div>
 <p class="spot">
  Kalkandelen'deki çatışmalar, şu anda bölgeyi yeniden kan gölüne çevirecek  bir boyuta gitmek üzere.. Bugün birtakım diplomatik adımlar veya güç  kullanarak bu süreç durdurulsa bile, köklü ve kalıcı çözümler üretilmediği  müddetçe bu ihtimali  bünyesinde barındıracak bir durum var ortada.
 </p>
 <p class="metin">
 </p>
 <img border="0" src="/web/20020428172644im_/http://www.aksiyon.com.tr/2001/329/resimler/Balkan.jpg"/>
 <p class="metin">
  Balkanlar'da yıllardır yaşanan acılar, dökülen gözyaşları, savaşlar, bölgede "hak"tan ziyade "güç"e dayalı bir politika güdülmesi ve bu anlayıştan kaynaklanan sınır düzenlemeleri yapılmasının bir sonucudur. Yani, insanlık tarihine yaptığı hizmetlere rağmen, emperyalist güçlerin, Osmanlı'yı parçalamak ve yutmak için asırlar öncesinden özellikle Balkanlar'da tutuşturdukları "ırkçılık ateşi"nin hâlâ yanmasından başka bir şey olmayan bölgedeki son hâdiseler, bu coğrafyada asrın başında ve ortalarında yapılan sınır düzenlemelerinde, tarihî ve demografik gerçeklere göre değil de güce dayalı menfaat hesabı yapılarak harita çizilmesinden ve devletler oluşturulmasından kaynaklanmaktadır.
 </p>
 <p class="metin">
  Evet bize göre, "Balkanlar'da hatalı esaslardan hareketle, 'yanlış zeminler'e oturtulan devlet(cik)lerde yaşayan insanların, kendilerinde güç vehmettikleri ilk fırsatta, bunu düzeltmeye girişmeleri" manasına da gelen bir süreç yaşanıyor Makedonya'da. Dün Bosna'da, Hırvatistan'da, Kosova'da olduğu gibi bugün de Makedonya'da ortaya çıkan ve yaklaşık üç haftadır devam eden çatışmalar, bölge insanıyla birlikte bölgenin hassasiyetini bilenler arasında da büyük endişeye yolaçıyor. Bir asırdır bu coğrafyada pek eksik olmayan kan, gözyaşı, yıkım ve göç olaylarının, 21. asrın ilk aylarında yeniden burada gündeme gelmesi, insanlık adına endişe edilmeyecek  bir olay da değil hani.
 </p>
 <p class="metin">
  İşte, bu yüzden Balkanlar'da, son günlerde, Kosova ve etrafındaki bölgelerde her an patlaması beklenen kriz, başka bir yerde, yıllardır hassas dengeler üzerinde olan Makedonya'da ortaya çıktı. Preşova Vadisi'nde bir süredir artan gerginlikten ötürü dikkatler buraya çevrilmişken, Makedonya'da ortaya çıkan bu kriz, bir anda dünyanın dikkatlerini buraya çevirmesine sebep oldu. Makedonya'nın sınır köyü Tanuşevçi'de 4 Mart'ta 3 Makedon askerinin kimliği belirsiz silahlı militanlarca öldürülmesi üzerine başlayan ve 14 Mart'ta da ülkenin ikinci büyük şehri ve "Makedonya'daki Arnavutların gayrı resmi başkenti" olarak da anılan Türklerin "Kalkandelen" dedikleri Tetova şehrinin dağ köylerine sıçrayan çatışmalar, bazı uluslararası gözlemcilerin de belirttikleri gibi şu anda bölgeyi yeniden kan gölüne çevirecek bir boyuta gitmek üzere.. Bugün birtakım diplomatik adımlar veya güç kullanarak bu süreç durdurulsa bile, köklü ve kalıcı çözümler üretilmediği müddetçe bu ihtimali  bünyesinde barındıracak bir durum var ortada.
 </p>
 <p class="metin">
  Gerçi, önceleri "basit bir sınır olayı" gibi başlayan ve ilk etapta  "ayrılıkçı bir hareket olarak görülmeyen" Tanusevçi'deki çatışmalar, Makedon güvenlik güçlerinin, pasif va çaresiz kalması üzerine, "zemin" de müsait olunca, bir  anda Makedonya'nın toprak bütünlüğünü, dolaysıyla "Balkan haritasının yeniden çizilmesi" gibi tartışmaları gündeme getirdi.
 </p>
 <p class="metin">
  Zemin müsaitti çünkü, bugün bu olayların objesi olan Arnavutlar, Balkan haritası gözönüne alınınca rahatlıkla görülecektir ki, dönemin kudretli siyasi liderleri tarafından, metazori olarak, dost ve akrabalarından koparılarak, birbirlerinin yanı başında devlet(cik)lere, bölgelere dağıtılmış durumdalar. Kosova'da başlayan "silahlı hak arama mücadelesi", uluslararası gücün müdahalesiyle bağımsızlık yolunda önemli bir sürece girince, bu durumu örnek alan Makedonya'daki "ulusal kurtuluş" yanlısı Arnavut güçler de, Kosova Kurtuluş Ordusu UÇK'nın bünyesinde yetişmiş kişilerin de destek ve yönlendirmesiyle bir "silahlı mücadele" başlattılar.
 </p>
 <p class="metin">
  Olaylar nasıl gelişti?
 </p>
 <p class="metin">
  Önceleri, 75—150 kadar silahlı Arnavut militanı, Makedonya Kosova sınırındaki Tanusevçi köyüne gelerek, bölgedeki Makedon güvenlik güçlerinden 3'ünü öldürdükten sonra, oraya gelen KFOR askerleriyle de çatışmaya girdiler ve ardından silahlarını ve giydikleri elbiselerini bırakarak, sivil olarak tekrar Kosova'ya çekildiler. Bu şekilde özetlenebilecek bu olay, Makedon yetkililer ve bölgedeki güç odakları tarafından daha farklı algılanarak, hemen askeri birlikler seferber edildi, KFOR derhal olaya el koydu. Hatta Makedonya'nın Ortodoks komşuları, olayı, sanki "dini bir kimliğe" büründürürcesine Üsküp'e "destek" mesajları verdiler. Bölge ülkelerinden Bulgaristan, olayı, "Makedonya'nın toprak bütünlüğüne saldırı" olarak değerlendirerek, Üsküp isterse asker gönderebileceğini açıkladı. Yunanistan ise, Makedonya'nın güvenliğini bütün imkanlarıyla savunacağını duyurdu.
 </p>
 <p class="metin">
  Olay, ilk safhada, yer ve zaman itibarıyla "ayrılıkçı bir hareket" olarak görülmüyordu. Çünkü gelişmeler, Kosova'daki "bağımsızlık sürecini" olumsuz etkileyebilecek, hatta durduracak bir neticeyi verebileceği gibi, Makedonya'daki Arnavutların sahip oldukları demokratik haklar da böyle bir mücadeleyi makul göstermeyecek seviyedeydi. Bu yüzden, Makedonya'daki iktidar ortağı ve muhalefetteki Arnavut partilerinin yanı sıra Kosovalı Arnavut liderlerden İbrahim Rugova ve Haşim Taçi ile Tiran yönetimi  de, Makedon askerlerinin öldürülmelerini ve terörist saldırıları kınayan açıklamalarda bulundular. Makedonya'nın siyasi ve demografik yapı itibarıyla çok hassas olmasından ve Kosova'daki gelişmelerden ötürü olay, bir anda büyüdü.
 </p>
 <p class="metin">
  Ancak, kısa süre sonra "kazın ayağı"nın hiç de öyle olmadığı, komşu ülkelerle birlikte uluslararası çevrelerin "endişeler"inde haklı oldukları görüldü. Geçen iki haftalık zaman zarfında militanlar, Arnavut siyasilerden gelen tepkilerin yanı sıra, uluslararası çevrelerden yöneltilen eleştirilere de kulaklarını tıkayarak, Makedonya içindeki eylemlerini daha içerilere taşımaya çalıştılar ve buna iki hafta gibi kısa bir sürede muvuaffak da oldular. Bu yazıyı kaleme aldığımız sırada, Makedon güvenlik güçlerince yapılan "ateşkes ve güvenli çekilme" çağrılarını da reddeden Arnavut militanlar, Kalkandelen'in dağ köylerindeki direnişlerini sürdürüyorlardı.
 </p>
 <p class="metin">
  Arnavutlar da kararsız
 </p>
 <p class="metin">
  "Beklenmeyen bir şekil ve hızda" gelişen olaylar karşısında ilk önceleri Arnavut halk da ne yapacağını, ne diyeceğini bilemez bir durumda kaldı. Çünkü, "yukarı tükürsen bıyık, aşağı tükürsen sakal" denebilecek nitelikteki bu gelişmeler, özellikle "şehirli" Arnavutlarla birlikte siyasileri de  endişelendirdi. Zira, şehir merkezlerinde yaşayan Arnavutlar, her şeye rağmen iyi bir düzenleri vardı ve gerçekten  Makedon devletinin, diğer bölge ülkelerine göre sağladığı daha iyi imkanlar ve demokratik haklar çerçevesinde yaşayıp gidiyorlardı. Daha bundan iki yıl  önce Kosova'da yaşanan acı olaylarla sarsılmış olan bu insanların, yeniden benzer olaylarla karşılaşmaya tahammülleri yoktu; ancak her şeye rağmen, silahlı militanların da kendi lehlerine dile getirdikleri talepleri gözönüne alınca buna da itiraz edemiyordu. İtiraz etse "hain" olarak damgalanmak da sözkonusuydu.
 </p>
 <p class="metin">
  Aynı şekilde hareket eden Arnavut siyasiler ise bir başka endişeyi de beraber yaşıyordu; Kosova, bugün adı konulmasa da uluslararası güç nezaretinde ciddi bir bağımsızlık sürecine doğru gidiyordu. Bölgede sınırların yeniden değişmesine razı olmayan ve bunun Balkanlar'da yeniden kan akması manasına geldiğini çok iyi bilen uluslararası güçler, bölgede yeni bir Arnavut bağımsızlık hareketine müsaade eder miydi? Ayrıca, bu gelişme Kosova'da süreci de olumsuz etkileyebilirdi.
 </p>
 <p class="metin">
  Aslında korkulan kısmen oldu; NATO'nun 24 Mart 1999'da bölgeye müdahale etmesi ve Belgrad'ı dize getirmesinden sonra Kosova'nın etrafından uzaklaştırılan Sırp güçler, Makedonya'daki gelişmeler üzerine, tekrar Kosova sınırlarına döndü.
 </p>
 <p class="metin">
  Olaylar kime yarar?
 </p>
 <p class="metin">
  Ancak Makedonya'daki gelişmelerin arkasında bazı karanlık noktalar ise hâlâ varlığını koruyor. Kalkandelen'in dağlık köylerinde önemli bir "köprü başı" tutan Arnavut militanların, ABD'nin Kosova için yetiştirdiği UÇK ile bağlantıları bugün artık gizlenemez bir gerçek. Bir süre önce Prizren'deki Türk Tabur Görev Kuvveti tarafından Makedonya'ya geçmek üzereyken yakalanan 200 kadar Arnavut erkeğinin, KFOR'un Amerikalı yetkilileri tarafından tekrar bu ülkeye salıverilmesi, "ABD'nin, bölgede önemli bir üs ve sağlam bir müttefik kazanma" çalışmalarıyla biraraya gelince, "acaba, Washington, zaten sağlam bir zemin üzerinde olmayan Makedonya'nın toprak bütünlüğü'nden vaz mı geçti?" sorularını akla getirmiyor değil. Ancak, "Makedonya'da ortaya çıkan bu kriz'in, Belgrad'ın işine yarayacak yönlerini" de bir kenara atmak mümkün değil. Belirttiğimiz gibi, Kosova'nın bağımsızlığını, eli kolu bağlı seyreden Belgrad, bu süreci durdurmak için şu andaki gelişmelerden başka bir vesile de bulamazdı doğrusu.
 </p>
 <p class="metin">
  Hasılı, her nasıl olursa olsun bugün Makedonya'da giderek şiddetlenen çatışmalar, Balkanlar'da yeni bir bombanın piminin çekilmesi demek. Bölgedeki önemli Türk nufusun da ciddi endişeler ve gelecekleri adına belirsizlikler yaşadıkları, hatta kendilerini "iki arada bir derede" gördükleri bu durum, temenni ediyoruz, korkulduğu gibi yeni kan ve gözyaşlarına yolaçmadan çözülür.
 </p>
 <br/>
 <center>
  <a class="anaorta" href="http://web.archive.org/web/20020428172644/mailto:n.yalcin@zaman.com.tr">
   n.yalcin@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/dishaberler/1.htm), [web.archive.org (arşiv bağlantısı)](http://web.archive.org/web/20020428172644/http://www.aksiyon.com.tr:80/2001/329/dishaberler/1.htm)
