# Türkü rönesansının babası

*Abdullah Kılıç 2000.01.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   40 yıldır ismi türkülerle birlikte anılan Neşet Ertaş, yolu türkü diyarından geçen, azıcık türküye gönül veren, tebessüm eden herkesin yüreğinde ince bir sızı olmuş usta bir isim.
  </font>
 </div>
 <div id="newsText">
  <font class="detail-text">
   Gönüllerden ve dillerden eksik olmayan türküleri gibi kendisi de gizemli  Ertaş'ın. Halk müziğinin pîrleri, araştırmacıları, sevenleri hasılı Neşet Ertaş'ı tanıyan hemen herkes onu, mevcut kalıp ve kurallar ölçüsünde anlamak ve anlatmanın zorluğundan bahsederler hep. Hepsi bu kadarla da bitmez. Neşet Ertaş, türküleri, söyleyiş tarzı, üslubu ve sazın teline dokunuşu ile bile anlaşılması zor bir sanatçı. Peki kim bu Neşet Ertaş? 'Kırşehirli bir mahalli sanatçı' mı? Türk halk müziğinin en büyük ses ve saz ustası mı? Milli caz sanatçımız mı? Yoksa yaşanan türkü rönesansının fikir babası mı? Ya da babası Muharrem Ertaş'ın 'sazının emanetçisi...' mi?
   <br/>
   <br/>
   Yaşayan bir efsane Neşet Ertaş. Yaklaşık 40 yıl sazı ile sözü ile gönülleri dağlayan bir efsane... Ayaklarını bastığı bu topraklardan aldığı güçle sesini ötelerin ötesine duyuran bir sanatçı. Kalabalıklardan köşe bucak kaçan; ancak hep bu milletin içinde, dilinde olan bir 'garip' insan... Efsanelerin gizemli bir yaşayışı var. Neşet Ertaş'ın da öyle. Tam bir buzdağı. Buzdağının görünen yüzü onun hakkında bildiklerimiz. Bilmediklerimiz ise görünmeyen yüzü. Türküleri dünya döndükçe dillerden düşmeyecek olan TRT'nin 'Kırşehirli mahalli sanatçı'sı, âşıklık geleneğimizin son temsilcisi, halk ozanı, 'Türkülerin Babası' ve 'Bozkır'ın Tezenesi.' İşte  Neşet Ertaş'ın bilinen kısa yaşam öyküsü.
   <br/>
   <br/>
   İkinci Dünya Savaşı'nın en çetin yıllarında dünyaya geldi Neşet Ertaş. Doğduğu gün, sazı göbeğine koymuşlar ve babası Muharrem Ertaş'a haber salmışlar, 'Bir oğlun oldu gel ona saz çal.' diye. Türkiye bu savaşa katılmasa da Anadolu insanı bu savaşın neticelerini iliklerine kadar hissetti, malum. Ertaş'ın çocukluğu bir yandan baba mesleği çalgıcılığı öğrenmekle, diğer yandan köy köy dolaşarak bir öğün yemek için un, buğday ve ekmek toplamakla geçmiş. O günlerde, bir kuru ekmek için kapılarına kadar gelen, saz çalıp türkü söyleyen bir "fenomen" olacağı bilinmiyordu elbet. Babası bozlak ustası Muharrem Ertaş'ın ocağında pişen; sazı, sözü ve hayatı bu okulda öğrenen Neşet Ertaş, 'baba okulu'nun kendisi için hem ilk, hem orta, hem lise, hem de konservatuvar ve üniversite niteliğinde olduğunu söylüyor. Başka eğitim almayan sanatçının sıra arkadaşları ise Hacı Taşan, Çekiç Ali ve bugün tarihin adından bahsetmediği nice bozlak ustası.
   <br/>
   <br/>
   Garibin çilesi...
   <br/>
   <br/>
   Neşet Ertaş, kabuğunu kırana kadar Kırşehir ve çevresinde düğünlerde saz çalıp, türkü söyleyerek geçinir. Zar zor bulduğu üçbeş kuruşu cebine koyarak 1957'de İstanbul'a gelir. Camda gördüğü bir ilan üzerine soluğu 'Şençalar Plak'ta alır. Elinde sazı ile dükkandan içeri giren 'garip' adam ilk sınavını da babasının ünlü bozlağı 'Neden garip garip ötersin bülbül' ile verir. Ertaş'ın profesyonel müzik hayatında seslendirdiği ilk parça olan 'garip bülbül'ün sözleri de onun yaşamıyla bütünleşmektedir. 'Garip adam'ın hayatında 'garip'liğin ayrı bir yeri var. Ertaş daha çocukken yaktığı hiçbir türkünün sonunda adını kullanmaz imiş. Bu durum baba Muharrem Ertaş'ın dikkatini çekmiş ve bir gün 'Oğlum sen yeni bir şeyler yapıyorsun ama türkünün sonunda adını kullanmıyorsun' demiş. Bunun üzerine Neşet Ertaş babasına sonuna bir şey ekleyeyim mi? diye sormuş. Muharrem Ertaş'ın yanıtı bu kez 'garip' olmuş. "Bizler garibiz oğlum. Soyadımız yokken bizlere 'garip' derlerdi. Gönül de gariptir oğlum." İşte hayatı boyunca 'garip'likten kurtulamayacak adamın ilk plağının adı böyelece 'Garip Bülbül' olmuş.
   <br/>
   <br/>
   Leylasını arayan adam
   <br/>
   <br/>
   1960'lı yıllara gelindiğinde sesi ve sazı gümbür gümbür ses veren Neşet Ertaş artık bozlak havaları ile dikkat çekmeye başlar. Tınılarına, ritmine bir takılan bir daha kendisini alamaz. Türkü ile bağlamayı, bağlama ile türküyü birbirine kenetleyen Ertaş'ın yerel ağızla söylediği bozlak türkülerinde kendisini, yıllarca çektiği acıları, sineye çektikleri, dışavurabildikleridir dillendirilmekte olan. Ama herkes bu türkülerde kendini buluyor. Neşet Ertaş türkülerindeki 'Gönül' herkesin gönlü, 'Sevgi' hepimizin sevgilisi, 'Gurbet' tümümüzün ortak acısı, 'Leyla' ise yüreğimize düşen aşk. Aşk ateşi sinesine düşen Ertaş en güzel türkülerini bu dönemde seslendirdi. Bu türkülerle yola çıkan birçok isim şöhret oldu. Barış Manço'nun, Cem Karaca'nın, Selda Bağcan'ın, Ajda Pekkan'ın ve Zeki Müren'in dillerinde Ertaş'ın türküleri vardı. 'Türkülerin yeniden şaha kalktığı' son zamanlarda ise Neşet Ertaş türkülerini yorumlayanların haddi hesabı yok. Ancak ne yazık ki sanatçı bu türkülerin hiçbirinden telif hakkı alamadı, alamıyor.
   <br/>
   <br/>
   Kalabalıkların içinde yapayalnız
   <br/>
   <br/>
   Neşet Ertaş ikinci plağı 'Gitme Leylam' ile türkülerin peşinde koşmaya devam eder. Sanatçının türkülerinin geniş kitlelerce kabul görmesi onu da köyden şehre çeker. Şöhret Ertaş'ın avucunun içindedir. Ama Neşet Ertaş alışık değildir, böyle ışıltılı mekanlara. Elindeki sazı, Kırşehir ve çevresinden getirdiği ezgileri ve 'dadlı dillim' kadar özgün ve saf Türkçesi ile söyler türkülerini, tüm mütevazılığı ve sadeliği ile. Koca ve kalabalık bir şehirde, 'otel odasında' yaşar yapayalnız. Ertaş kalabalıklardan kaçmaya başlar ve 'Gurbet'e türkü yakar. Ama çark kurulmuştur bir kere. Neşet Ertaş söyler, 45'likler şimdiye kadar eşine ve benzerine rastlanmamış bir şekilde satar ve patronlar zengin olur. Sadece patronlar mı? Ertaş'ın yüze yakın korsan kasetini basan binlerce insan da yükünü tutar bu arada. Ertaş ise her zamanki mütevazılığı ile plaklarından ve korsan kasetlerinden yüzbinler satan 'yüzsüzler'e karşı 'size hiç bir şey yapmıyorum, sadece sizin adınıza üzülüyorum' demekle yetinir ve onları 'Allah'a havale' eder. Ertaş'ın çevresindeki herkes değişir bu dönemde. Ama Neşet Ertaş ve talihi değişmez. 'Bir lokma ekmek, bir paket sigara diyen' Neşet Ertaş başladığı yere gelir ve düğün salonlarında ekmek parası için çalmaya devam eder. Neşet Ertaş'ın hayatında 'geçinmek' için, bugün de, çalıpsöylediği düğün salonlarının ayrı bir yeri var. O bunu 'İnsanların mutlu gününde çalmanın verdiği keyif' olarak açıklıyor ama sözlerinden, davranışlarından da yaşama kırgınlığını sezmemek mümkün değil. Türkülerin duayeni bir ismin halen düğün salonlarında çalmasından kim rahatsız olur bilmem ama bundan Ertaş kesinlikle yüksünmüyor. Bilakis o düğün salonlarında çalmayı baba mesleği ve onurlu bir yaşam mücadelesi olarak kabul ediyor. Hem de 'benim için bin kişi de insandır, yüz bin kişi de insandır değişmez. Ben içimden geldiği gibi yaşıyorum' diyerek.
   <br/>
   <br/>
   Efsanenin keşfi (!)
   <br/>
   <br/>
   Medyaya gelince, bizler türkünün son büyük temsilcisi Neşet Ertaş'ı TRT'nin mantığı ile 'Kırşehirli mahalli sanatçı' olarak gördük hep. Siyahbeyaz televizyonların evlere yeni yeni girdiği dönemde tek lüksümüz olan radyolarda ise şu anons vardır hep: 'Şimdi Kırşehirli mahalli sanatçı Neşet Ertaş'tan türküler dinleyeceksiniz' ve birkaç türkü dinledikten sonra da 'Kırşehirli mahalli sanatçı Neşet Ertaş'tan türküler dinlediniz.'  Bu dönemde yalnızlık ve yoksulluk ikileminde bocalayan, bir düğün salonundan çıkıp, diğerine koşan Neşet Ertaş'ın tek dostu 'içki ve sigarası'ydı. Ancak bu dostları da ona kazık attı ve içki yüzünden Ertaş'ın parmaklarında uyuşma meydana geldi. Hastalığın ilerlemesi yüzünden sanatçı artık düğün salonlarında da çalamaz oldu. Bu  da onun için açlık ve yokluk demekti. Bulduğu birkaç lirayı da hastanelere veren Ertaş'ın tedavisi sonuç vermeyince, Almanya'da yaşayan kardeşinin çağrısı üzerine oraya gitmeye karar verdi.
   <br/>
   <br/>
   Almanya'daki tedavi uzun süreceğinden dolayı buraya yerleşme kararı alan Neşet Ertaş, 25 yıldır bu ülkede yaşıyor. Yine bir düğün salonunda türkü söyleyen Neşet Ertaş'ı Türkiye'den önce keşfeden ve ona üniversitelerinde hocalık görevi veren Almanlar, sanatıçının yaşama bağlanmasında önemli bir görev ifa ettiler. Almanya Ertaş'ın ikinci vatanı ve olgunluk döneminde türküler seslendirdiği, fikrî ve felsefî düşüncesinde değişiklikler meydana getirdiği ülke. Ertaş'ın Almanya'ya yerleşmesinde 'Ben mektep medrese görmedim, bari üç çocuğum görsün onlar da benim gibi çile çekmesin' düşüncesi hayli etkili oldu. Almanya'daki yaşamından gayet memnun olan sanatçının hoşlanmadığı şeylerin başında, 1998'e kadar, her iki yılda bir basında çıkan 'Neşet Ertaş öldü' söylentileri gelmekte. Bunları yalanlamak ve 'ölmediğini göstermek için' yine bir gün Türkiye'ye gelen ve İbrahim Tatlıses'in programına çıkarak tüm Türkiye'ye türkü ziyafeti çeken sanatçının bu gelişi diğerlerinden farklı oldu. Ertaş hem 'yaşadığını' kanıtladı hem de türkülerin varolduğunun altını çizdi. Bugüne kadar kasetlerinden doğru dürüst ekmek yiyemeyen Neşet Ertaş satılan eserlerinden yasal olarak para kazanıyor artık. Neşet Ertaş'ı keşfin ikinci ayağı da Ramazan Bayramı'nın üçüncü günü gerçekleşti. Neşet Ertaş Kitabı'nın tanıtımı için Türkiye'ye gelen sanatçı, Bayram Bilge Tokel'in 'Gönül Dağı' programında gönül dostları ile hasret giderdi. Bu programla Türkiye'nin gündemine yeniden oturan Neşet Ertaş'ı medya bir kez daha keşfetme zahmetinde bulundu. Program sonrası Neşet Ertaş'ın kaldığı otel basın mensuplarının akınına uğradı. Bu tür karşılamalara alışkın olmayan sanatçının şaşkınlığı gözlerden kaçmadı. Şaşıran sadece sanatçı değildi. Karşılarında alışılmışın dışında, mütevazı ve farklı bir sanatçı bulan bizler de şaşırdık. Sorularımıza tüm samimiyeti ve doğallığı ile cevap vermeye çalışan usta, bizlerin kimi yeni kelimelerle(!) oluşturduğu soru cümlelerine 'Ben bu tür sözlerden anlamam. Uzun süredir Almanya'da yaşadığım için yeni kelimelerden habersizim. Benim belleğimdeki kelimeler ise 2530 yıl önceye ait. Dolayısı ile öyle süslü kelimelerle size cevap veremiyorum. Ben türkü çığırmaktan, saz çalmaktan anlarım. Benden bunu isteyin size kurban olayım' diyerek karşılık veriyordu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5791-turku-ronesansinin-babasi.html), [web.archive.org (arşiv bağlantısı)](http://web.archive.org/web/20130102204255/http://www.aksiyon.com.tr:80/aksiyon/haber-5791-turku-ronesansinin-babasi.html)
