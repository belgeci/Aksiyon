# İstanbul Radyosu taşınır mı?

*Necla Polat 2000.11.04*

<div>
 <p class="spot">
  Varolan mekanlar ülke turizmi için çok önemli olan "kongre vadisi turistleri"ni ağırlamaya yetmiyor artık. Başaran Ulusoy, uluslararası kongreler için gelen turistlere hitap edecek, onlara eğlence ve alışveriş imkanı da sunacak bir kültür merkezi için İstanbul Radyoevi binasının mükemmel bir yer olacağı görüşünde
 </p>
 <p class="metin">
 </p>
 <img border="0" src="/web/20020325031350im_/http://www.aksiyon.com.tr/2000/309/resimler/istanbul.jpg"/>
 <p class="metin">
  İlk bir kaç deneme başarısızlıkla sonuçlanmış, herkes radyo çalışmalarının daha başlamadan bittiğini düşünmüştü. Kimilerine göre hayli uzunca bir vakit almış bu "test yayını" dönemi sürerken, 1945'te, bugün de hâlâ İstanbul Radyoevi olarak kullanılan binanın yapımına başlandı. 1949 yılında büyük bir kalabalığın toplandığı törenle ve dönemin cumhurbaşkanı İsmet İnönü'nün açılış konuşmasıyla hizmete giren bina yayınlara da uğurlu geldi. Bugün artık Harbiye İstanbul Radyosu binası kurumla bütünleşmiş durumda. Ama kendisine konumu itibariyle talip olanlara göre bu bütünlük ebediyete kadar sürmek zorunda değil! Onlara göre Harbiye'nin en mutena yerindeki bu güzel tarihi yapı şimdi başka misyonu icra etmek için kullanılabilir.
 </p>
 <p class="metin">
  Turistler için merkez...
 </p>
 <p class="metin">
  Türkiye Seyahat Acentaları Birliği (TÜRSAB) Başkanı Başaran Ulusoy 1995 yılından beri Harbiye İstanbul Radyosu binasının turizm merkezi haline getirilmesi için hazırladığı projenin gerçekleşebilmesine gayret ediyor. Bu konuyla ilgili Devlet Bakanı Rüştü Kazım Yücelen'e bir mektup yazmış. Henüz kesin bir cevap alamamasına rağmen bu işin peşini bırakmayacağını söylüyor. Türkiye'deki turizm sektörünün gelişen dünya standartlarına ulaşması için bu tarz yeniliklerin gerekli olduğunu düşünüyor Ulusoy. Türkiye'nin kendisine rakip ülkelerle aynı paralellikte olması ve kendini yenileyebilmesi için elindeki zenginlikleri dönemin gerektirdiği işlevde kullanması gerekiyor.
 </p>
 <p class="metin">
  Türkiye'de pekçok seyahat acentası yıllardır kongre organizasyonu konusunda profesyonelce faaliyet gösteriyor. Uluslararası normlara uygun şartlarda kongre organizasyonunun yapılması için tertip edilen Hilton Oteli ve Hilton Exhibition Center bu ihtiyaçlar için kullanılıyor. Ancak sektörün büyümesi bu mekanlara yeni mekanlar katma gerekirliliğini dayatıyor. Başaran Ulusoy, ciddi anlamda mekan eksikliğinin ortaya çıktığını anlayarak daha profesyonelce hareket etmeye karar veriyor. "Türk turizm sektörü içerisinde yer alan seyahat acentasından konaklamacısına, hava yolu şirketlerinden kara yolu taşımacılarına kadar her kesimde gösterilen faaliyetin tek bir amacı vardır, o da ülkenin sahibi olduğu tarihi, doğal ve kültürel zenginliklerin dış platformlarda doğru ve hakettiği biçimde tanıtılması." Bunun için faaliyet gösteren gösteri ve kongre merkezlerinin yoğun olarak bulunduğu bir mekan olan Harbiye, belki de Ulusoy'un da dediği gibi "Kongre Vadisi", İstanbul'un en bilinen mekanı. Bu mekanda yapılan uluslararası nitelikteki toplantılar kongre turizminin önemini net bir şekilde ortaya koyuyor. Bu noktada 1900'lü yılların başında TÜRSAB önderliğinde sektörün hizmetine sunulan eski adı ile "Spor ve Sergi Sarayı" şimdiki Lütfi Kırdar Kongre Sarayı, bugüne kadar pek çok uluslararası nitelikte, büyük ve önemli etkinliğe ev sahipliği yapmış.
 </p>
 <p class="metin">
  Harbiye'ye kültür merkezi
 </p>
 <p class="metin">
  Ancak artık varolan mekanların bu tarz toplantılar için yetersiz kaldıklarını söylüyor Ulusoy. Buna çözüm olarak sadece uluslararası kongreler için gelen turistlere hitap edecek, eğlence ve alışveriş imkanı yanında kültürel etkinliklerin olabileceği bir mekan tasarlıyor. Ulusoy, bu tür çeşitlilikler içermeye müsait, "Kongre Vadisi"nde yer alan İstanbul Radyoevi binasının eksikliği mükemmelen tamamlayabileceği görüşünde...
 </p>
 <p class="metin">
  Malum zamanlarda "ihtilalcinin ilk adresi" görevini yapan Radyoevinin stratejik önemi 27 Mayıs 1960'a dayanıyor. Alparslan Türkeş'in Albay rütbeli bir asker olarak 27 Mayıs sabahı radyoya gelip ordunun yönetime el koyduğunu açıklaması ile başlayan süreç, ertesi zamanlarda dönemin en etkili iletişim aracı olduğu için radyonun gözetim altında tutulması ile devam ediyor. 30 yıl öncesinde çıkarılan yönetmelik değiştirilmediği için bugün hâlâ askerler İstanbul Radyosu önünde nöbet bekliyor. Bu durum Radyoevinin stratejik önemini kaybetmemesini sağlıyor zaman içinde. Başaran Ulusoy da bu yöndeki hassasiyetin farkında. Radyoevinin nakli sözkonusu olacak olursa bu hassas durumun gözetileceğini söylüyor.
 </p>
 <p class="metin">
  Eğer proje gerçekleşir de turizm merkezi haline getirilirse binanın dış cephesinde değişikliğe gidilir mi? Binada yapılacak değişikliklerde dikkat edilecek hususlar ne olur? Başaran Ulusoy, binanın dış cephesinde bir değişiklik olup olmayacağı noktasındaki merakımızı "Binanın tarihi dokusuna halel gelmeyeceği" şeklindeki vurgulu ifadeleriyle tatmin etmeye çalışıyor. "Çünkü turizm sektöründe önemli olan ülkenin tarihi ve kültürel varlıklarını tanıtmaktır" diyor. Ancak görüştüğümüz kişilerden edindiğimiz bilgiler binanın istenilen amaçlarla kullanılabilmesi için iç kısmında değişiklikler yapmanın kaçınılmaz olduğu şeklinde. Ulusoy, taşınma işlemleri gerçekleşirse, şimdiki işlevinin bozulmaması için gereken yardımı yapabileceklerini belirtiyor.
 </p>
 <p class="metin">
  Yayın hayatına giren insanlar için bir okul işlevi görüp yüzlerce sanatçıyı yetiştiren, —görsel medyadan önce— bir anlamda 77 yıllık Cumhuriyet tarihine tanıklık etmiş, ülkenin bir döneminin sesli hafızası olan radyo'ya ev sahipliği yapan Harbiye İstanbul Radyosu binası gelişen ve değişen koşullar gereği bir kültür merkezine dönüşebilir mi? Bu konudaki yaklaşımlar binayı hep böyle görmek / hatırlamak isteyenler ve artık yeni hizmetler vermesinin iyi olabileceğini düşünenler şeklinde iki grupta toplanabilir. Beşir Ayvazoğlu, projeden haberdar olduktan sonra bunun hiç doğru bir girişim olmadığını, eğer üzerinde böyle bir şey planlanıyorsa bu planların binanın tarihine ters düşeceğini söylüyor. Kendisinin böyle bir şeye muhalif olacağını da peşinen ekliyor.
 </p>
 <p class="metin">
  TRT Genel Müdürü Yücel Yener ise konuyu büyük bir hayretle karşılıyor. Bu projenin TRT kurumuyla hiç bir ilgisi bulunmadığını belirtiyor ilk olarak. Konudan son derece rahatsız olduğunu gizlemiyor Yener, projeyi gayriciddi olmakla suçluyor ve ekliyor: "Özellikle belirtmek isterim ki böyle bir projeyi gerçekleştirmeye ne Başaran Ulusoy'un ne de başka birinin gücü yetmez."
 </p>
 <p class="metin">
  Halihazırda bu projenin gerçekleşme ihtimali nedir pek bilinmiyor. Ancak bütün dallarıyla kökleşmiş bir kurumun benimsediği yapının üzerinden böyle planlar yapılmasının şimdiden tartışma oluşturduğu bir gerçek. Yapılan açıklamalar, projenin bürokratik engeller dışında binanın kültürel ve tarihi önemine takılacağını gösteriyor. Yine de bir şeyler söylemek için henüz erken.
 </p>
 <p class="metin">
 </p>
 <p class="arabaslik">
  Erdal Aktulga (Mimarlar Odası Başkanı): Neden olmasın?
 </p>
 <p class="metin">
  Öncelikle bir binadan kullanım tarzına en uygun şekilde yararlanılmalı. Şimdi İstanbul Radyosu olarak kullanılıyor fakat kültür merkezi olarak kullanılması da şekli itibariyle ters değil. Temel olarak Radyoevi, İstanbul'un karakteristik yapılarından biri. Kullanım amacının dışına çıkılması bu açıdan doğru olur mu bilmiyorum. Bunun çok iyi düşünülmesi gerekir. Kızkulesi örneğindeki gibi hem kullanım amacı dışında hem de birkaç şahsın verdiği kararla restore edilmesi bence yanlış. O ilçenin belediyesinin, Hamoğlu Holding'in ve mimarın kararıyla oluştu. İstanbul Radyosu eğer bir kültür merkezi olarak düşünülüyorsa iç yapısında mutlaka ki bir değişime gidilecektir çünkü ilk yapılma amacı bunun için değildi.
 </p>
 <p class="metin">
 </p>
 <p class="arabaslik">
  Hakkı Devrim (Gazeteci—Yazar): Kültürel değil ticari
 </p>
 <p class="metin">
  Ben 50—54 yılları içerisinde TRT'de çalıştım. Düşünürseniz, uzun zamandan beri bir radyo işlevine tahsis edilmiş bir binadır orası. Turizm merkezi haline getirilecekse içyapısında da değişiklikler yapılması gerekecektir. Gerçekten binanın bulunduğu yer çok iyi. Fakat bence Başaran Ulusoy bunu bir turizmci olarak, ticari amaçlı olarak yapıyordur.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/309/kultur/1.htm), [web.archive.org (arşiv bağlantısı)](http://web.archive.org/web/20020325031350/http://www.aksiyon.com.tr:80/2000/309/kultur/1.htm)
