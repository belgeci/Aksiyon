# Bir varmış bir yokmuş...

*Necla Polat 2000.12.02*

<div>
 <p class="spot">
  Romanın toplumdan bağımsız olmadığını  düşünürsek, toplum  gündemini işgal eden her  konu pekâla romanda yer alabilir. Bu konu  siyasal bir olay olursa ne olur? Ne olduğunu  öğrenmek için bu dosyayı  okumanız gerekiyor
 </p>
 <p class="metin">
 </p>
 <img border="0" src="/web/20010421081142im_/http://www.aksiyon.com.tr/2000/313/resimler/Bir.jpg"/>
 <p class="metin">
  Bir hayatı, bir ânı, bir mevsimi, bir aşkı ya da bir günü en güzel ve özgür biçimde anlatabileceğiniz edebi tür roman. Fikir dünyanızı bir kahramanın kafasında koparacağınız fırtınalı düşüncelerle ya da aşkınızı bitmeyen bir hasretle anlatabilirsiniz. Geleneksellikle modernlik arasında gelgit yaşayan toplumun problemlerini, bir azınlık sorununu, sözgelimi bir vergi ile ilgili çıkan tartışmaları, tabii ki ölümsüz aşkları da ...
 </p>
 <p class="metin">
  Romanın toplumdan bağımsız olmadığını düşünürsek, toplum gündemini işgal eden her konu pekâla romanda yer edinebilir. Bu konu siyasal bir olay olursa ne olur? Edebi hayatımıza romanın girişinden itibaren siyasi çalkantılar her daim romana konu olmuş. Yapılan tartışma —daha çok son yarım yüzyılı ilgilendirse de— siyasi olayları, siyasi sorunsalı anlatan romanların siyasal roman olarak tanımlanıp tanımlanamayacağı, daha ötesinde 'siyasal roman' olgusunun olup olmadığı...
 </p>
 <p class="metin">
  Kaynağı Sovyetler...
 </p>
 <p class="metin">
  Oya Baydar, 12 Eylül öncesi siyasal hareketlerde yer almış ve bunu da romanlaştırmış bir yazar. Fakat, o kendi kitaplarının siyasal roman olarak nitelendirilmesinden rahatsız ve siyasi romanı tartışmak için kriterlerinin belirlenmesi gerektiği görüşünde; "Roman türlerine baktığımda siyasal roman diye bir tür göremiyorum. Uzun dönemlere yayılmış tarihsel romanlar var. Siyasal olaylardan ya da ideolojilerden hareketle yazılmış metinler var. Sağ ya da sol kesim, ikisi de bunları konu almış. Bu tarz, tezli, düşünceyi savunmak için yazılan romanlar 1930'larda Sovyetlerde yaygınlaşmış. Fakat ben şunu söyleyebilirim ki bu romanları edebi görmüyorum, doğrudan doğruya propaganda yapmaktadırlar. Eğer siyasal olaylar içinde insanı iyi anlatmışsanız, derinliğini, olaylar içindeki tepkisini, acılarını, tutkularını, sevinçlerini iyi anlatmışsanız iyi bir roman yazmış olursunuz ama buna siyasal roman denir mi, bilemiyorum."
 </p>
 <p class="metin">
  "Güdümlü olan zaten roman değil"
 </p>
 <p class="metin">
  Hatırlanacağı gibi Hasan Bülent Kahraman'ın köşesinde siyasal romanın öldüğünü ilan ederek bitirdiği yazısıyla tartışmalar başladı. Bunun üzerine kendisine göre siyasal roman örneklerini veren, Kaan Arslanoğlu, Cemil Kavukçu gibi yazarların da adının duyulmasına katkı sağlayan Fethi Naci, şiddetle karşı çıkarak siyasal romanın hâlâ yaşadığını yazdı. Kahraman'a göre siyasal romanın en iyi örnekleri 'roman' türünün revaçta olduğu 1950—1970 yıllarında veriliyor. Tartışmayı başlatan Kahraman, karşı cevapların gelmesiyle bu konuya nokta koyacağını söyleyedursun edebiyat eleştirmeni Zeki Coşkun, "Siyasal roman hiç olmadı ki ölsün" diyerek tartışmaya başka bir yön daha ekledi. Coşkun'a göre yazarlar dünya görüşlerine göre romanı üretirler; "Bazı yazarlar, romancılar, siyasal gerçekliği, siyasal sorunsalı yapıtlarının odağına alırlar. Ama bu indirgemeciliği meydana getirir. Halbuki siyasetle edebiyatın dilleri, davranışları, hayata bakışları, işlevleri, araçları, amaçları ve sonuçları farklıdır, bu yüzden bunları birbirine indiremezsiniz. Bu durumda roman güdümlü olur, buna da roman diyemezsiniz, roman kisvesi altında birşey yapıyor olursunuz." Zeki Coşkun bunun yapıldığını ve o yüzden ortaya çıkan şeyin 'roman' niteliğinin tartışılabileceğini söylüyor. Siyaset de edebiyat da hayatın bütününe bakar ve bir ideolojiye oturtmaya çalışır. Coşkun'a göre roman daha da özele iner; tekile, tek bir kişiye, tek bir hayata, tek bir âna bakar ve bunu yaparken kullandığı çıkış noktaları siyasetinkinden farklıdır: "Siyasetle romanın yöntemleri farklıdır. Siyaset aynı zamanda varolan gerçekliğe, sorunsala, topluma, insana, hayata yönelik bir program sunar. Roman ise tam tersine soru sorar, çözümlemeye çalışır. Roman cevap vermez."
 </p>
 <p class="metin">
  Romanın siyasal doğuşu
 </p>
 <p class="metin">
  Romanın Türkiye serüvenine bakıldığında toplumsal ve siyasal olaylardan bağımsız bir romanla karşılaşmıyoruz. Zeki Coşkun'a göre roman en başından siyasal bir program olan Tanzimat Fermanı doğrultusunda doğmuştur zaten; "İktidarı yeniden tanzim etme çabasının ürünüdür. Zamanın gerisinde kalma, Batının gerisinde kalma, devletin yetersiz olması endişeleri yüzünden ortaya çıkmıştır. Bizim değişmemiz, yenilenmemiz, zamana ayak uydurmamız gerekiyor diyerek yeni bir siyasal program oluşturma çabasıdır. Roman tam da bunun ürünü, parçası olarak doğmuştur."
 </p>
 <p class="metin">
  Romanı siyasal koşullar oluşturuyor, romanın içeriği siyasal ve toplumsal olanla doluyor. "İntibah" örneğini veriyor Coşkun; Batılılaşma sürecinde içine düştüğümüz trajediyi gösteren İntibah'ın yerine bugünkü eserler içinden verebileceğimiz bir diğer örnek "Benim Adım Kırmızı" olabilir: " Orada da tıpkı İntibah'ta olduğu gibi klasik bir aşk hikayesi var, dönemin padişahının para politikaları var, yaşanılan çelişkiler açısından bir Doğu—Batı sorunu var, kovalamaca var; kendisine polisiye roman dedirtecek düzeyde hem de". Romana birçok bakış açısıyla bakabiliyoruz sonuçta ve tek bir merceğe indiremiyoruz.
 </p>
 <p class="metin">
  Kategorize etme!
 </p>
 <p class="metin">
  Bu tartışmaların dışında iki yazar, Cüneyt Ülsever ve Oya Baydar, romanın kategorize edilmesinin hatalı olduğunu düşünüyorlar. Cüneyt Ülsever, romanın konusunun, kurgusunun siyaset olabileceği fakat bunun 'siyasal roman' demek olmayacağı, romanın işlediği konulara göre isimlendirilmesinin yanlış olacağı görüşünde. "Romanda insan aklının hayal edebileceği her türlü konu işlenebilir. İnsan kendi tarihini yazarak ya da bizzat tarihe başvurarak roman yazabilir. Fakat buna tarihi roman diyemeyiz. Roman yazmaktaki amaç tarihe açıklık getirmek değildir. Bu ancak bilimsel bir çalışma ile olur. Kişiler kendi merak alanlarına göre konu seçerler. Tarihe meraklı olmayan bir insanın tarihle ilgili bir roman yazması mümkün değildir. Yaşadığı tecrübeler, merak alanları ona kaynaklık eder. Romandakiler yazar ile okuyucu arasında kalmalıdır. Edebiyat eleştirmenleri hazır meydana getirilmiş bir eseri eleştirmeli fakat kategorize etmemelidir."
 </p>
 <p class="metin">
  Toplum politize olmak istemiyor
 </p>
 <p class="metin">
  Oya Baydar, romanın kategorize edilmesine karşı çıkarken romanın postmodern düşünce içerisinde, hâlâ tamamlanmamış bir tür olduğunu hatırlatıyor: Roman değişmeye en müsait olan biçim ve değişiyor da. "Suç ve Ceza dünya klasikleri arasındadır, içerisinde aşk da vardır savaş da. Doğru olan o savaş içerisinde insanın tasvirini iyi verebilmektir." Tartışmaları başlatan H. Bülent Kahraman'ın yazdıklarının çarpıtıldığını düşünen Baydar, Kahraman'ın söylediği, "Toplumsal vicdanın olmadığı yerde, toplumsal vicdanın sonucu olacak bir siyasal romanın da olamayacağı" sözünden Türkiye'de bir dönem olan toplumsal olayların insanlar üzerindeki ağırlığının artık kalmadığı yorumunu çıkartıyor. "80'li yıllardan sonra olan siyasal olaylara yeni yetişen kuşaklar ilgi duymayıp bireysel olana yöneliyorlar. Köşe dönmece mantığıyla insanların kendi menfaatlerine çalışması, birey olarak kendini kurtarması teması öne çıkıyor. Böyle olduğu için okur olarak da insanlar toplumsaldan ve siyasaldan kaçıyorlar. Yazarlar, okura istediğini verebilmek için, sanal şeylere yöneliyor. Tarihi, tarihi kahramanları anlatıyor, fantastik kurgular yapıyorlar. Böylece okura ulaşmaya çalışıyorlar. Toplumun büyük bölümü artık politize değil, olmak da istemiyor." Özellikle 80'lerden sonra bunların törpülendiğini düşünen Baydar tartışmanın odağındaki siyasal romandan herkesin anladığının aynı olmadığını, kayıp noktanın da bu olduğunu belirtiyor.
 </p>
 <p class="metin">
  Ahmet Ümit: "Siyasal Roman Yazıyorum"
 </p>
 <p class="metin">
  "Siyasal romanı yaşatan koşullar, devrim ya da darbe durumu değildir. Siyasal roman yazmak isteyen romancının kimliği ve kişiliği, dünyaya bakışı ile ilgilidir. Bu yüzden bence bir ülkedeki sorunların politikleşmesi siyasal romanı belirlemez." Bu sözler Ahmet Ümit'e ait. Yazar, romanı dünya görüşü çerçevesinde kaleme alabilir, esas siyasal roman da budur. Ümit, bu çerçevede kendi kitaplarının bazılarının da siyasal roman türüne dahil olduğunu düşünüyor; "Türkiye de siyasal roman vardır ve olacaktır. Bir politizasyon varsa ve bu devam ediyorsa bunun karşıtı politik davranışlar da olacaktır. Bu kaçınılmazdır." Ona göre, ülke genelinde ciddi bir de—politizasyon var, politikadan uzaklaşıldı bunun için siyasal roman yoktur demek indirgemeci bir yaklaşım. Ülkede yaşanan politik ortam romancıyı etkiler fakat çok dolaylı olarak etkiler, birebir etkilemez. Ahmet Ümit, Fethi Naci gibi siyasal romanın var olduğunu ve yazar politik bir görüş taşıdığı sürece bitmeyeceğini yapılan tartışmaların da gereksiz olmadığını düşünüyor. Erdal Öz ise hiç de Ahmet Ümit gibi düşünmüyor. Ona göre siyasal roman varsa ekonomi, sosyoloji, psikoloji romanı da olmalı. Kaldı ki, siyaset devlete rengini, kokusunu veren bir eylem biçimidir. Halbuki roman türü ne olursa olsun bireysel bir edimdir. Bir kişi yazar onu; "Bu kişi, Tolstoy'dur, Dostoyevski'dir, Stendhal'dir, Faulkner'dir, Hâlit Ziya'dır, Yaşar Kemal'dir. Romancı, ister bir kişinin, ya da birkaç kişinin ruhsal derinliklerine iner, olaylarla yeni bir kurgu, yeni bir gerçeklik yaratır, ister geçmişteki, şimdiki, gelecekteki günler üzerine yeni bir gerçeklik kurar, isterse bir toplumun belli bir dönemi üzerine oturtur kurgusunu. İster istemez de yaşadığı toplumun gerçeklerine kendince bir yorum da getirir. Ama romanın amacı, hiçbir zaman toplumu, dünyayı değiştirmek olmamıştır; olamaz da. Oysa siyaset toplumun düzenini değiştirmek, yeni bir toplum biçimi oluşturmak adına vardır." Erdal Öz, son olarak da siyasal romanın olmadığını ve hiç olamayacağını vurguluyor.
 </p>
 <p class="metin">
  Tartışmaların edebiyat dünyasına getirisi ve götürüsü ne olur bilinmez. Siyaset hayatımızda ne kadar varsa edebiyatımızda da o kadar var, ister öldüğü söylensin isterse hiç doğmadığı. Sorun belki biraz "siyasal" olanın içeriğini belirlemekte. Siyasaldan yalnızca darbeleri ve ihtilalleri anlayan ve tüm meselesini bunun üzerine kuran bir romanın edebi bir değerinin olmayacağı açık.
 </p>
 <br/>
 <center>
  <a class="anaorta" href="http://web.archive.org/web/20010421081142/mailto:neclapol@hotmail.com">
   neclapol@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/kultur/1.htm), [web.archive.org (arşiv bağlantısı)](http://web.archive.org/web/20010421081142/http://www.aksiyon.com.tr:80/2000/313/kultur/1.htm)
