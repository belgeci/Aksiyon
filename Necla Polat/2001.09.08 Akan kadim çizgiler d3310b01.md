# Akan kadim çizgiler

*Necla Polat 2001.09.08*

<div>
 <p class="spot">
  Şah Abbas'ın yaptırdığı ve dünyanın en büyük meydanı olan Meydan—ı İmam'da çarşıların içinde dolaştığınızda hülyamsı çizgileriyle minyatürlerin, sedef işlemeli çerçeveler içindeki güzelliklerine dalabilir ve bir an unutabilirsiniz nerede olduğunuzu. Minyatürlerin hoş kadınları, uzun saçları, dalgalanan etekleri ile sanki sedef çerçevenin dışına akıp gidecekmiş gibi görünür
 </p>
 <p class="metin">
 </p>
 <img border="0" src="/web/20020522071107im_/http://www.aksiyon.com.tr/2001/353/resimler/akan.jpg"/>
 <p class="metin">
  Sultanlar, hanlar, hükümdarlar, kütüphanelerine koyacakları el yazması kitapların daha anlaşılır olması için ustalardan, yazılı sayfaların kenarlarına koyulacak küçük resimler yapmalarını istediler. Hıristiyanlar bu küçük resimlere Batı dilinde minyatür ismini verdi. Minyatür kültürlere, dillere, dinlere göre İlhanlılardan, Moğollara kadar tarih boyunca hep farklı icra edildi. İslamiyeti kabul edenler de, Hıristiyanlar da bir çok minyatürlü yazma yaptılar. Hıristiyanlar, yaşanan kültürel ve düşünsel değişimlerle bağlantılı olarak doğanın gerçekçi tasvirine yöneldi ve yağlı boya resimler yapmaya başladı. İslamiyeti kabul etmiş sanatçılar ise İslam felsefesine uygun olan şematik bir anlatımı tercih etti ve bunu minyatür sanatında yorumladı. Bazı ülkeler için İslamiyet minyatürün iki dönemde icrasına sebep oldu; İran'da olduğu gibi. Minyatür İslamdan önce icra edilmesine rağmen, sonrasında verilen eserlerde dinsel motiflerin etkisi fazlalaştı.
 </p>
 <p class="metin">
  Yedinci yüzyıldan itibaren İran'da yaygınlaşan minyatürün yaygın olduğu şehir İsfahan. İşçiliğinin en ince çizgilerini görebileceğiniz İsfahan minyatürü turistlerin evlerine götürmek istedikleri en zarif hatıralar arasında. Şah Abbas'ın yaptırdığı ve dünyanın en büyük meydanı olan Meydan—ı İmam'da çarşıların içinde dolaştığınızda hülyamsı çizgileriyle minyatürlerin sedef işlemeli çerçeveler içindeki güzelliklerine dalabilir ve bir an unutabilirsiniz nerede olduğunuzu. İşlendiği coğrafyanın insanlarının yumuşak başlılığından, şiirsel karakterlerinden, tavırlarından olacak, çok ince çizgilerle oluşan minyatürlerin hoş kadınları; uzun saçları, dalgalanan etekleri ile sanki sedef çerçevenin dışına akıp gidecekmiş gibi görünür.
 </p>
 <p class="metin">
  Şehirde bu sanatı uzun yıllardır yapan ustaların önemli bir yeri var. 90 yaşındaki ustalar hâlâ öğrencilerine sanatın inceliklerini öğretiyorlar. İmam Meydanı'nda gezerken sedef işlemeli çerçevelerden, rengarenk minyatürlerden başımızın döndüğü bir zamanda Mustafa Fotowat'ın dükkanına girdik. Gezdiğimiz diğer dükkanlardaki eserlerden daha farklı ve daha kaliteli tablolara gözümüz takıldı. Her birine bakmak için kendisi elimize bir büyüteç verdi. Eserlere daha ayrıntılı baktıkça verilen emeğin ne kadar değerli olduğunu düşünmeye başladım. Güzel eserlerine bakarken ondan İsfahan'da minyatürün ne durumda olduğuna ve onun nasıl böyle iyi bir usta olduğuna dair bilgi istedik. "Bu sanat sonsuzdur, bitmez ve ben hâlâ ustalarımın öğrencisiyim. 43 yaşındayım, 25 yıldır bu işi yapıyorum. İsfahan büyük bir üniversite, ben bunu tecrübeyle öğrendim. İsfahan'daki minyatür ustaları değerlidir ve minyatür sanatında hergün yeni şeyler öğrenilir."
 </p>
 <p class="metin">
  Minyatürleri İran'da deve kemiği ve fildişi üzerine işliyorlar; "Önceden fildişini tercih ediyorduk çünkü, daha parlak bir kemik. Fakat pahalıydı ve bir süre önce yasaklandı. Şimdi yalnız deve kemiği üzerine yapıyoruz." Fotowat, İsfahan da tanınmış bir sanatçı. Yaklaşık on iki yıl önce devlet onun eserlerini pulların üzerine bastırıp dağıtmış. Ayrıca onun için özel bir gün belirlenmiş ve eserlerini sergilemiş. Almanya, Hollanda gibi ülkelerde fuarlara davet edilmiş ve çeşitli ödüller almış.
 </p>
 <p class="metin">
  Ferhat ile Şirin hep var...
 </p>
 <p class="metin">
  Dükkanlarda gördüğümüz minyatürlerin bir kısmı aynı şeyleri anlatır gibi görünüyordu. Bir dükkanda gördüğüm, güçlü ve kudretli görünen erkeğin bindiği atla birlikte kızı sırtına almış olarak çizildiği görüntünün aynısını Fotowat'ın dükkanında da görünce ne anlama geldiğini sordum. Bunun İsfahan minyatüründeki kalıplaşmış figürlerden biri olduğunu söyledi, verilen isim ise aşkın kudretiydi. Bu anlatım şekli kesinlikle Doğuya özel diye düşündüm çünkü erkeğin gözleri hüzünlüydü. Fotowat, İran minyatüründe böyle kalıplaşmış bir kaç figür daha gösterdi. Ülkenin geleneksel oyunu olan İran polosunun oynandığı bir sahne sürekli canlandırılıyordu minyatürlerde. Şah Abbas, meydanı yaptırdığında sarayına çıkıp, ahşap sütunlu balkonundan askerlerin oynadığı oyunları seyreder eğlenirmiş. Bu olay şimdi sanatçılara konu oluyordu. Avcılık, kervanlar, çeşitli efsaneler, Ferhat ile Şirin, ayaklarının dibine oturduğu uzun siyah saçlı güzel sevgilisi ile Ömer Hayyam ve yine Ömer Hayyam'ın eserlerinden figürler.
 </p>
 <p class="metin">
  Güzel görünen minyatürlerin yapılışı da çok zahmetli; "Bir minyatürde çok fazla nokta vardır, yalnız nokta vuruşları ile yapılır çizimler. Siz o noktaların ahengiyle oluşturursunuz giydireceğiniz elbiseleri, saçına takacağınız tokayı, elinin zarif duruşunu ya da elbiselerinin üzerindeki küçük desenleri." Bu kadar güzel çizilen kadın figürleri, sadece siyah birer gölge gibi olan kadınların yaşadığı bir ülkede garip geldi çünkü eserlerdeki kadınları gördüğünüzde güzelliklerine hayran kalmamak mümkün değil; "Kadın figürlerinde bizim yaptığımız başları açık çizmemek. Saçlarının üzerine ince bir tül çiziyoruz, saçlarına verdiğimiz şekil daha da güzel görünüyor. 25 yıl önce gelen rejimle figürleri mümkün olduğunca İslami çizmeye çalışıyoruz."
 </p>
 <p class="metin">
  Fotowat minyatürün İsfahan'daki geleceğini de şöyle değerlendiriyor: "İsfahan'da minyatür şu anda çok iyi bir durumda ve geleceği de parlak. Paris Üniversitesinde bu konuda bir departman kuruldu. Üniversitelerde çeşitli el sanatları dallarında departmanlar var fakat en önemlisi minyatür."
 </p>
 <p class="metin">
  Özgün dizaynları olan renkler, bitkilerden, taşlardan oluşturulan değişik boyalarla meydana getiriliyor. Ayrıca boyamada en rahat kullandıkları fırçalar, ince kıllı kedi tüyünden yapılmış olanlar.
 </p>
 <p class="metin">
  Yakın komşumuz olmasına rağmen, keşfedilmemiş, kültürel öneminin bilinmediği ve sürekli yanlış tanıtılan İran'ın en değerli sanatı minyatür. Onlar esrarengiz bakışlarıyla minyatürlerdeki kadınlarda veriyorlar renklerini.
 </p>
 <br/>
 <center>
  <a class="anaorta" href="http://web.archive.org/web/20020522071107/mailto:neclapol@hotmail.com">
   neclapol@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/kultur/1.htm), [web.archive.org (arşiv bağlantısı)](http://web.archive.org/web/20020522071107/http://www.aksiyon.com.tr:80/2001/353/kultur/1.htm)
