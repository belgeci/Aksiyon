# Memleket gemisinde ARIZA çıktı

*Necla Polat 2001.06.09*

<div>
 <p class="spot">
  Bir kesimin ilgi gösterdiği bir mizah anlayışı diğer  kesimin öfkelendiği bir tarz içerebiliyor. Gülmenin tekeli  olur muymuş demeyin, güldürmek zor iş. Hasan  Kaçan da bunu söyleyerek "Kimse kolay zannetmesin" diyor. Yaklaşık dört yıl önce Ustura dergisini çıkartan  Hasan Kaçan; şimdi memleketin arızalı ortamına bir  Arıza daha çıkarmış durumda
 </p>
 <p class="metin">
 </p>
 <img border="0" src="/web/20020112093216im_/http://www.aksiyon.com.tr/2001/340/resimler/memleket.jpg"/>
 <p class="metin">
  Kah kah kah... Güldürüyor beni bu espriler... Bazen de düşündürüyor. Hayatımızın neresine oturturuz gülmeyi? Çok mutlu olduğumuz anlarda mı güleriz sadece. Düşünürken gülmez mi insan, ağlanacak halimize gülmez miyiz? Ben bunu yapıyorum, sizi bilmem. Ülke elden gidiyor, ekonomi battı, enflasyon rüyalarımızda görmeye alıştığımız canavar, ABD standartlarında kurtarıcılar aranıyor, sorun değişmeyi bilmemekte, falan filan... Sorunlar lafazanlıkla çözülmüyor, en azından vatandaş için böyle bu. Sade vatandaş tüm bu sorunlarla nasıl başedeceğini biliyor, eskisi kadar olmasa da Türkiyeliler tüm bunlara gülebilmeyi hâlâ başarabiliyorlar. Her ne kadar son dönemlerde gülüşlerimiz talk şovcuların, stand up'çıların tekelinde olsa da, çok şükür hafızayla ilgisi olmadığından "gülmek" akıl defterimize kazınmış durumda. Türkiye'de güldürmek için yapılan yayınlar çok sınırlı. Mizah dergilerinin geçmişi çok eski değil. Aslına bakılırsa bir kesimin çok fazla ilgi gösterdiği bir mizah anlayışı diğer kesimin kayıtsız kaldığı, hatta öfkelendiği bir tarz içerebiliyor. Gülmenin tekeli olur muymuş demeyin, güldürmek zor bir iş. Hasan Kaçan da bunu söyleyerek "Kimse kolay zannetmesin" diyor. Yaklaşık dört yıl önce çıkardığı Ustura dergisinden hatırlarsınız Hasan Kaçan'ı; şimdiyse memleketin arızalı ortamına bir Arıza daha çıkarmış durumda kendileri. Ama biz öncelikle Ustura'nın başına neler geldiğini merak ettik, şimdilerde Arıza'yla yatıp Arıza ile kalkan Kaçan şöyle cevapladı; "Ustura en başından arıza yapmıştı açıkçası. Bu ciddi bir arızaydı. Biz onu tamir ettirmek için tamirciye götürdük, usta getirdik ama usta bakıp, 'Bunda hayat kalmamış, motorunun değişmesi gerekiyor' dedi. Düşündük, astarı daha pahalıya gelecekti, vazgeçtik." Ustura kapanıyor yazısını yazdıktan sonra okuyuculardan alınan üzüntü ve "Tekrar çıksın, yardım edelim" yollu yardım teklifleri ile tekrar bir dergi çıkarabilirlermiş ama neticede arızalı bir dergi olacağını düşünüp, vazgeçmişler.
 </p>
 <p class="metin">
  Arızalı memlekete Arıza... Üç yıl sonra birileri tekrar arkadan itmiş, "Bizim yeni bir dergi çıkarma gibi bir düşüncemiz yoktu Ustura'dan sonra, ama bizimle birlikte tüm memleket arıza yapınca kendiliğinden ortaya çıktı dergi."
 </p>
 <p class="metin">
  Arızayı ilk elinize aldığınızda Ustura'daki karakterleri gözünüz arıyor, ama kimini bulamayabiliyorsunuz. Kaçan, Arıza'nın Ustura'nın devamı gibi görülmeye çalışıldığını ama bunun yanlış olduğunu dile getiriyor. İki dergi arasındaki farklılıkları şöyle sıralıyor; "Dergi mantalitesinin Ustura'dan farklı olmasını istiyoruz; çünkü Ustura daha politik bir dergiydi. Açıkçası çok komik değildi. Hedef kitlesi dardı. Oysa şimdi arızalı bir memlekette çıkarılan bir Arıza var. Leman'ı her görüşten insan satın alıyor. Kaliteli espriler yapıyorlar, kaliteli çizgiler kullanıyorlar. Birçok insan kızsa dahi satın alıyor. Biz de böyle birşey yapmalıyız; yani dergiyi Türkiye'ye çıkarmalıyız." Kaçan, kendilerine koydukları hedeflerin yelpazesini geniş tutmaları gerektiğini belirtiyor. İnsanın aklına Leman, Hıbır, Lemanyak gibi uzun soluklu mizah dergilerinin yanısıra Dinazor, Cıngar ve Ustura gibi ömrü kısa olmuş dergiler arasındaki farkların ne olduğu sorusu geliyor. Neden mütedeyyin kesimin dergileri kısa süre sonra kapanıyor, biz hevesli başladığımız işlerde niye yolda kalıyoruz? Bunun sebebi tüketen kitleden mi kaynaklanıyor, üreten kitleden mi? "Ustura'da biz kendimize gereksiz bir kısıtlama getirdik" diyor Hasan Kaçan. "O dönemin konsepti bunu gerektiriyordu belki. Çok kastık kendimizi. Böyle mizah olmaz, olmadığını da Ustura'nın ömründen anladık. Mizah yapan insanlar manyaktır bence ve bu manyaklığı gizlememek lazım. Mizahçının rahat olması gerekli. Zaten bu derginin bir yayın politikası var. Bu politika kendi içinde onu belirliyor. Ama bu düşünceye yansımamalı, yani düşünen, etkili olan insanlar kasmamalı kendini. Rahat bir dergi olmalı, elbette belli ilkelerimiz var. Aman şöyle yazmış, eyvah şu kelime yerine ne denir sıkıntısı içinde değiliz artık ve okurumuzun da böyle düşünmesini istiyoruz." Anarşist bir tavırla bir yere varılamaz... Kaçan'ın hitap etmek istediği kesim üzerinde mizahı bilenler ve bilmeyenler diye bir ayırımı var. Mizahı bilenler Gırgır'dan beri mizahla yaşayan bir kesim. Mizahı bilmeyen ve bakış açıları nedeniyle bazı şeylere tepki verebilecek kimselerin dergiyle olan ilişkilerinin ise beraberlik süresince sağlıklı bir noktaya oturabileceğini düşünüyor Kaçan: "Eğer gençler –bizim diyebileceğimiz gençler– ailelerinden gizli Leman'ı alıp okuyorsa, bizim dergimizde de çıkan bir kelimeyi takmaması gerekiyor. Biz daha önce yaptığımız işleri masaya yatırdık, kendi kendimizi yargıladık, özeleştirimizi yaptık. Hayata karşı duramıyorsunuz, yapmak istedikleriniz küçük adacıklar içinde gerçekleşmiyor. Kendinizi kapatarak sosyalleşemezsiniz ki, tam tersine asosyal biri olursunuz. Küçük gruplar oluşturmak istiyorsanız gizli bir şey yapmak durumunda olursunuz. Türkiye'ye ulaşmak gibi bir kaygınız da olmaz. Sonuçta bunun getirdiği birşey de yoktur." Böyle davranmanın anarşist bir tavır olacağını ve bununla da bir yere varılamayacağını söyleyen Kaçan asıl maksatlarının bu olmadığını, kendisini yetiştiren ustaların böyle olmadığını belirtiyor ve ekliyor: "Popüler dergilerde çalıştık ve kitlelere ulaştık. Eğer ki bu işe bir çok insan emek veriyorsa, basılıyorsa, dağıtılıyorsa, amacın en geniş kitleye ulaşmak olmalı. Yoksa ne anlamı var. O zaman fotokopiyle çoğalt ya da evinde tablo yapıp sergile. Haa öyle değil de böyle yapıyorsan en geniş kitleye ulaşmayı hedeflemelisin. Arıza'da da izlediğimiz yol bu açıkçası, herkesin hoşuna gidecek bir şey yapmaya çalışıyoruz. Ustura'nın başlangıcında da böyle olmayı hedeflemiyorduk ama zaman içerisinde öyle şekillendi. Belki o zamanki konjonktürdendir. Ama şimdi insanlar böyle bir şey talep etmiyorlar, artık özgürlük arayışı içerisindeler. "Sağ kesimde başkaldırı, eleştiri, pek hoşa gitmeyen terimlerdir, tersine ağırbaşlılık, boyun eğme gibi terimler hoşa gider. Mizah belki de bu camiada yapılmaya başlandığından beri bu şekilde düşünülerek önemsenmedi ya da eleştirildi. Toplum bir zamanlar buna mesafeli duruyordu ama artık Kaçan'a göre toplum mizahla gelebilecek esprilerle birlikte, bir çok konuda nefes alacak. "Biz yapmak istediklerimizi yapacağız, bunun eksisi olabilir, artısı olabilir. B
 </p>
 <p class="metin">
  Arıza'nın hedef kitlesi 15—25 yaş arası insanlar. "Büyükler ne yapacaklar, mizahı?" diyor Kaçan, "Onların ciddi işleri var, okumamaları ne onlar için ne de bizim için kayıp olur. Ben de orta yaşı geçtim. Benim de mizahla ilişkim 20'li yaşlarımdaki gibi değil. Artık benim yapacağım iş, yapılanları genellemek ve yayın anlayışı içerisinde Arıza'da yayınlamak. Bütün konuşmalardan sonra gençler için lay lay lom bir hayat istediğini düşünüyoruz Hasan Kaçan'ın, o da bunu desktekliyor: "Bence gençler gerçekten lay lay lom bir hayat yaşasın (!). Zaten bunların olmadığı günleri gelecekte bol bol yaşayacaklar."
 </p>
 <br/>
 <center>
  <a class="anaorta" href="http://web.archive.org/web/20020112093216/mailto:Memleket gemisinde arıza çıktı">
   Memleket gemisinde arıza çıktı
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/340/haberler/4.htm), [web.archive.org (arşiv bağlantısı)](http://web.archive.org/web/20020112093216/http://www.aksiyon.com.tr:80/2001/340/haberler/4.htm)
