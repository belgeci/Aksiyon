# Tasavvufun resmini yapan adam

*Necla Polat 2000.12.09*

<div>
 <p class="spot">
  Bir İslam düşünürü olmamasına rağmen, dini motifleri eserlerine işlemeyi başarmış bir sanatçı Erol Akyavaş. Kayıp Derviş'i ve dört kitabın manasının bir Elif'te toplandığını  resmeden, ayrıca yaptıklarıyla hakikatin peşinden koşan  Akyavaş'ın eserleri üç ayrı sergide sevenleriyle buluşuyor
 </p>
 <p class="metin">
 </p>
 <img border="0" src="/web/20010707132825im_/http://www.aksiyon.com.tr/2000/314/resimler/Tasavvuf.jpg"/>
 <p class="metin">
  Genç yaşında New York Modern Sanatlar Müzesi'ne eseri giren ilk ve tek sanatçımız Erol Akyavaş, kendisi gibi büyük bir ustanın atölyesinde misafir öğrenci olarak başladığı sanat yaşamını vefat ettiği Nisan 1999 tarihine kadar aralıksız devam ettirdi. Ömrünün son yıllarında kanser olduğunu öğrenen Akyavaş bir anlamda "ölmek için geldiği" Türkiye'de son arzusu olarak gördüğü sergiyi açamadan hayata veda etti. Onun sağlığında gerçekleştiremediği bu hayali nihayet gerçek oldu ve kendisi adına Dolmabahçe Kültür Merkezi, Galeri Nev ve Bilgi Atölye 111'de üç ayrı sergi düzenleniyor.
 </p>
 <p class="metin">
  Bilgi Üniversitesi'nin hazırlıklarını yürüttüğü sergilerde yer alan 350'ye yakın yağlıboya tablo Türkiye'deki çeşitli özel ve kurumsal koleksiyonların yanısıra Abad ve İsviçre başta olmak üzere, yurtdışındaki çeşitli koleksiyonlardan toplanmış. Akyavaş koleksiyoneri 120 kişiyle görüşülmüş. Galeri Nev Ankara'da ise "Miraçname" başlığı altında 'miraç' ile ilgili eserlerini topladığı dizisi, Bilgi Atölye 111'de afişler, fotoğraflar, "Bosna İşleri" ve desenler sergileniyor. Yoğun ilgi nedeniyle Aralık sonuna kadar uzatılan Dolmabahçe Kültür Merkezi'ndeki sergi şimdiye kadar 15 bin kişi tarafından izlendi.
 </p>
 <p class="metin">
  Sanat eleştirmeni ve serginin küratörlerinden Beral Madra, Erol Akyavaş'ın sağlığında retrospektifini yapma kararını birlikte verdiği insanlardan biri; "Hastalığı sırasında İstanbul Bilgi Üniversitesi Mütevelli Heyeti Başkanı Oğuz Özerden böyle bir serginin yapılmasının gerekliliğine inanarak sanatçının onayını aldı. Dolayısıyla serginin başlangıç tarihi Nisan 1999'dur."
 </p>
 <p class="metin">
  DKM Akyavaş'ın fikri...
 </p>
 <p class="metin">
  Sergi küratörleri Haldun Dostoğlu ve Beral Madra, sanatçının üretiminin büyüklüğünün bilincinde olarak, bu tür bir üretimin kapsamlı bir sergi doğuracağını düşünmüşler. Madra, izleyici kitlesine bir düzen içinde verilmesinin düşünüldüğünü fakat bunun için İstanbul'da donanımlı bir mekan olmadığının da bilincinde olduklarını belirtiyor. Erol Akyavaş'ın Dolmabahçe Kültür Merkezi'ni sağlığında beğendiğini göz önünde bulundurarak, burayı Milli Saraylar Daire Başkanlığı'ndan kiralamışlar. Eserlerin sergilenmesi için gereken asma sistem, mimarlarla yapılan ortak bir çalışma sonucu oluşturulmuş. Beral Madra, teknik donanım ve sergilenecek yapıtların birbiriyle diyalog içerisinde olduğunu, bunun da örnek teşkil edebileceğini söylüyor.
 </p>
 <p class="metin">
  Bütünün parçaları resimler...
 </p>
 <p class="metin">
  "Ben Erol ağabeyi çok seviyordum. Doğrusu ressam olsaydım onun yaptıklarını yapmak isterdim. Aksiyon'da yazdığım ilk portre onun portresidir." Bu sözler Beşir Ayvazoğlu'na ait. 1980'de tanıdığı Akyavaş ile ilişkileri zamanla dostluğa dönüşmüş: "Erol Akyavaş ışığın doğudan geldiğini Amerika'da farketti; o da batıya giderek doğuya ulaşanlardandı. Türk—İslam kültürünün birikimiyle sağlıklı ilişkiler kurmak için gösterdiği samimi gayret, belki başlangıçta kolaj izlenimi veren ve postmodernizmin kıyılarında dolaşan denemelerle sonuçlanmıştı."
 </p>
 <p class="metin">
  Beşir Ayvazoğlu, bizdeki ressam deyince akla gelen, nicedir içinden çıktığı toplumun değerlerine karşı fena halde kışkırtılmış, kafa yapısı, kılığı, kıyafeti, şekli, şemaili, kısaca herşeyi ile 'yabancı' adamlar imajını Akyavaş'ın yıktığını ve geçmişi sadece etnografik malzeme deposu olarak görmediğini, içine dalıp bugüne birşeyler taşıdığını düşünüyor. Aynı zamanda Akyavaş, modern bir ressam olarak, kendi çağının içinden ve problemleri arasından geleneğe bakarken, sanattan politikaya kadar her alanda gösterilen putlaştırma eğilimine karşı çıkmış bir sanatçı. Akyavaş'ın resimlerini bir fenomeni doğrudan dile getirmeyen ancak soyutlamaya dayalı , kavramsal göndermelerde bulunan modern yapıtlar olarak gören Ayvazoğlu ünlü sanatçıyı, üç büyük dinde tasvir yasağının derin anlamını keşfederek, evrensel bir dil haline getirmek isteyen ressam olarak niteliyor.
 </p>
 <p class="metin">
  Düzene başkaldırı...
 </p>
 <p class="metin">
  Beral Madra ise sanatçının Türkiye modernizmi içindeki yerini, daha başlangıçtan düzene başkaldırma olarak görüyor. "Soyut manzaralar, biçim bozmalarına uğramış figürler, kolajlar, metafizik mekan resimleri daha çok o dönemin Avrupa modernizmindeki örneklerle benzerlik gösterir. 80'li yılların başlarında ise sanatçı gelenek—yenilik çatışmasında geleneğin yeniden gündeme getirilmesini önermeye başlar ve bu gelenek inançla örtüşür."
 </p>
 <p class="metin">
  Akyavaş'ın 80'li, 90'lı yıllarda Türkiye'nin içinde bulunduğu inanç bunalımı ve köktendinci hareketin yükselişi sırasında üretimi ile topluma derin düşünme, uzlaşma ve bilgelik gibi mesajlar verdiğini belirten Madra, bu mesajların başında, inancın siyasal ideolojik amaçlar için kullanılmasına bir karşı koyuş olduğunu düşünüyor. İnanca ilişkin sorgulamaların yapılması gerektiğini düşünen Madra, sergilerin farklı dinlerin bulunduğu ülkelerde de açılması gerektiğini çünkü sanatçının ülkeler, dinler, ırklarla sınırlanamayan bir dünyaya hitap eden genişlikte sanata sahip olduğunu ekliyor.
 </p>
 <p class="metin">
  İslam inancı ve felsefesi dünyasında yalnız bir yolculuğa çıkan ressam, resimlerinde kılavuz olarak kendine tasavvufu almış. Doğanın mesajlarını kendi soyut anlatımıyla sanatseverlere sunmuş ve Türk insanı üzerindeki topluma aykırı, toplumun geleneklerinden, inançlarından bağımsız ressam düşüncesini yıkmış.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/kultur/1.htm), [web.archive.org (arşiv bağlantısı)](http://web.archive.org/web/20010707132825/http://www.aksiyon.com.tr:80/2000/314/kultur/1.htm)
