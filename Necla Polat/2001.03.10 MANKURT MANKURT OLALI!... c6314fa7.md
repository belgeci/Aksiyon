# “MANKURT” MANKURT OLALI!...

*Necla Polat 2001.03.10*

<div>
 <img border="0" src="/web/20020111225417im_/http://www.aksiyon.com.tr/2001/327/resimler/Mankurt.jpg"/>
 <p class="spot">
  İstanbul Şehir Tiyatroları Mustafa  Aslan'ın rejisiyle, Cengiz  Aytmatov'un "Gün Olur Asra  Bedel" adlı kitabındaki  'Mankurt' adlı hikayeyi perdeye  aktarmış. Ancak tiyatroda  anlatılan mankurtlaşma hikayesi  ile perdeye aktarılan arasında  ciddi aykırılıklar var
 </p>
 <p class="metin">
 </p>
 <p class="metin">
  Mankurt, sezona sorunlu başlamış bir oyundu. Sorun, önceden Tevfik İsmailov'un uyarlamasıyla başlanmış olmasına rağmen, İsmailov'un itirazları ve bu itirazlarını basınla paylaşmasından kaynaklanıyordu. Bu itirazlar üzerine, dönemin sanat yönetmeni Kenan Işık, aynı zamanda oyunun yönetmeni de olan Mustafa Aslan'ın biraz da aceleye getirerek yaptığı uyarlamayı sahneye taşımayı yeğledi. İki tekst de yeterli değildi. Fakat, ehven—i şer kabilinden bir tercihle buluştu seyirciyle Mankurt.
 </p>
 <p class="metin">
  Mankurt'a sizi ilk çeken şey, Cengiz Aytmatov gibi bir edebiyatçının kitabından uyarlanmış olması. Tabii Şehir Tiyatroları oyuncularının performansına da güveniyorsanız oyuna gönül rahatlığıyla giriyorsunuz. Ancak girişteki heyecanınız, umutlarınız, beklentileriniz ne yazık ki oyundan sonra kalmıyor. Çünkü oyun sonrası büyük bir hayal kırıklığı yaşıyorsunuz.
 </p>
 <p class="metin">
  Cengiz Aytmatov'un "Gün Olur Asra Bedel"deki kahramanı, emektar demiryolu işçisi Yedigey'dir. Oyuna başlama repliği ise kitaba başlarken okuduğunuz vurucu sözler "Bu yerlerde trenler doğudan batıya, batıdan doğuya gider gelir...gider gelirdi.. Bu yerlerde demiryolunun her iki yanında ıssız, engin, sarı kumlu bozkırların özeği Sarı—Özek uzar giderdi. Coğrafyada uzaklıklar nasıl Greenwich meridyeninden başlıyorsa, bu yerlerde de mesafeler demiryoluna göre hesaplanırdı. Trenler ise doğudan batıya, batıdan doğuya gider gelir..gider gelirdi..." Yedigey kimsesiz yaşadığı evinde ölen dostu Kazangap'ı vasiyeti üzerine vatan toprağı olarak gördükleri Sarı—Özek bölgesinde, daha önce Mankurt olan oğlu tarafından öldürülen Naymanana türbesinin olduğu Ana—Beyit bölgesine gömülmek ister. Kazangap'ın gömülmek istendiği bölgede ise, Sovyetler Birliği ile Amerika arasındaki anlaşma gereğince kurulan bir uzay üssü vardır ve askeri yetkililer Kazangap'ın buraya gömülmesine izin vermez.
 </p>
 <p class="metin">
  Cengiz Aytmatov'un kitabında en tehlikeli olay olarak görülen Mankurt'laşmanın çelişkilerini açıkça görebiliyorsunuz. Ancak oyunu izlediğinizde, Yedigey ile Kazangap arasındaki sağlam dostluğun yegane kanıtı olarak, Yedigey'in Kazangap'ın naaşını bir vefa borcu olarak, vasiyet ettiği yere gömebilmesi ile sınırlandığını görüyorsunuz. Yine oyunun sadece Yedigey ve arkadaşı Kazangap üzerine yoğunlaşması da kitabı okuyan insanların hayal kırıklığı yaşamasına neden oluyor. Bütün oyun boyunca oyuncuların mankurtlaşma konusuna odaklaşmasını beklemenize rağmen, bu konu oyunun içinde göz açıp kapayıncaya kadar geçiyor. Kitapta üzerinde büyük bir yoğunlukla verilen Naymanana'nın oğlunu araması, karşılaşma ve oğlunun annesini bir büyülenmişlik halinde oku ile öldürmesi, yine oyun içerisinde sadece birkaç dakika ve seyirciye bu tadı veremeden son buluyor. Oysa oyun iki arkadaşın dostluğu üzerine kurulmasa ve kitaptaki gibi mankurtlaşma hadisesinin üzerinde yoğunlaşsa, yazarın kitapta vermek istediği ve bir dönemin Sovyet Rusya'sında yaşanan mankurtlaşma hadisesini izleyiciye sunabilecekti.
 </p>
 <p class="metin">
  Cengiz Aytmatov okuru olan ve tiyatro afişlerini görüp Aytmatov'un eserini bir de tiyatroda izlemek için oyuna gidenlerin fazla bir beklenti içine girmemelerini öneririz. Aksi halde hayalkırıklığına uğrayabilirler.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/kultur/3.htm), [web.archive.org (arşiv bağlantısı)](http://web.archive.org/web/20020111225417/http://www.aksiyon.com.tr:80/2001/327/kultur/3.htm)
