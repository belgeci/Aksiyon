# KITADAN 480 GÜNDE DEV-İ ALEM

*Necla Polat 2001.08.04*

<div>
 <p class="spot">
  İnsanın içini ısıtacak güzellikte bir potredir, turkuaz yeşili deniz, beyaz kumlar, palmiyeler... Bunlar güneşin içinize damladığı bir tatili anımsatabilir size. Gördüğünüz fotoğraf Mustafa Doğru'nun 1500 fotoğrafından biri. Dünya kazan o kepçe misali yaptığı geziden bu donmuş resimler kalmış işte, bir de her günün özenle işlendiği bir günlük...
 </p>
 <p class="metin">
 </p>
 <p class="metin">
  Maceracı bir ruha sahip olduğunu düşünenlerin önüne okumaları için bir gezi sereceğim. Afganistan'da Taliban'dan dayak yemekten tutun da, Mozambik'te kamyon sırtlarında tek beyaz olarak 50—60 siyah benizli ile yapılan yolculuğa; timsahlarla ve su aygırlarıyla dolu bir nehri kanolarla geçmekten, dünyanın en zor otoyolunda yapılan 13 günlük kamyon yolculuğuna kadar uzanıyor bu cesaret isteyen serüven.  " Ben bu geziye başlarken aklımdan hiç niye Batı'ya gitmiyorum diye geçmedi çünkü daha önce Avrupa'yı gezmiştim. Doğu'daki ülkelerde dolaşmak için para gerekmiyor, gezgin ruhu, zaman ve cesaret gerekiyor.  Tükendiğim bir an olmadı hiç, sadece Hindistan'da çok yorulduğumu  hissettim ama Avusturalya'dan Afrika'ya kadar takip ettiğim rotaya oranla evime daha yakındım artık, bu beni rahatlatmıştı. Pakistan'a girdikten sonra Türklere yaklaşımları benim tekrar şarj olmamı sağladı ve o hızla dünyada sadece üç ülkenin varlığını tanıdığı Afganistan'a girdim."
 </p>
 <p class="metin">
  Pazarlama sorumlusu olarak çalıştığı Amerikan şirketinden ayrılıp çıktığı yolculuk Kasım 1999'da başlamış ve Mart 2001'de bitmiş. Yolculukta yaşadığı olaylar İndiana Johnes filmlerine taş çıkartacak cinsten.  Bunlardan biri Tibet'in başkenti Lasa'yı  Nepal'e bağlayan ve  dünyanın en zor otoyolu olarak kabul edilen yolu Doğru'nun 13 günde kamyon sırtlarında geçmesi. "Tibet Çin işgali altında. Yabancıların girebildiği sadece bir bölge var. Çinliler sadece buraya izin veriyorlar. Dostluk otoyolu adı verilen dünyanın en zor otoyolu üzerinden birkaç şehre girme izni var. Batı Tibet'e yabancıların girmesi yasak. Ben buraya yine Çin işgali altında olan Doğu Türkistan üzerinden, Kaşgar'dan Lasa'ya inerek geçtim. Yol uçsuz bucaksız bir araziden başka birşey değil, eğer şanslıysanız, bir kamyonun arkasında, eşyaların arasında yolculuğu gerçekleştirebilirsiniz." Sırt çantalı gezginlerin başucu kitabı niteliğindeki Lonely Planet'te bu yolun en zorlu yol olduğu yazılı, çünkü, bir anda yol 4000—4500 metreye yükseliyor ve 5400 metrelik iki geçitten geçiliyor. " Bir anda yükseldiğiniz için, oksijenin azalmasıyla bağlantılı bir yükseklik hastalığına yakalanabiliyorsunuz. Beyin kanamasından ölenler olabiliyor. Vasıta olmadığı için günlerce arazide polisten gizlenerek kaçak olarak kalabiliyorsunuz. Bizim o süre içinde yemeğimiz Çin malı olan, içine su koyarak pişirebileceğiniz makarnalar oldu fakat bir süre sonra onlardan da kusacak gibi olduk. Onun haricinde kamyon duraklarında ya da küçük kasabalarda pilav gibi ama ne olduğunu tam kestiremediğimiz yemekler de yiyorduk. Yanımdaki Amerikalı arkadaşım Çin'ce biliyordu, bu işimize çok yaradı. 1300 metreden 5000 metreye yükselince etrafımızda çok ölen oldu. Nefes alamaz hale geldik, hatta arkadaşım artık bırakıp geri döneceğini söyledi, bırakmaması için onu ikna etmeye çalıştım. Heyelan tehlikesi ve gece —20 dereceyi bulan aşırı soğuklar da işimizi zorlaştırıyordu. Ancak 13 günlük kamyon  yolculuğundan  sonra medeniyete vardık."
 </p>
 <p class="metin">
  Geziye ilk başladığı kıta Afrika. Gezginlerin Afrika'ya girişte kullandıkları iki yol var. Biri Malavi ve Zambiya üzerinden geçiyor; bu kolay olan yol. Zor olan yol ise Mozambik üzerinden gidiş. Doğru, Tanzanya'da Zambiya konsolosluğunun Türk oluşu sebebiyle vize alma konusunda zorluk çıkarması üzerine Mozambik üzerinden gidişi seçmiş. Afrika'nın en zorlu yeri Kuzey Mozambik'miş Doğru'nun anlattıklarına göre. O, Mozambik'e vardığında  18 yıl süren iç savaştan daha yeni çıkmış ülke.  Hâlâ toprak altında bir milyon mayın döşeliymiş, yollar da engebeliymiş üstelik. Yine bir iç savaş mağduru olan Kamboçya'da bu rakam  6 ile 8 milyon arasıymış; adam başına bir mayın düşüyormuş yani.  Burdan sonrasını kendisinden dinleyelim: "Mozambik—Tanzanya sınırında, Tanzanya'nın güneyine geçişte tropik bölge olduğu için iki dönem var, yağmurlu ve kuru. İki tane yol var geçmeniz için, birinci yolda denizden feribota benzeyen bir şeyle sınır kasabasına ulaşıyorsunuz. Ben oraya yağmurlu dönemin sonuna doğru gittim ve feribotla geçmeye karar verdim. Rehber kitabımda geçeceğim yer için eğer yağmurlu dönemde geçiliyorsa 24 saat, bazen bir haftayı alır; bazen de hiç ulaşamazsınız diyordu. Tanzanya'nın başkenti Darüsselam'dan sınır kasabasına kadar feribotla gittim. Sınır kasabası da İngilizlerin üs olarak kullanmak için kurduğu harabe bir yer. İki kilometrede bir yapı görebiliyorsunuz. Gemiden sonra aradaki nehri kanolarla aşıyorsunuz. Timsahların ve su aygırlarının olduğu bir nehir. Ben o yolu 25 saatte aştım ama benim bindiğim gemiden kollar bacaklar fışkırıyordu, tıka basa insanlar içine dolmuş durumdaydı. Ben battı batacak diye düşünüyordum, sınıra vardık. Oradan sonra da yol alabilecek ne bulursam ona bindim. "
 </p>
 <p class="metin">
  Doğru, üstüste uzun bir süre seyahat etmenin zararlarını görmüş. "Artık bir süre sonra hissizleşiyorsunuz. Bir plaj görüyorsunuz, millet görünce hayran kalıyor ama siz kalmıyorsunuz çünkü daha iyilerini görmüşsünüz. Ya da bir harabe, anıt için de aynı şeyler geçerli. Onun aynısından belki otuz tane görmüşsünüz. Yolculuğun başında olsam görünce gözlerim yerinden fırlar, ne kadar güzel bir yer diye. "
 </p>
 <p class="metin">
  Gezgin'in  rotası
 </p>
 <p class="metin">
  Doğru'nun izlediği rota şöyle; "Benim ilk hedefim buradan Güney Afrika Cumhuriyeti'ne karadan gitmekti. Dolayısıyla bütün Afrika'yı karadan geçmekti ama Sudan'ın güney kısımları komşularına resmen kapalıydı. Suriye, Ürdün, Mısır'ı karadan geçip Sudan'a hiç uğramadan Kenya'ya uçtum. Kenya, Tanzanya, Mozambik, Zimbabve ve  G. Afrika bu şekilde doğu kıyısından aşağıya karadan indim. Benim hedefim mümkün olduğunca uçmamaktı. Zorunlu olduğumda bunu yapacaktım çünkü uçağa bindiğinizde iki üç saat sonra ayrı bir kıtada, kültürde olabiliyorsunuz."  Sonrasında ikinci uçuşunu gerçekleştirmiş ve okyanusu geçerek Avusturalya'ya uçmuş. Orada üç ay seyahat ettikten sonra, kuzeyde ilk ülke olan Endonezya'ya uçmuş. " Hedefim Avusturalya'dan kara yolu ile Türkiye'ye gelmekti, bunu da ancak Bali'ye giden özel yatlarda iş arayıp bulursanız yapabilirsiniz. Bununla uğraşmadım. Endonezya'dan Türkiye'ye 16 ülke üzerinden geldim. Endonezya, Singapur, Malezya, Tayland, Miyanmar, Lahos, Kamboçya, Vietnam, Çin, Doğu Türkistan, Tibet, Nepal, Hindistan, Pakistan, Afganistan, İran üzerinden Türkiye'ye geldim."
 </p>
 <p class="metin">
  Gezi boyunca çektiği zorluklar onun için nefis terbiyesi olmuş. "Eskiye göre çok rahat bir adam oldum. Ben bu geziyi otuz yaşından önce yapmayı planlıyordum. Geziye çıktığımda 26 yaşındaydım, döndüğümde 28. Bu geziden önce 20 kadar ülke gezmiştim, bu gezideki 25 ülkeyle yaklaşık 45 ülke gezmiş oldum. Bu, dünyadaki ülkelerin dörtte biri oluyor." İlk yalnız çıktığı gezi 1992 yılında Almanya'dan kara yolu ile Türkiye olmuş. Avusturya, İtalya ve Yunanistan üzerinden Türkiye'ye dönmüş.
 </p>
 <p class="metin">
  Bu kadar yol arşınlamasına rağmen gitmek istediği fakat gidemediği bir ülke olmuş: Moğolistan. İki nehrin birleştiği yerde Türk ırkının doğduğu bölge olduğu için o ülkeyi görmek istiyor. Çin'in vize verme konusunda çıkardığı zorluk yüzünden tekrar vize vermez korkusuyla Moğolistan'a gitmekten vazgeçmiş.
 </p>
 <p class="metin">
  Doğru, yolculuğa başlarken ilk gideceği üç ülke olan Suriye, Ürdün ve Mısır'ın vizelerini almış, sonra da Tanzanya ve Zimbabve... Yolculuğu boyunca vize sorununu bulunduğu ülkenin başkentine gidip sonraki ülkenin vizesini alarak halletmiş. Avusturalya ve Çin, vize konusunda sorun çıkarmış. " Çin vizesine başvurduğumda Vietnam'daydım ve on aydır yoldaydım. Herkese iki aylık çok rahat vize veriyorlardı, benim T.C pasaportumu görünce size veremeyiz, yetkimiz yok. Yalnızca İstanbul'dan alabilirsiniz dediler. Vietnam nere İstanbul nere? Benim moralim çok bozuldu çünkü Asya'yı karadan geçmek hayalimdi. Başkentine gittim. Yine zorluk çıkardılar fakat verdiler, sonra Çin'e girdiğimde vizemi sorun çıkmadan bir ay daha uzattım. Bunların dışında Tükiye'ye vize uygulamayan ülkeler de var. G. Afrika Cumhuriyeti, Singapur, Endonezya, İran, Malezya, Tayland."
 </p>
 <p class="metin">
  Gezisi boyunca para işini nasıl halletti bu eleman diye düşünebilirsiniz. Bu durum gittiği ülkelere göre değişkenlik göstermiş. "Bele sarılan ufak bir çanta taşıyorsun ve içinde pasaportu ve paraları saklıyorsun. Keş yani nakit para mutlaka bulundurmak zorundasın; bir de G. Afrika Cumhuriyeti'ne gidiyorsan bu daha önemli. Ben ATM kartı kullanıyordum. Kredi kartım da vardı ama sonradan iptal ettirdim; çünkü çalınırsa üçkağıda gelebiliyorsunuz, başınıza bela açıyor. Bunun dışında seyahat çeki kullandım. Param bittiği zaman babama mail atıyordum, döviz hesabıma yatırıyordu. Orada, o ülkenin parası olarak çekiyordum. " Yaptığı dünya turuyla ilgili merak ettiklerinizi, dunyaturu@hotmail.com adresinden Mustafa Doğru'ya mail atarak öğrenebilirsiniz.
 </p>
 <img border="0" src="/web/20020425070819im_/http://www.aksiyon.com.tr/2001/348/resimler/gezi.jpg"/>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020425070819/mailto:neclapol@hotmail.com">
   neclapol@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/348/gezi/1.htm), [web.archive.org (arşiv bağlantısı)](http://web.archive.org/web/20020425070819/http://www.aksiyon.com.tr:80/2001/348/gezi/1.htm)
