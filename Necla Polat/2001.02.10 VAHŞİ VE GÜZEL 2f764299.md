# VAHŞİ VE GÜZEL

*Necla Polat 2001.02.10*

<div>
 <p class="spot">
  Bakmayın isminin kutup ayısı olduğuna. Sadece Kuzey Buzul Bölgesi'nde, özellikle de Kanada, Alaska ve Rusya'da yaşıyorlar. En sevdikleri yiyecek olan fokların kokusunu 30 km öteden farkediyorlar, ancak yakaladıkları avlarının sadece yağlarını alıyor, kalan kısmını ise kutup tilkilerine bırakıyorlar. Aynı zamanda mükemmel bir yüzücü olan kutup ayıları, havadaki değişimi ve fırtınaları koku alma burunlarını rüzgara doğru yönelterek hissedebiliyorlar. Eksi 50 derece soğukta yaşayabilen, yatay olarak 5 metre sıçrayabilen bu hayvanlar, ısınan vücutlarını buz banyosu yaparak normal seviyesine getiriyorlar. Kafaları ile santimetrelerce kalınlıktaki buzları kırabilen kutup ayıları dünyanın en saldırgan hayvanları arasında yer alıyor.
 </p>
 <p class="metin">
 </p>
 <img border="0" src="/web/20010719025554im_/http://www.aksiyon.com.tr/2001/323/resimler/Vahsi.jpg"/>
 <p class="metin">
  Bir leopar avını izlerken, bir ceylan çitadan bütün bir hızıyla kaçarken ya da ormanlar kralı arslan her zamanki miskinliğiyle öğle güneşi altında uyurken... Aklımıza gelebilecek daha binlerce kare sayabiliriz, doğal yaşamda deklanşöre basmak için. İnsanların parasal hırsının kurbanı bu hayvanlar yaşadıkları ortamlarda rahatsız edilmekten hiç geri kalmıyorlar. Fakat son yıllarda vahşi doğa hayvanlarının yoğunlukta olduğu G. Afrika Cumhuriyet'inde avlanmaya karşı çeşitli önlemler alınıyor ve hayvanların postu yerine, diri halleriyle daha fazla para kazandırdıkları eko—turizm yaygınlaşıyor. Dünyanın birçok yerinden Wildlife fotoğrafçılığı yapan sanatçılar, vahşi doğa hayvanlarının en yoğun ve bu işin en profesyonelce yapıldığı yere, Afrika'ya gidiyor. Bunlardan biri de Süha Derbent. Yaklaşık 17 yıldır fotoğrafçılık yapıyor, son yedi yıldır ise sadece vahşi hayvan fotoğrafı çekiyor. Derbent, Türkiye'de sadece vahşi doğa fotoğrafçılığı yaparak geçimini sağlayan tek fotoğrafçı. Bir dönem Atlas, Gezi Traveler dergilerinde çalışarak seyahat fotoğrafçılığı yapan Derbent, seyahat fotoğrafçılığı ile vahşi doğa fotoğrafçılığı arasında farklar olduğunu söylüyor. "Tabii ki her fotoğraf dalının kendine özgü özellikleri, zorlukları, iyi ya da kötü yanları var. Vahşi hayvan fotoğrafçılığının zor yanları, çok pahalı olması ve benim için Türkiye'de sponsor bulma zorluğu. Türkiye'den hiçbir şirketle anlaşıp sponsor bulamadım. Bulduğum sponsorlukları da tamamen kendi kişisel ilişkilerimle gideceğim yerin havayollarıyla, kalacağım otelin temsilcisiyle görüşerek hizmet sponsorluğu olarak aldım."
 </p>
 <p class="metin">
  İnsanlar daha güvensiz!
 </p>
 <p class="metin">
  Bütün zorluklar sadece bu kadar mı, sonuçta vahşi hayvanları fotoğraflamanın bir tehlikesi yok mu diye düşünebilirsiniz. Derbent'e göre yok; "Ben karşıda oturuyorum, karşıdan buraya gelirken daha fazla risk aldığımı düşünüyorum. Ayrıca insanlar daha riskli. Yeni tanıdığınız birine siz hiç zarar vermeseniz bile onun sizin hakkınızda aklında kötü bir niyet besleyip beslemediğini bilemezsiniz. Ama bir vahşi kedi siz onu ürkütmezseniz, yaşam alanı içerisinde onu rahatsız edecek davranışlardan kaçınır ve ona saygıyla yaklaşırsanız, alacağınız risk çok küçüktür." Kendisinin şimdiye kadar atlattığı tehlikelerin hiçbiri hayvanlar sebebiyle olmamış. Afrika'da sanatçıların vahşi hayvanları fotoğraflayabileceği iki ortam var. Milli parklar ve kişisel araziler. Bu ortamlar daha önce avlanma alanı olarak kullanılırken sonrasında eko—turizm için turistik alan haline getirilmiş. Milli parklar, Türkiye'nin dörtte biri büyüklüğünde, günün belli saatlerinde giriş—çıkış yapılan ve onları çevreleyen bir sınırın olmadığı alanlarmış. Süha Derbent milli parkları çalışma alanı olarak görmüyor. "Milli parklarda yoldan çıkmanız yasak, sadece yol üzerinde, yola yakın yerlerde, su birikintilerine hayvan gelmişse fotoğraflayabiliyorsunuz. Kişisel arazilerde ise insanlar çok büyük paralar verip, çok iyi yerlerde konaklıyorlar. Fotoğraf çekimi için araçtan çıkmak yasak; çünkü hayvan sizi kendinden küçük bir hayvan zannedip saldırabilir, aracı ise kendinden büyük bir hayvan zannedip yaklaşmaz." Suha Derbent Güney Afrika, Namibya, Zimbabve ve Botswana'da çalışmalarını sürdürüyor. Ve çektiği fotoğrafların bir kısmını internet üzerinden sergiliyor. Derbent'ın objektifine yansıyan fotoğrafların daha fazlasını görmek isteyenler, www.dogadayasam.com adresinden ulaşabilir.
 </p>
 <br/>
 <center>
  <a class="anaorta" href="http://web.archive.org/web/20010719025554/mailto:neclapol@hotmail.com">
   neclapol@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/gezi/1.htm), [web.archive.org (arşiv bağlantısı)](http://web.archive.org/web/20010719025554/http://www.aksiyon.com.tr:80/2001/323/gezi/1.htm)
