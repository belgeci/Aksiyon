# Osmanlı’nın her anı...

*Necla Polat 2001.07.14*

<div>
 <p class="baslik">
  Tarihe 'zoom' yapan kartpostallar...
 </p>
 <p class="spot">
  Posta kartlarının altın çağında çoğu Fransa'da toplanmış onbine yakın Osmanlı kartpostalı.
 </p>
 <p class="metin">
 </p>
 <img border="0" src="/web/20020425034642im_/http://www.aksiyon.com.tr/2001/345/resimler/osmanli.jpg"/>
 <p class="metin">
  Şehirlerini, semtlerini, esnaflarını, aristokrat kadınlarını, seyyar satıcılarını, çalgıcılarını, dervişlerini, siyasi olaylarını, ayaklanmalarını, zaferlerini, askerlerini, paşalarını, kısacası cihana kafa tutmuş bu imparatorluğun her yönüyle tarihinden bir kesitini görebilirsiniz. Bunlar dışında içinde yaşadığınız toplumda ya da topraklarında oluşan değişimler sizi şaşkına uğratabiliyor. Bu kartpostallar Seyhun Binzet'in koleksiyonunda toplanmış. Kartpostallarının bir kısmı büyükbaba yadigarıymış, doktor olan büyükbaba yaşadığı dönemde basılan bütün kartpostalları yığmış. Altı kuşaktır İstanbullu olan bir ailede büyüyen Binzet koleksiyonerliğe büyüdüğü Kadıköy, Moda, Kızıltoprak gibi semtlerdeki değişimleri arşivlemek amacıyla başlamış.
 </p>
 <p class="metin">
  Seyhun Binzet, gençlik dönemlerinde Cezayir'de çalışırken işleri nedeniyle Fransa ve Cezayir arasında gidip geliyor, sokak satıcılarından, uğrayabildiği eskicilerden araştırarak, Osmanlı sınırları içinden oraya gönderilen, İstanbul'la ilgili kartpostalları topluyor. Bu tarz kartpostalların Avrupa'da bulunabilmesini ise Binzet, işgalden sonra dağıtılan parlamento üyelerinin yurt dışına çıktıktan sonra ülke ile yazışmalarda kullanılmasının rol oynadığını düşünüyor. Şimdi bu onbine yakın kartpostalı evinde ciltler halinde muhafaza ediyor.
 </p>
 <p class="metin">
  Binzet, kartpostallarını birkaç başlık altında toplamış; "Seneler geçtikçe gelişti. Semtlerden sonra İstanbul'u, sonra Anadolu'yu, sonra Osmanlıyı kapsadıkça zenginleşti ve esnaflardan satıcılara, artistlerden aktristlere yöneldi ve geniş bir koleksiyon oldu."
 </p>
 <p class="metin">
  Bir kısmını tarih kitaplarından okuyup, öğrenebildiğimiz olayları gösteren posta kartları, önceden haberleşme aracı olarak rağbet görürken günümüzde en fazla bayram ve doğum günlerini tebrik etmek için kullanılıyor. Posta kartlarının tarihçesini Binzet bize şöyle anlatıyor: "Kartpostallar yaşanan dönemin, günlerin içten tanıkları ve dikkatli gözlemcileri niteliğinde. Mektuplaşma çok daha eski olmasına karşılık, kartpostal ilk, Fransa'da 19. yüzyılın başlarında çıkarılan bir kanunla posta idaresinde kullanıma alınmış. İlk seneler sadece posta idaresi basabiliyormuş kartpostalları. 1877'den sonra özel sektörde basılmaya ve giderek yaygınlaşmaya başlamış."
 </p>
 <p class="metin">
  Kartpostalın altın çağı 1877-1920...
 </p>
 <p class="metin">
  Osmanlı'da kartpostalın altın çağı İkinci Abdülhamit'in padişah olduğu senelere tekabül ediyor. Kartpostalın yaygınlaşmasında Osmanlı tebasının açılıp okunacağından emin olduğu için mektup yerine, yazılı kısmı kapalı olmayan, bu yüzden sansüre ihtiyaç göstermeyen kartpostalları tercih etmesi etkili olmuş. Çünkü İkinci Abdülhamit dönemi bilindiği gibi harpler, yenilgiler ve isyanlarla dolu bir dönem. O dönemin -Abdullah kardeşler gibi- tanınmış Türk fotoğrafçıları tarafından çekilen fotoğrafların kartpostal olarak basımları çoğu kez Avusturya ya da Fransız kökenli olan levantenler eliyle gerçekleşmiş. Levantenler tarafından Batılı ülkelere gönderilen fotoğraflar basılarak tekrar Osmanlı'ya getiriliyormuş. Osmanlı'da henüz basımın gelişmemiş olması yabancılara bu yönde de avantaj sağlıyormuş.
 </p>
 <p class="metin">
  Binzet, dünyada kartpostalın altın çağı olan 1877-1920 tarihleri arasındaki basımlarını koleksiyonuna almış. Fransa'dan kartpostalları alırken bir Fransız askerinin karısına yazdığı kartpostallar eline geçmiş. Fransız ordusuyla birlikte Arnavutluk'a çıkmış ve sonra İstanbul'u işgal eden ve Adana'ya kadar giden birliğin içinde olan askerin her gün terhis olma arzusuyla kaleme aldığı kartpostallardan biriymiş bu. Zavallı Fransız Arnavutluk için, "Bizi buraya Türk yok diye getirdiler, ama her yer Türk kaynıyor" diye şikayet ediyormuş.
 </p>
 <p class="metin">
  Koleksiyonerlik yaygın değil...
 </p>
 <p class="metin">
  Günümüzde kartpostal koleksiyonlarının yapılan müzayedeler haricinde ticari bir getirisi yok. Bu etkinlik belli bir gün seçilerek bu gün içinde belli sayıdaki kartpostalın açık artırma yoluyla satışıyla gerçekleşiyor. Seyhun Binzet, bu müzayedelere kartpostallarını hiç vermemiş fakat Binzet'in aktardığı kadarıyla bu müzayedelere en fazla katılan kesim yabancılar ve satın alma oranları yüksek, çünkü Fransa'da basılan bir kartpostal Türkiye'ye gönderiliyorsa burada muhafaza ediliyor. Tıpkı, Osmanlı'ya ait kartpostalların Fransa'da bulunabilmesi gibi. Zaten koleksiyonerlik yapan kişilerin İstanbul'daki sayısı bir elin parmaklarını geçmez.
 </p>
 <p class="metin">
  Kartpostalların çoğu bir kez basılmış ve bir daha basımı yapılmamış. Bir basımda da elli tane basılmış ve çoğu da kaybolmuş. Binzet kartpostallarını arşivlemesi sırasında fark ettiği ilginç bir olayı şöyle anlatıyor. "Sıralarken Bon Marche'nin basım evi tarafından basılan kartların bende birinci basımdan üçyüzüncü basımına kadar olduğunu fark ettim ve bunları periyodik bir şekilde sıraladım. Hepsinin konusu ve çekildiği yer farklıydı."
 </p>
 <p class="metin">
  "Eski Kartpostallarda Osmanlı Kadınları "
 </p>
 <p class="metin">
  Scneidertempel Sanat Merkezi, Seyhun Binzet'in elindeki koleksiyondan kadın konulu kartpostallarını ayırmasını istemiş. Sanat Merkezi yetkilileri, üç kıtaya yayılmış bir imparatorluğun kadın nüfusunun posta kartlarına yansımış ilginç bir belgeseli sayılabileceğini düşünmüş. "Bana teklif geldiğinde kadın kartpostallarını koleksiyon içinden ayırdım, 300 tane topladım daha sonra en fazla kullanılan motiflere göre seçme yaptım. Mesela, en fazla kullanılan aksesuar olan şemsiyeli kadın kartpostallarını seçtim içlerinden. Bir ayırım da çalışan kadınlarda yaptım. O dönemde en fazla hangi işte çalışıyorlarmış? Tütün işletmelerinde, incir işletmelerinde, halı dokumacılığında, ya da çeşitli seyyar satıcılık işlerinde, çarşaftan tutun da çilek satıcılığına kadar pek çok işte çalışan kadın vardı ve bunlar kartpostllara yansımışlardı."
 </p>
 <p class="metin">
  Ve böylece sergiye Osmanlı sınırları içindeki Anadolu'dan Balkanlar'a, Kafkasya'dan Arap ülkelerine, bu coğrafyaların kadınlarının geleneksel ya da özel kıyafetlerini yansıtan 165 adet kartpostal vermiş. Kartpostallarda çizilen kadın portreleri, Selanikli aristokrat kadından tutun da o dönemin Rum ve Ermeni kökenli aktristlerini de kapsıyor. Bu sergi Temmuz ve Ağustos ayları içerisinde Scneidertempel Sanat Merkezi'nde açık olacak.
 </p>
 <p class="metin">
  Sıra askeri kartpostallarda...
 </p>
 <p class="metin">
  Binzet'in bundan sonra sergilemeyi düşündüğü kartpostalların konusu ise, Osmanlı askeri kartpostalları ve İstanbul'un işgali sırasında ya da işgalden sonra görüntülerini belgeleyen fotoğrafların basıldığı kartpostallar. Mızrakçılar, korumalar, 1914'lü yılların Türk ve işgalci paşaları. Çanakkale'de İtalyanların attıkları ilk mermi (Türk askerleri tarafından bu mermi daha sonra anıt olarak dikilmiş). Çanakkale'de esir alınan İngiliz subaylar. Halife Vahdettin, Abdülhamit, Abdülmecit'in makamlarında ya da arabalarında verdikleri pozlar. İstanbul'un işgali sırasında Fransız askerleri Yunan askerlerini eğitirken, yine İstanbul'un işgalinden sonra İngilizlerin Malta'ya sürdüğü parlamento heyeti, işgaller sırasında birçok semtte ve Beyoğlu'nda görülen Fransız ve İngiliz askerleri, İstiklal mahkemeleri tarafından idam cezası alan mahkumların infazlarından sonraki görüntüleri, çatışmalar sırasında askerlerin görüntüleri sergilemeyi düşündüğü askeri fotoğraflar arasında. Öte yandan şu an kokusuna bile dayanılamayan kağıthane deresinin o dönemde zevk içinde kayıklarda insanların üzerinde sefa yaptığı fotoğrafları, Moda'da şimdi üzeri kapatılan derelerin manzarası, İttihat-Terakki Cemiyeti'nin Edirne'deki toplantısı, Çömlekçi'den Kaymaklı'ya kadar 1890'ların Rize'sinden kesitler, Giresun'da kurulan yetimler orkestrası, Haydarpaşa çayırı, yine aynı mekanda İbrahimağa Tekkesi gibi mekan ve yapı fotoğrafları da mevcut koleksiyonda.
 </p>
 <br/>
 <center>
  <a class="anaorta" href="http://web.archive.org/web/20020425034642/mailto:neclapol@hotmail.com">
   neclapol@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/kultur/1.htm), [web.archive.org (arşiv bağlantısı)](http://web.archive.org/web/20020425034642/http://www.aksiyon.com.tr:80/2001/345/kultur/1.htm)
