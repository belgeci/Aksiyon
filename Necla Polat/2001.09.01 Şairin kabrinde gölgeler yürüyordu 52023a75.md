# Şairin kabrinde gölgeler yürüyordu

*Necla Polat 2001.09.01*

<div>
 <p class="spot">
  Siyah cadoru bütün vücudunu örten genç kız yavaş yavaş asırlık merdivenlerden çıkıyordu, adeta bir gölge gibi. Çiçeklerin arasından geçip kabre doğru yürüdü. Adeta tavaf eder gibi etrafını şöyle bir dönüp, yere çömeldi. Elini soğuk mermer mezarın üzerine koydu. Mezarın üzerinde az önce gelen üç genç kızın bıraktığı çiçekler vardı. Daima mezarın başında bekleyen görevli çok nazik bir şekilde çiçekleri alıp mezarın tam başına koydu, dağınık durmalarına izin yoktu. Genç kız mezarın üzerine koyduğu elinin üzerine alnını dayadı ve dua okumaya başladı. Sanki etrafında hiç kimse yokmuşçasına dua ediyordu. Duası bittikten sonra kimseyle gözgöze gelmemeye çalışarak kabre sırtını dönmeden yavaş yavaş geriye adımladı.
 </p>
 <p class="metin">
 </p>
 <img border="0" src="/web/20020427013947im_/http://www.aksiyon.com.tr/2001/352/resimler/sair.jpg"/>
 <p class="metin">
  " Hafız' ın kabri olan bahçede bir gül varmış,
 </p>
 <p class="metin">
  Yeniden hergün açarmış kanayan rengiyle,
 </p>
 <p class="metin">
  Gece bülbül, ağaran vakte kadar ağlarmış,
 </p>
 <p class="metin">
  Eski Şiraz' ı hayal ettiren rengiyle..."
 </p>
 <p class="metin">
  Bu mısralar Yahya Kemal Beyatlı'ya ait. Hafız'ın kabrini bu mısralarla tanır onun şiirlerini okuyanlar. Ben ise akşam ışığının gölgeleriyle tanıdım Hafızıye'yi. Oraya gittiğimde ne yazık ki güllerin güzel renkleri ve kokuları karşılamadı beni, gittiğimiz mevsimden olmalı hepsi solmuştu. Karşılamada bulunanlar ise canlı renkleriyle, kabrin önünden uzun merdivenlere kadar sıra ile dizilip her gelene hoşgeldiniz der gibi bakan yaz çiçekleri oldu. Büyük sütunların arkasına saklanan kabre ilerlerken geniş merdivenlerden inenler de oluyordu, çıkanlar da. Çıkan insanların içinde Hafız'ın kabrinde olmak nasıldır diye düşünceler gezinirken, inenlerde huzur ve dinginliğin karşılamasıyla, sıcak çöl rüzgarının yavaş yavaş estiği yaz akşamının serinliğiyle birlikte içsel bir rahatlama oluşuyordu. Kadınlı, erkekli gruplar hiç durmadan gelip gidiyorlardı kabre. Beni merdivenlerden çıkarken daldığım düşüncelerden ayıran siyah bir gölge oldu. Dönüp baktığımda siyah cadoru bütün vücudunu örten genç kız yavaş yavaş asırlık merdivenlerden çıkıyordu, adeta bir gölge gibi. Çiçeklerin arasından geçip kabre doğru yürüdü. Tavaf edercesine kabrin etrafında dönüp merdivenlerden çıktı. Tam mezarın başında yere çömeldi. Elini soğuk mermer mezarın üzerine koydu. Üzerinde az önce gelen üç genç kızın bıraktığı çiçekler vardı. Daima mezarın başında bekleyen görevli çok nazik bir şekilde çiçekleri alıp mezarın tam başına koydu, dağınık durmalarına izin yoktu. Genç kız mezarın üzerine koyduğu elinin üzerine alnını dayadı ve dua okumaya başladı. Sanki etrafında hiç kimse yokmuşçasına dua ediyordu. Duası bittikten sonra kimseyle gözgöze gelmemeye çalışarak, kabre sırtını dönmeden yavaş yavaş geri adımladı. O an ' bu sahne bir şaire yüzyıllar sonra gösterilen sevginin en somut örneği olabilir' diye düşündüm. Uzun sütunların çevrelediği kabrin ortasındaki mezarın başında bekleyen insanların hepsi onun için dua ediyordu.
 </p>
 <p class="metin">
  Ziyaret merkezi
 </p>
 <p class="metin">
  Geniş alana yayılmış olan Hafızıye tam bir ziyaret merkeziydi. Kabri ziyaret edenler eğer bu sıcak ortamda oturup dinlenmek, huzurlu sohbetlere dalmak, şairin unutulmayan beyitlerini birbirine okuyarak onu yad etmek istiyorlarsa, arka tarafta hem dışarıda hem içeride oturulabilecek şekilde yapılmış olan çayhanede dinleniyorlardı. Akşam kızıllığının yumuşak gölgeler oluşturduğu kabri biraz seyrettikten sonra zamanın nasıl aktığını anlamadan lacivert rengin gökyüzünü kapladığını gördük. Biz de açık birer İran çayı içmek için arkadaki güzel mekana gittik. Çayhanede genç kızlar ve erkekler koyu muhabbetlere dalmışlardı. Kızlar büyük kemerlerin arasına yere oturup kalyan içip, vakit geçiriyorlardı. Çaylarımızı istedik ve bardaklarımızla birlikte çaydanlığımız da geldi. Tabii şekerlerimiz de kıtlamaydı. Yudumlarken loşluğun tadını çıkarıyordum.
 </p>
 <p class="metin">
  Sultanlara gazeller
 </p>
 <p class="metin">
  Hafız, 14. yüzyılda yaşamış bir şair. 65 yılık kısa bir ömür yaşamış, beklenmeyen ölümse onun hem Acemistan'da, hem de yakın coğrafyadaki memleketlerde büyümesine, yücelmesine engel olmamış. Sultanlara, şahlara davetleri karşılığında gönderdiği gazellerle tanınmış Hafız. Görünce ihtişamına kapıldığınız kabrini yaptıran Şiraz'ın en büyük hükümdarı Kerim Han, hükümranlığı zamanında şehre ondan sonra ve önce gelen hükümdarlardan hiçbirisinin bırakamadığı kadar çok İran'ın geleneksel üslubunda yapılar bırakmış. Şehir için yaptıkları karşılığında Şiraz hâlâ Kerim Han'la anılır olmuş. Hafız'ın kabri altıyüz yıllık geçmişinde tekrar eden restorasyonlar yaşamış. Kabrin tam karşısında Hafız'ın bazı beyitlerinin yazılı olduğu ve hayatının anlatıldığı küçük bir mermer duvar var. İran'da yapıların oluşumunda en çok dikkat edilen nokta olan simetri Hafız'ın kabrinde de hakim. Kabrin ön kısmında olan büyük yapının sütunları simetri içerisinde. İçeriye doğru inen merdivenler bittiğinde sağ ve sol tarafta aynı büyüklükte iki havuz görünüyor. Kabrin etrafını çevreleyen yüksek duvarlı yapının kemerli kısımları da simetrik.
 </p>
 <p class="metin">
  İrana gitmeden önce şairlere ve şiirlerine ne kadar değer verdiklerini biliyordum. Ama hem Hafız'ın, hem de Sadi'nin kabrinde gördüklerim bunları bilmeme rağmen beni şaşırttı. Gün boyu hiç durmayan, bazen azalan, bazen artan ziyaretçiler, sadece kabirde geçirilmek üzere bir gün ayırıyorlar, kâh dinlenerek, kâh dua ederek, kâh sohbet ederek geçiriyorlar bu günü. Benim ise hafızamdan silinmeyeceğini bildiğim birkaç saatti Hafız'ın kabrinde geçirdiğim vakit.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/352/gezi/1.htm), [web.archive.org (arşiv bağlantısı)](http://web.archive.org/web/20020427013947/http://www.aksiyon.com.tr:80/2001/352/gezi/1.htm)
