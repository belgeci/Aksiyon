# Bursa’da fotoğraf zamanı

*Üsame Arı 2013.10.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhammed Ali’nin düğün fotoğrafını görmek, onu çeken sanatçı ile tanışmak mı istiyorsunuz? Buyurun 3. FotoFest’e...
  </font>
 </div>
 <div id="newsText">
  <font class="detail-text">
   <p>
    Bursa Merinos’taki Atatürk Kongre ve Kültür Merkezi’nin konferans salonu tamamıyla dolu, aydınlatılmış sahnede Magnum Fotoğraf Ajansı’nın ‘dev’ fotoğrafçılarından Thomas Hoepker konuşuyor. İlk fotoğraf karelerini yakalamasının üzerinden 50 yıl geçtiğinden anlatacak hikâyesi çok. 1960’larda, henüz genç bir fotoğrafçı iken çekmeye başladığı efsane boksör Muhammed Ali’nin portreleri yansıyor ekrana. Muhammed Ali’nin objektife uzattığı sıkılmış yumruğu, kazandığı unutulmaz başarıları, şöhreti ve gücünü anlatıyor. Hoepker yıllarca onu takip ediyor, o da her seferinde sıra dışı pozlar veriyor. Kareler dinleyicileri, boks ringlerinden özel hayatına kadar hayatının her dönemine taşıyor. Hoepker, Ali’yi tatlı yemek için sürekli gittiği pastanede bile defalarca fotoğraflıyor. Üç yıl sonra pastanede çalışan pastacı kızla evlendiğinde de yine onların yanında oluyor. Hoepker şimdilerde, 75 yaşını devirmiş bir fotoğrafçı. Parkinson hastası olan Muhammed Ali ise bu fotoğrafları artık hatırlamıyor ama bu kareler geçen yıllara, dostluklara ve unutulmaz hayatlara şahitlik etmeye devam ediyor.
    <p>
     Geçen hafta üçüncü kez gerçekleştirilen Uluslararası Bursa Fotoğraf Festivali (FotoFest), bunun gibi birçok anıyı fotoğraflar eşliğinde önümüze getirdi. Fotoğraflar, farklı kültürlere ve insanlara, ilginç hayatlardan kesitlere, dertlere ve mutluluklara ses verdi. Bir hafta süren etkinlikte, fotoğraf üzerine konuşmalar yapıldı, bazen sadece susuldu, fotoğrafların esrarengiz sesi kulakları doldurdu.
     <p>
      Festivalde fotoğrafla iştigal eden birçok genç, isimlerini ve fotoğraflarını sadece kitaplarda gördükleri Massimo Mastrorillo, Davide Monteleone, Gael Turine, Christopher Morris, Abbie Trayler-Smith ve Thomas Hoepker gibi fotoğraf alanında birer yıldız kabul edilen ustaların masasına oturdu, fotoğraflarını gösterme ve tavsiyeler alma fırsatı buldu. Gün boyu düzenlenen seminerler ve panellerle fotoğrafın geçmişi ve geleceği hakkında fikirler beyan edildi, tartışmalar yapıldı. Her gün saat 19.00’da bir usta fotoğrafçı ile yapılan söyleşi ve fotoğraflarının sunumu en çok ilgi gören etkinlik oldu. Festivalin açıldığı günün akşamında Magnum üyelerinden Bruno Barbey, bir dönem yaşadığı, onlarca yolculuk yaptığı, hayatında büyük yere sahip başta Fas, çeşitli ülkelerde çektiği ve ikon hâline gelen fotoğraflarını gösterdi. O da Thomas Hoepker gibi 70’ini aşan bir fotoğrafçı olsa da makinesini bir an olsun elinden düşürmüyor, gençlere ibret olması gereken bir enerjiyle festivalde bile olsa hayattan bir an yakalamaya çalışıyor. Sonraki gün ise Muhammed Ali portreleri ile Thomas Hoepker sahnedeydi. Yoğun ilgi, ertesi gün ulusal basında haber olarak da kendini gösterdi. Aslında sunumda bir de, Alman fotoğrafçının ismini akıllara iyice kazıyan, 11 Eylül saldırısının belki de en farklısı olan fotoğrafı yer aldı. Arka planda gökyüzüne yükselen dumanların arasında ikiz kuleler gözükürken ön tarafta ise nehir kıyısında oturmuş ve keyifli bir zaman geçirdikleri gözlenen gençler vardı. Günümüzde bile bu fotoğraf üzerine hâlâ yorumlar yapılıyor, fotoğrafçının bunu nasıl çektiği konuşuluyor. Festivalin en önemli konuklarından biri de Christopher Morris’ti. 1980 ve 1990’larda onlarca savaşı ve çatışmayı belgeleyen, sonrasında kızlarını düşünerek savaş fotoğrafçılığına ‘tövbe’ eden bir fotoğrafçı Morris. Amerikalı fotoğrafçı bu kanlı dönemi anlatırken tövbesine küçük bir ara verdiği Irak’ta çektiği işgal fotoğraflarını da es geçmedi. Iraklılara yapılan kötü muameleyi anlatan fotoğrafları ile ‘iliştirilmiş’ olmanın zaman zaman tek yanlı olmaktan öteye geçebileceğini ispat etti. Savaş deneyimi sonrasında Time dergisinin görevlendirmesi üzerine yedi sene kadar eski ABD Başkanı George Bush’u fotoğraflayan Morris, başına gelen ilginç anıları da paylaştı. Şu an ise zamanının büyük bölümünde daha ‘sakin’ bir iş olan moda fotoğrafçılığı ile uğraşıyor. Bu alanda öğrenciliği çoktan kabullenmiş ve nasıl daha iyi fotoğraf çekebileceğine kafa yoruyor. Çünkü moda fotoğrafçılığının bazı yönlerden savaş fotoğrafçılığından daha zor olduğunu düşünüyor. Bunun da sebebi, ışık, mekân, insan, ürün gibi fotoğrafçının kontrol etmesi ve ayarlaması gereken çok sayıda öğe olması.
      <p>
       Bursa FotoFest’te Zaman Gazetesi foto muhabirlerinin de bir açık hava sergisi yer alıyor. Bir yılı aşkın süredir her hafta Zaman Gazetesi’nin Pazar eki, Sunday’s Zaman ve Aksiyon Dergisi’nde yayımlanan foto röportajlardan bir seçki, ‘Zamana Not Düşen Fotoğraflar’ başlığıyla Bursa’nın en gözde mekânlarından birinde, Zafer Meydanı’nda Bursalılarla buluştu. Dünyadan ve Türkiye’den farklı insan hikâyelerini derleyen sergi, üç hafta daha ziyarete açık olacak. Bursa Büyükşehir Belediyesi, Bursa Kent Konseyi ve Bursa Fotoğraf Sanatı Derneği’nin (BUFSAD) çabasıyla gerçekleşen festival tarihî İpekyolu’nun önemli duraklarından Bursa’da Doğu ile Batı’yı fotoğrafta buluşturdu.
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2D96126B83C659FCA01D5A06399D7542?newsId=36806), [web.archive.org (arşiv bağlantısı)](http://web.archive.org/web/20131031103215/http://www.aksiyon.com.tr:80/aksiyon/newsDetail_getNewsById.action;jsessionid=2D96126B83C659FCA01D5A06399D7542?newsId=36806)
