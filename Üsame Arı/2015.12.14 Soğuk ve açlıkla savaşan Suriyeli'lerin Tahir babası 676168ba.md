# Soğuk ve açlıkla savaşan Suriyeli'lerin Tahir babası

*Üsame Arı 2015.12.14*

<div class="pNewsDetailMainContent ctx_content" itemprop="articleBody">
 <p>
  Yerli Hataylıların bile “Böylesini görmedik” dediği soğuk tüm donduruculuğuyla kenti kaplıyor. Çoğunlukla dar gelirli ailelerin yaşadığı Aydınlıkevler Mahallesi’nde kaderleri ‘karanlık’ Suriyeli aileleri ziyaret ediyoruz. Kiraların nispeten ucuz olması nedeniyle Suriyelilerin yerleştiği bu mahallede her evde ayrı bir dram, ayrı bir acı var. Yardım derneklerinin artık yetersiz kaldığı bu insanlık krizinde birçok isimsiz kahraman Suriyelilerin acısını dindirmeye uğraşıyor. Onlardan biri de Suriyelilerin ‘baba’ diye seslendikleri Tahir Dağlı. Gündüz temizlikçilik yapan Tahir amca, hayatını adeta Suriyeli sığınmacılara âdamış. Eşinin de ondan kalır bir yanı yok.
 </p>
 <p>
  <img alt="" src="http://web.archive.org/web/20151219162921im_/http://medya.aksiyon.com.tr//aksiyon/2015/12/14/573673.jpg "/>
 </p>
 <p>
  <img alt="" src="http://web.archive.org/web/20151219162921im_/http://medya.aksiyon.com.tr//aksiyon/2015/12/14/573674.jpg "/>
 </p>
 <p>
  <img alt="" src="http://web.archive.org/web/20151219162921im_/http://medya.yenibahardergisi.com//aksiyon/2015/12/14/573676.jpg "/>
 </p>
 <p>
  Suriyelilerin açlığın yanı sıra soğukla da mücadele etmeye başladığı Hatay’da ilk önce 5 yetimli Abdurrezzak ailesine misafir oluyoruz. Evdeki 5 yetimin dedeleri ve babaannelerinden başka kimseleri yok. Esed güçlerinin bir hava saldırısı anne-babalarını hayattan koparmış. Aynı saldırıda küçük Ravan da bacağını kaybetmiş. Bir süre Suriye içinde barınmaya çalışsalar da göçebe hayat hikâyeleri Hatay’da sonlanmış. Babalarının taksicilik ve çiftçilik yaptığı mutlu hayatları artık yok. Babaanneleri Fatma Abdurrezzak, kendisine “Bu çocukları atın, siz bunlara bakamazsınız.” denildiğini anlatırken gözyaşlarını tutamıyor: “Nasıl kıyarım bunlara! Benden başka kimseleri yok.” Ailenin tek geliri, 650 lira aylıkla çalışan damatlarının maaşı. 300 lira kira ödeyen 8 kişilik aile 350 lira aylıkla geçinmek zorunda. Ziyarete birlikte geldiğimiz Kimse Yok mu Derneği’nin Hatay temsilcisi Murat Bey’in gözyaşları, çocukların sarılmasıyla daha da artıyor.
 </p>
 <p>
  Girdiğimiz her evde ayrı bir dram. Bir yanda yakınlarını kaybetmelerinin acısı, diğer yanda yaşam mücadelesi. Yine de başlarını sokacakları kiralık evleri olduğu için şükrediyorlar. Çok daha kötü durumda olan Suriyelilerin olduğunu anlatıyorlar. En zoru da zengin olup da bu duruma düşmek.
 </p>
 <p>
  Suriye dramını takip ettiğim 4 yıl boyunca ‘Bundan daha kötüsü olamaz’ dediğim her an başka bir dramla yüzleşiveriyorum. İşte onlardan biri. Bomboş bir dolap, sobasız bir ev... Cam olmadığı için nuşambalarla kapatılmış. Evde olanları anlatmak, olmayanları anlatmaktan çok daha kolay. Ev sahibinden kalan birkaç halı, koltuk, sandalye... Odanın içi buz gibi. Konuşurken nefesimiz buhara dönüşüyor. Öğreniyoruz ki çocukların montları bile yok. Sadece yemek pişirirken yaktıkları tüple biraz olsun ısınıyorlar. Evde bir anlık umut oluşturan ziyaretimiz çocukların yüzünü güldürüyor. Baba İbrahim Halil, Suriye’deyken mobilyacılık yaptığını söylüyor: “Çok şükür kazanırdık kendimize yetecek kadar. Burada iki çocuğum da çalışıyor. Yine yetmiyor. Ben de çalıştım 500 liraya. Paramı vermediler. Sınır dışı ediliriz diye korkudan polise şikâyet edemiyoruz. Birçok Suriyeli, Aylan bebeğin o hâlini gördü. Ama ona rağmen her gün binlercesi yine gidiyor ve ölüyor. Hiç düşündünüz mü abi niye hâlâ gidiyorlar. Mecburlar. En zor savaş bu abi. Yaşam savaşı... Suriye’dekiler ölünce kurtuluyor. Ya biz?”
 </p>
 <p>
  Yardım derneklerinin artık yetersiz kaldığı bu insanlık krizinde birçok isimsiz kahraman Suriyelilerin acısını dindirmeye uğraşıyor. Onlardan biri de Suriyelilerin ‘baba’ diye seslendikleri Tahir Dağlı.  Gündüz temizlikçilik yapan Tahir amca, hayatını âdeta Suriyelilere adamış. “Biliyor musun?” diyerek söze giriyor Tahir amca: “Buz gibi havada parklarda yatan kadınları, çocukları toplar evde yatırırım. Polis bile sokaklardan topladığı Suriyelileri benim eve getirir. Yer bulunana kadar evimde misafir ederim.”
 </p>
 <p>
  Tahir amcanın düşünceli hâli gözümüze çarpıyor. Sebebini sorduğumuzda “Az önce üç çocuk için kışlık mont istediler, veremedim. Onu düşünüyorum.” diyor. “Biz ne güne duruyoruz.” deyince biraz yüzü gülüyor. “En çok çocuklara oyuncak verdiğimde seviniyorum. O anki mutluluklarını ah bir görseniz.” diyor.
 </p>
 <p>
  Unutamadığı çok şey yaşamış bu sürede. Çocuklarına yemek götürebilmek için kötü yola düşmek üzere olan Suriyeli kadınları yolundan döndürmüş. Tahir amca, Kimse Yok mu ile dağıttığı kurban etini de unutamamış: “Öyle bir kalabalık vardı ki nutkun tutulur. Ben yokluk yaşadığım için onların ne yaşadığını iyi biliyorum.”
 </p>
 <p>
  Ziyaret ettiğimiz her evden ayrıldığımızda aynı duayı duyuyoruz: “Allah sizleri bizim durumumuza düşürmesin.” Mahallenin altındaki Habib-i Neccar Camii’nin önünden bu kez farklı duygularla geçiyoruz. Peygamberimiz’in (SAV) “Komşusu açken tok yatan bizden değildir.” hadisi geliyor aklımıza. Dizlerimizin bağı çözülüyor. Evet, savaşın mağduru komşularımız aç yatıyor. Birçoğu çekindiğinden isteyemiyor ama aç ve üşüyorlar. Savaşın ne olduğunu bilmeyen minicik bedenler, buz gibi evlerde görmeyen gözlerimiz önünde yaşam mücadelesi veriyor. Yalnız bırakılmışlık en az soğuk kadar donduruyor onları...
 </p>
 <p>
  <img alt="" src="http://web.archive.org/web/20151219162921im_/http://medya.yenibahardergisi.com//aksiyon/2015/12/14/573677.jpg "/>
 </p>
 <p>
  <img alt="" src="http://web.archive.org/web/20151219162921im_/http://medya.yenibahardergisi.com//aksiyon/2015/12/14/573678.jpg "/>
 </p>
 <p>
  <img alt="" src="http://web.archive.org/web/20151219162921im_/http://medya.yenibahardergisi.com//aksiyon/2015/12/14/573679.jpg "/>
 </p>
 <p>
  <img alt="" src="http://web.archive.org/web/20151219162921im_/http://medya.yenibahardergisi.com//aksiyon/2015/12/14/573680.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/soguk-ve-aclikla-savasan-suriyelilerin-tahir-babasi_553256), [web.archive.org (arşiv bağlantısı)](http://web.archive.org/web/20151219162921/http://www.aksiyon.com.tr:80/dosyalar/soguk-ve-aclikla-savasan-suriyelilerin-tahir-babasi_553256)
