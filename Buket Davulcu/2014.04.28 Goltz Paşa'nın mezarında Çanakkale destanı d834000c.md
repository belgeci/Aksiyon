# Goltz Paşa’nın mezarında Çanakkale destanı

*Buket Davulcu 2014.04.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Alman yönetmenler Regine Dura  ve Hans-Werner Kroesinger’in imzasını taşıyan “Anıların Muharebe Meydanı, 1914-2014” adlı projede, Osmanlı Devleti ve Almanya’nın I. Dünya Savaşı’nda verdiği ortak mücadele, farklı bir pencereden resmediliyor.
  </font>
 </div>
 <div id="newsText">
  <font class="detail-text">
   <p>
    Alman dergisi Lustige Blaet-ter’de bir karikatür. I. Dünya Savaşı’nı tasvir ediyor. İki meşhur Alman subay Von der Goltz ve Liman von Sanders, Çanakkale Boğazı’nın her iki yakasında birer ‘bekçi’ gibi durmaktalar. Şapkalarında ay-yıldız amblemi, göğüslerindeyse Alman madalyaları takılıdır. Hemen ellerinin altında da oyuncak görünümü verilen düşman savaş gemileri vardır. Almanların Çanakkale zaferindeki rolünü anlatan ilginç bir resimdir bu. Daha da ilginci, o generaller İstanbul Tarabya’daki Alman Büyükelçisi’nin tarihî yazlık rezidansındaki askerî mezarlıkta gömülüdür.
    <p>
     Bu karikatür ve askerî mezarlık, tarihe bir başka gözle bakabilmenin yolunu açıyor bizlere. Her ne kadar Çanakkale’de farklı milletlerle aynı cephede tek yürek çarpıştığımız anlatılsa da, gerçeğin onların dilinden ve gözünden resmedilmesi olaya ayrı bir anlam katıyor.
     <p>
      Alman yazar ve yönetmen Regine Dura  ve Hans-Werner Kroesinger’in bu askerî mezarlıktan ilhamla başladıkları çalışma, bize tam da bu fırsatı sunuyor. Dura ve Kroesinger’in birlikte hazırladıkları ‘Anıların Muharebe Meydanı, 1914-2014’ adlı büyük projenin bir parçası olan ‘Bastırılmış ve Unutulmuş’ başlıklı tiyatro performansında I. Dünya Savaşı’nda Osmanlı ve Almanya’nın ortak mücadelesi dile getiriliyor. Osmanlı ordusunun modernizasyonu için geldiği İstanbul’da uzun yıllar bu görevi ifa eden ve ‘Goltz Paşa’ diye anılan generalin mezarında hilal ve haç yan yana duruyor. Bu enstantane bir döneme dair müşterekliğin en belirgin simgelerinden biri.
      <p>
       Öğrendiklerinin kendilerini de şaşırttığını belirten Dura, ‘Open Spaces’ isimli sergide dönem resimleriyle, Werner ise belgesel tiyatroyla gözümüzde canlandırıyor o anları. Goethe Enstitüsü’nün İstanbul ve Atina şubelerinin desteğiyle hayata geçirilen büyük proje Saraybosna, Berlin ve Belgrad’da da izleyiciyle buluşacak.
       <p>
        Askerî mezarlıkta düzenlenen belgesel tiyatroya biz de katıldık. Ünlü heykeltraş Georg Kolbe’nin yaptığı, savaşta ölen bir askeri kollarında taşıyan  melek heykeli tiyatronun başlangıç noktası. Hemen yanındaki duvarda ise Çanakkale, Birinci ve İkinci Dünya Savaşlarında ölen 697 Alman askerin isimlerinin yazıldığı tablolar görülüyor. Mezarların arasında kısa kısa replikler, gökyüzünü grileştiren yağmur bulutları ve sisle yankılanan bomba sesleri arasında tarihî bir yolculuğa çıkılıyor: “Ve o gün düşünüldüğünden daha erken geldi. Sonsuza dek hatırlanacak olan 18 Mart 1915.”
        <p>
         Proje için yaklaşık bir yıl çalışan Alman yönetmenler, Goltz Paşa dâhil bazı tanıkların hatıralarından faydalanmış. Tarihçi ve gazetecilerle görüşmüşler. Yazılı, sözlü birçok kaynağa başvurmuşlar. Elbette Çanakkale ve Gelibolu’da da saha araştırması yapmışlar.
         <p>
          Werner ve Dura, en fazla I. Dünya Savaşı’nda Osmanlı ve Almanların aynı cephede savaşmalarına şaşırmış. Werner, “Alman ve Türklerin silah arkadaşı olduklarını duyduğumda çok şaşırdım. Osmanlı’nın savaşa girmesindeki en büyük etkenin Almanlardan gelen ‘kutsal savaş’ çağrısı olduğunu öğrendim. Bu çok ilginç geldi bana. Bizim tarih kitaplarımızda bu bilgiler yer almıyor.” diyor.
          <p>
           Türkiye’de yeni bir “millî bilinç” oluşturulmaya çalışıldığını düşünüyorlar bu arada. Bir zamanlar Türkiye’nin dış düşman üzerine kurulu dış politikasının şimdilerde iç düşman üzerine kurgulandığını ve bunun Başbakan Erdoğan tarafından “Tek millet, tek devlet” sloganı üzerinden sürekli vurgulandığını söylüyorlar. “Yeni bir tarih” üretildiği kanaatindeler.
           <p>
            Tarabya’daki belgesel tiyatroda, katılımcılarla yönetmenler arasındaki sıcak diyalog da gözlerden kaçmadı. Herkesin soru ve yorumlarını dikkatlice dinleyen Werner ve Dura, katkıları bir hayli önemsemekteydi. Dura’ya göre bu tür etkinliklerde katılımcılarla kurulan iletişimler projeye yansıyor. Yönetmenler, “Anıların Muharebe Meydanı - Savaşı Anlatmak” başlıklı film atölye çalışması da düzenlediler. Dura’nın bu etkinlikte  tanıştığı bir kişinin hikâyesi hayli ilgi çekici. O kişi Naz Vardar isimli öğrencidir. Bu atölye çalışmasında her katılımcıdan kendileri için Birinci Dünya Savaşı’nı anlatan malzemeyi beraberinde getirmelerini isterler. Bulunan metin, fotoğraf ya da objeler yönetmenlerle paylaşılır. Naz, sırtında ölmüş evladını taşıyan bir babanın resmini getirir Dura’ya. Özellikle seçmemiştir bunu; ancak ailesi hakkında öğrendiklerinden sonra hem onun hem de Dura için çok anlamlı olur bu resim. Naz’ın ailesi Balkan göçmenlerindendir. Atölyedeki çalışmalarından sonra teyzesiyle görüşür. Bugüne kadar hiç konuşmadıkları göçleri konuşurlar. Alkışlar soyundan geldiklerini ve Balkan göçlerinde çok büyük acılar yaşadıklarını, evlatlarını kaybeden yakınlarının olduğunu öğrenir. Al ve kış’ın ‘Alkış’ olarak birleşmesi de işte bu yüzdendir. Bu durum Naz’ı çok etkilemiş ve yazdığı şiiri de Dura ile paylaşmış: “Kimisi nesillerce isminde taşıyor anlatılmayanı / Kimisi hafızasından uçup gitmiş yüzlerinde annesinin babasının / Kimisi de sırtındaki ölü evladının tarif edilemez ağırlığında / Savaşın kara kan düşürdüğü zamanlarda...”
            <p>
             Dura için bu dizeler çok kıymetli. Ortak tarih, ortak duygular bırakıyor geride…
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38452-goltz-pasanin-mezarinda-canakkale-destani.html), [web.archive.org (arşiv bağlantısı)](http://web.archive.org/web/20140511233909/http://www.aksiyon.com.tr:80/aksiyon/haber-38452-goltz-pasanin-mezarinda-canakkale-destani.html)
