# Doğunun acıları, Batının endişeleri çok

*Buket Davulcu 2013.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İki aydır Türkiye’nin her bölgesini dolaşan akil insanlar heyeti doğusu ve batısıyla Türkiye’nin MR’ını çekti. Belki de ilk kez bu kadar geniş bir platformda her kesimden insan süreçle ilgili eleştiri ve önerilerini özgürce ifade edebilme şansını buldu.
  </font>
 </div>
 <div id="newsText">
  <font class="detail-text">
   <p>
    Türkiye nüfusunun yaklaşık yüzde 35’i, endüstrinin merkezi olması hasebiyle yoğun göç alan Marmara Bölgesi’nde yaşıyor. Bölge, kozmopolit ve heterojen yapısıyla çok hassas. Akil İnsanlar Heyeti 9 kişilik ekibiyle böyle bir bölgeyle karşı karşıya. Başkanlığını Deniz Ülke Arıboğan’ın yaptığı heyette Yücel Sayman, Mustafa Armağan, Levent  Korkut, Hayrettin Karaman, Ali Bayramoğlu, Mithat  Sancar, Orhan Gencebay ve Hülya Koçyiğit yer alıyor. Arıboğan’ın da dediği gibi bölge, yaklaşık yüz yıldır siyasal travmalardan, baskılardan kaçan milyonların hayat ve güvenlik bulduğu bir yer. Gelen herkesin daha ilk jenerasyonda kendisini yerlisi olarak kabul ettiği bir İstanbul fenomeni var ayrıca. Sakarya, Kocaeli gibi yüksek göç alan, Bursa gibi geniş nüfusa sahip, Çanakkale gibi manevi değerlerle yüklü, Yalova gibi sonradan şehirleşen illerimiz de burada. Kürtlerin en yoğun yaşadığı bölgelerden biri olan Marmara, Balkan göçmenlerine de ev sahipliği yaptığından ‘vatanın kutsallığı’ belirgin bir toplum psikolojisini oluşturuyor. Çalışmaları tüm bu hassasiyetleri bilerek yürütmek çok önemli.
   </p>
   <p>
    İstanbul, Kocaeli, Bursa, Sakarya, Bandırma, Çanakkale, Yalova, Kırklareli ve Balıkesir, hepsine tek tek gidildi. Mahalle kahvesinden taksi durağına,  fabrikalardan STK’ların düzenlediği programlara kadar her yerde her kesimle bir araya geliniyor.  Mesela Bursa’da üç fabrika ziyaret edilmiş. İşçisiyle işvereniyle çalışanlar fikir ve önerilerini paylaşmış. Biz de heyetin İstanbul ve Sakarya programlarını takip ettik.
   </p>
   <p>
    <strong>
     Halk konuşuyor!
    </strong>
   </p>
   <p>
    Sakarya Elmas Otel’de STK’larla buluşuldu. Heyet genellikli kısa bir giriş konuşması yaptıktan sonra görüş, öneri ve sorular için sözü katılımcılara bırakıyor. Böylece birçok konu istişare edilebiliyor. Öneri ve sorunlar raporlanmak üzere not ediliyor. Elbette her bölgede olduğu gibi katılımcılardan sadece slogan atıp heyeti dinlemeden mekânı terk edenler de var. Katılımcılar ve heyet bu manzaraya aşina olduğundan kişi veya grup dışarı çıktıktan sonra toplantı kaldığı yerden devam ediyor. Yücel Sayman tepkilerin aslında kendilerine değil, bir anlamda halka geldiğini düşünüyor: “Bu insanları rahatsız eden şey, halkın düşüncelerini dile getiriyor olması. Toplum yeni yeni konuşmaya başlıyor ve birileri aslında buna karşı çıkıyor.”
   </p>
   <p>
    Marmara’da en çok yeni anayasa üzerinden devam eden bir tartışma var. Hemen hemen bütün parti tabanlarından destek var ama bir pazarlık yapılıyor olduğu endişesi ve ülkenin bölünmeye gidebileceği düşüncesi yaygın. Federasyon, eyalet sistemi ve TC tartışmaları sürecin en belirgin sabotajları. Arıboğan’a göre bu endişelerin temelinde sürecin kapalı gelişmesi yatıyor. Biraz daha şeffaf olunması insanların beklentileri arasında. Ayrıca katılımcılar sadece dinlemek değil, soru(n) ve önerilerini dile getirmek istiyor. Arıboğan, “Gördük ki bilinen sorunların dışında gizlenen, fark edilmeyen, örtülen büyük dertler, sıkıntılar, üzüntüler var. Toplantılarımız neredeyse bir grup terapisi gibi katılımcıların dertleştiği, yüzleştiği forumlara dönüşüyor. Anladık ki bu süreçte doğunun acıları, batının endişeleri çok.”  Elbette batı ve doğu arasında meseleye yaklaşım farklılığı var. Arıboğan, bazı kimlik hakları verilirken kazan-kazan metodunun kullanılmaması halinde batıda ciddi sıkıntılar oluşabileceğini ve sürecin beklenenin tam tersine evrilebileceği görüşünde. Bir tarafa kazandırırken diğerinde kaybettikleri algısını oluşturan psikolojik durum aşılamaz bir engele dönüşebilir. Anayasadaki ‘Türk Milleti’, ‘Türkiye Cumhuriyeti’ ifadeleri ve Türk bayrağı konusu spekülasyona açık değil. Bu konuda Kürtlerden hiçbir talep ya da olumsuz yorum yok ancak gündelik sohbetlerden medyaya taşınan bazı tartışmalar toplumu olumsuz etkiliyor. Muhaliflerin ve siyasi partilerin bu kadar belirgin şekilde aşağılama ve hakaret kampanyaları yürütmesi doğrusu rahatsız edici. Belki de bu projeyle ilk kez toplumsal bir uzlaşma ve barış kültürünün yerleşmesi için siyaset dışında neler yapılması gerektiği tespit edilecek.
   </p>
   <p>
    Aleviler, gayrimüslimler, dinsizler, Romanlar, Çerkesler, kadınlar, sendikalar gibi birçok grup baskı altında olduğunu ve haklarından mahrum olduklarını dillendiriyor. Böylelikle toplumsal bir boşalım sağlanıyor. Akil İnsanlar Heyeti’nin görüşmelerinden sadece Kürt sorununun çözümüne yönelik bir rapordan ziyade toplumun farklı kesimlerinin istek, beklenti ve sorunlarını da yansıtan bir çalışma ortaya çıkacak gibi görünüyor. Arıboğan’ın işaret ettiği nokta da aslında demek istediğimizi özetliyor: “PKK sadece bir semptom, hastalığın kendisi değil. Meselenin özünde vatandaşı ile arasındaki mesafeyi ve ilişkiyi tanzim edememiş bir devlet konsepti var.”
   </p>
   <p>
    <strong>
     Akiller siyasetin bir parçası değil
    </strong>
   </p>
   <p>
    Akil İnsanlar’a eleştiriler de yöneltiliyor. “Bu oluşum, siyasetin bir parçası.” gibi mesela. Arıboğan, siyasetin onları değil, onların siyaseti bir araç olarak kullandıkları görüşünde: “Beni AKP, CHP, MHP ya da BDP değil, ülkemin kaderi ilgilendiriyor. Tam anlamıyla demokratik bir sivil projenin içerisindeyiz. Bunca yıllık çatışmadan sonra bir barış umudu doğmuşken ‘Bu yolda yürümem’ diyecek lükse sahip olduğumuzu sanmıyorum.” Bir eleştiri de heyetin kendi içinden, Mustafa Armağan’dan. “Bu bölge için üç heyet kurulmalıydı.” diyor. En kalabalık nüfusa sahip olduğu göz önüne alınırsa bölgenin tamamına nüfuz edilmesi zor. İller gezilse de bazen ilçelere, köylere gidilemeyebiliyor.
   </p>
   <p>
    Heyetin bir başka programı da İstanbul’daydı. Türkiye Küçük Millet Meclisi’nin düzenlediği programda dernek, vakıf ve girişimlerle bir araya gelindi. 20 temsilcinin katıldığı toplantıda “Çözüm sürecinin neresindeyiz?” sorusunun cevabı arandı.  STK’lardan medyayı eleştirenler, sürecin şeffafiyetini sorgulayanlar ve yeni anayasaya duyulan ihtiyacın daha net ortaya çıktığını söyleyenler oldu.
   </p>
   <p>
    Marmara Bölgesi’nde Çanakkale, Tekirdağ ve Edirne gibi illerin özel bir durumu var. Buralar özellikle CHP’ye oy veren yerler. CHP’nin sürece uzak durduğunu veri alırsak, sözü edilen bölgelerde tepkilerin daha yüksek olduğunu söyleyebiliriz. Kocaeli, Bursa, İstanbul gibi yerlerde ise vaziyet dernek, vakıf ve örgütlerin durumuna göre değişiyor. Genellemek zor.
   </p>
   <p>
    Toplumun bir kesiminin kafasında halihazırda “Bölünüyor muyuz?”, “Bayrağımız ve ana dilimiz değişecek mi?” “Ne verdik, ne alacağız?” gibi belli sorular var. Bunun yanı sıra Akil İnsanlar’ı AK Parti projesi olarak görenler azımsanmayacak kadar çok. Süreci destekleyen ve desteklemeyenlerle ilgili, karşımıza parti tabanlı bir tablo çıkıyor olsa da AK Partili olup olumsuz düşünen, CHP’li olup destekleyenler de var. Armağan’a göre bu çok normal. Zira 1920’lerden beri gelen şartlanmanın etkisinden kurtulmaya, Kürtlerin ayrıştırıldığı bir dönemden kendi kimlikleriyle haklarının kabul edildiği bir döneme geçmeye çalışıyoruz. Son 30 yılın bir şartlanması var. Her itiraz edenin, resmî ideolojiye muhalefet edenin ‘terörist’ diye damgalandığı bir süreci bırakmaya çalışıyoruz geride. Sadece şehit annelerinin feryadı değil, dağda çocuğunu kaybetmiş, Türkçe bilmeyen bir anne de sesini duyuruyor. Tıpkı Sakarya’daki kadın STK’ların, toplantısında dağa çıkan evladını kaybeden bir annenin acısını, düşüncelerini heyetle paylaşması gibi. Armağan, artık geri dönülmez bir noktaya geldiğimizi düşünüyor. 90’ların başında Özal’ın Kürt meselesini gündeme getirmesi, Demirel’in ‘Kürt realitesini tanıyoruz.’ demesi, Tansu Çiller’in Bask modelini önermesinin ardından bugün en son gelinen noktada ‘Kürt sorunu vardır.’ diyebiliyoruz.
   </p>
   <p>
    <strong>
     Ege ezber bozuyor
    </strong>
   </p>
   <p>
    Akil İnsanlar Heyeti’yle aslında Türkiye kendiyle yüzleşiyor. Mesela, Armağan’ın gittiği yerlerde anlattığı doğru bildiğimiz ‘tarihî yanlışlar’ nasıl bir süreç geçirdiğimizi ve neden bu noktaya geldiğimizi çok iyi anlatıyor: “Erzurum Kongresi’nin birinci maddesi Kürt-Türk kardeşliğinden bahsediyordu. Bu kısım makaslandı. ‘Ulusal birlik parçalanmaz bir bütünlüktür’ gibi manasız bir şey çıktı. Neden manasız? Çünkü Temmuz 1919’da ulusal bütünlük diye bir şey yoktu. Daha Misak-ı Millî bile yokken ulusal bütünlükten nasıl bahsedebiliriz?” Armağan, bu değişikliğin sadece Erzurum Kongresi’nde değil, Sivas Kongresi ve Amasya Protokolü’nde de yapıldığını dile getiriyor. ‘Niçin gizleniyor?’ sorusuna ise meselenin bugüne bakan yüzüne işaret ederek “Çünkü böyle bir altyapı hazırlanmasaydı insanların kafasında, ‘Neden anayasada Kürtlerle ilgili bir şey yok?’ sorusu belirecekti. Tarih, yeni döneme göre yazıldı.” cevabını veriyor. Akil İnsanlar, bir bakıma toplumun ikna edildiği yanlış bilgi ve algılarla da mücadele ediyor.
   </p>
   <p>
    Marmara’nın ardından Ege’ye geçiyoruz. Öncelikle Ege Bölgesi’nin sürece verdiği desteğin beklenenin üzerinde olduğunu söylemek gerek. Bölgedeki ortak kanaat akan kanın bir an önce durması. Tarhan Erdem başkanlığında Avni Özgürel, Hasan Karakaya, Fadime Özkan, Fuat Keyman, Fehmi Koru, Baskın Oran ve Arzuhan Doğan Yalçındağ’dan oluşan Ege heyeti mümkün olduğunca programlara 8 kişi katılıyor. İzmir, Denizli, Kütahya, Afyon, Uşak, Manisa ve Muğla başta bütün illere tek dek gidildi. Biz Afyon ve Uşak programlarını takip edip Fadime Özkan ve Hasan Karakaya ile neler yaptıklarını konuştuk.
   </p>
   <p>
    Özkan, Ege’de sürece desteğin zannedilenden yüksek, yüzde 60’lar oranında olduğunu, iki aylık süre zarfında ise soruların içeriğinin değiştiğini söylüyor. İlk haftalarda hemen her ilde “Türkiye bölünecek mi?”, “Üniter devletin sonu mu geldi?”, “Bayrak değişecek mi?”, “PKK neyin karşılığında silah bıraktı?”, “Öcalan serbest mi kalacak?” gibi sorular sorulurken; son haftalarda, süreç sağlıklı işlediği, kan durduğu ve artık tabutlar gelmediği için daha çok yeni anayasaya ve sürecin sonraki aşamalarına ilişkin tedirginlikler dile getirildi.
   </p>
   <p>
    Ege’deki bu tedirginliğin bir nedeni de sorunun Ankara’da neden millî bir mesele olarak görülmediği. Esasen, bunu Türkiye’nin kurtulması gereken bir mesele olarak gören bölge halkı, oy verdiği partinin sürece destek vermemesinden rahatsız. Çok sayıda şehit vermiş, Kurtuluş Savaşı’nın emanetlerini bağrında saklayan Ege, parti üst yönetimlerinin söylemleriyle kendi hisleri arasına sıkışmış vaziyette.
   </p>
   <p>
    Heyetin Afyon’da STK’larla düzenledikleri kahvaltılarına katıldık. Katılımcılar tek tek söz alarak düşüncelerini, sorularını dile getirdi. Kamu-Sen adına gelen bir katılımcının protestosuna şahit olduk. Konuşmacı cümlesini bitirince toplantı kaldığı yerden devam etti. Belli ki artık eleştirisini, önerisini usulünce dile getiremeyen, demokratik bir ortamda düşünce alışverişini engelleyenler aslında kendini ifade edememiş oluyor. Oysa salonda İşçi Emeklileri Derneği’nden Hanımlar Kültür Platformu’na, Uşak Alevi Derneği’nden Kadın Hakları Derneği’ne kadar geniş yelpazede bir katılım söz konusuydu. Mesela, Kadın Hakları Derneği temsilcilerinin paylaştığı bir çalışma, heyetin raporuna girecek önemli bir veriydi. Dernek yaptığı araştırma sonucunda Afyon’da sürece desteğin yüzde 70’in üzerinde olduğunu tespit etmiş. Toplantı devam ederken dışarıda tanıdık bir tablo vardı. MHP, CHP, TGB ve ADD’den gelen gruplar otelin hemen karşı caddesinde slogan atıyordu. Polis yoğun güvenlik tedbiri almanın dışında burada bir ilke imza attı. Sıcakta yorulan eylemcilere su dağıtıldı. Böyle hassas bir dönemde bu tarz yaklaşım farklılıklarına da ihtiyacımız olduğu bir gerçek.
   </p>
   <p>
    <strong>
     İkna değil, istişare...
    </strong>
   </p>
   <p>
    Ege heyetini çok etkileyen bir ziyaret var. Türkiye Harp Malulü Gaziler Şehit Dul ve Yetimler Derneği Afyon Şube Başkanı İsmail Kumartaşlı ile görüşmüşler. 43 il ve 18 ilçede örgütlü bulunan derneğin başkanı Kumartaşlı, piyade uzman çavuş olarak görev yaparken 11 Temmuz 2004’te Siirt’in Güçlükonak ilçesine bağlı Gabar Dağı’nda mayın patlaması sonucu yaralanmış. Ekiple 2 saat sohbet etmiş. Başta biraz tepkili yaklaşsa da heyetle konuştuktan sonra “Size yönelik görüşlerim yüzde 80 değişti. Bölünüyor muyuz endişelerimden büyük oranda kurtuldum.” demiş. Heyetin söylediğine bakılırsa mesele ikna meselesi değil aslında. İstişare böyle bir dönemde hayatî önem taşıyor ve klişeler yıkılıyor.
   </p>
   <p>
    Afyon’daki program tabii bu kadar sınırlı değildi. Sanayi ve ticaret odası temsilcileri ve STK’larla bir araya gelen ekibin programı saat 23.00’e kadar sürdü. Gidilen yerlerde yerel basınla da bir araya geliniyor.
   </p>
   <p>
    Afyon’dan Uşak’a heyetle birlikte geçtik. Yolda, gittikleri yerlerin değerlendirmesini yaptıkları gibi yeni programlarını da planlıyorlar. Uşak Üniversitesi’nden akademisyen ve öğrencilerle bir araya geldiler. Avni Özgürel’in toplantı başlangıcındaki değerlendirmesi önemliydi: “Çözüm sürecinin başarıya ulaşmasıyla sadece şiddet son bulmayacak, siyaset ve medya başta olmak üzere her şey yeniden şekillenecek.” Bu süreç Özgürel’in işaret ettiği üzere topyekûn bir değişim ve dönüşeme gebe aslında. Özgürel, “Bu sürece nasıl geldik? Örgüt nasıl ikna oldu buna? Ne aldık, ne verdik?” gibi sorulara bu meselenin tarihî serüvenine atıfta bulunarak cevap verdi. Turgut Özal döneminden Oslo görüşmelerine kadar süreci özetledi ve “Bugüne kadar kim bu meseleyi çözme gayretine girdiyse canı yandı.” diyerek hassas bir dönemden geçtiğimizi anlattı. Afyon Kocatepe, Denizli Pamukkale üniversitelerinin düzenlediği programlarda da süreç değerlendirildi.
   </p>
   <p>
    Uşak’ta olduğu gibi Denizli’de de sayıları 30-40 kişiyi bulmayan ulusalcı küçük grupların protestoları elbette olmazsa olmazlardandı! Fadime Özkan, Denizli’de protestocu grupların şehrin sivil toplum kuruluşları, temsilcileri üzerinde mahalle baskısı kurduğuna şahit olduklarından bahsediyor: “Tüm baskılara rağmen davetimizi kabul edip fikrini söylemeye gelenler bize şehirde nasıl bir terör estirildiğini, toplantıya katılmak isteyenlerin nasıl baskı altına alınmaya çalışıldığını anlattılar.”
   </p>
   <p>
    Ege heyetinden Arzuhan Doğan Yalçındağ ve Tarhan Erdem, Kütahya’da CHP ve AK Parti İl Merkezi’ni ziyaret etmiş. MHP’den randevu istenmiş ancak reddedilmişler. Ana muhalefet partilerinin tabanlarında sürece gizli-açık destek var aslında. Fuat Keyman bu sürece karşı duran partilileri anlayamadıklarını söylüyor: “Bazı marjinal örgütleri anlayabilirsiniz ama CHP gibi kitle partisi ya da diğer partilerin kategorik olarak karşı çıkmaları anlaşılır değil.”
   </p>
   <p>
    Sonuç olarak, Akil İnsanlar Heyeti’nin bizatihi kendisi başlı başına bir mesaj. Hasan Karakaya, heyetteki insanların dünya görüşleri farklı olsa da bir arada olduklarına dikkat çekiyor: “80 yılda bir araya gelemeyecek insanlar barış için bir heyet olarak bir araya gelebiliyorsa bundan bile ders çıkarmak lazım.” Anlaşılan bu model, Türkiye’nin sadece bir sorununa şablon teşkil edecek cinsten değil. Her kesimin konuşmaya ve sorunlarını yetkili kişilerle paylaşmaya ihtiyacı var. Hazırlanan raporlar bir bakıma Türkiye’nin MR’ını çekecek. STK’ların daha önceden hazırlamış oldukları araştırma ve raporlar da dosyalara eklenecek.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35681-dogunun-acilari-batinin-endiseleri-cok.html), [web.archive.org (arşiv bağlantısı)](http://web.archive.org/web/20130623112852/http://www.aksiyon.com.tr:80/aksiyon/haber-35681-dogunun-acilari-batinin-endiseleri-cok.html)
