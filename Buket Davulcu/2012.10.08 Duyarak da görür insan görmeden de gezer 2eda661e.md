# Duyarak da görür insan görmeden de gezer

*Buket Davulcu 2012.10.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gezmeyi ve görmeyi nedense hep bir bütün olarak düşünürüz.  Bu kalıplaşmış ezberi Avusturya, Hollanda, İspanya, İtalya, Almanya gibi birçok Avrupa ülkesine gitmiş görme engelli Ümit Yılmaz ile bozuyoruz. Bakıp da göremediklerimizi merakla ondan dinliyoruz.
  </font>
 </div>
 <div id="newsText">
  <font class="detail-text">
   <p>
    ‘Gözlerime inanamadım’ derken şaşkınlığımızı ortaya koyarız. Görüp de emin olmamak mümkün müdür hiç?  Bir ‘bakış’ta anlarız ya her şeyi! Oysa hayatta görmeden de ‘emin adımlarla’ ilerleyenler var. Dünyaları daha çok duyduklarına göre şekillense de onlarla konuştuğunuzda bakıp da görmediklerinizi, işitip de duymadıklarınızı fark ediyorsunuz. Bir ilköğretim okulunda rehberlik ve psikolojik danışmanlık yapan görme engelli Ümit Yılmaz ile ‘duymadıklarımızı ve görmediklerimizi’ keşfettik.
    <p>
     Ümit Yılmaz’ın diğer görme engellilere göre öne çıkan bir özelliği var. Gezmeyi çok seviyor. Zaten kendisini sayfalarımıza konuk etmemizin bir sebebi de sizin de aklınıza takılan o soru: “Nasıl yani? Hem görmüyor hem geziyor!” Merak etmeyin, Ümit Bey’i tanıdığınızda kafanızda soru işareti kalmak bir tarafa, yepyeni pencereler açılacak görmek üzerine. Mesela deniz kenarlarına gidiyor. Denizi kendi dünyasındaki dalgalarıyla anlatıyor. “Denizi sadece görmezsiniz. Kokusuyla, sesiyle bütünsel bir şeydir. Yalnız görüntüsü yetseydi, deniz kenarına gitmez, resmine bakardık.” Yılmaz’ın gezip ‘gördüğü’ yerler sadece deniz kenarlarıyla hatta Türkiye ile sınırlı değil. Ayrıntılarını biraz sonra bahsedeceğimiz teknoloji  merakı sayesinde ülke ülke gezmiş Ümit Bey. Avusturya, Hollanda, İspanya, İtalya ve Almanya gittiği ülkeler arasında. “Üstünden geçtiğim ülkeleri saymıyorum.” diye de espri yapıyor. Peki, ‘görmeden gezmek’ nasıl oluyor? Ümit Öğretmen’in cevabı asıl göremediklerimizde saklı: Bir mekânı görmek, orayı bire bir gözle görmek demek değil. Görmeye ne anlam yüklediğinizle çok alakası var. İstanbul’da da Barcelona’da da kaldırım var mesela. Önemli olan o kaldırımda ülkenin kültürünü görebilmek, insanları gördüğünüzde değil onlarla konuştuğunuzda tanıyabilmek. Bunlar için illa ki görmek gerekmiyor.” Yılmaz, ‘görmek’ fiilinin kendileri için başka bir anlam ifade ettiğini söylüyor. ‘Masadaki bardağı gördüm’ demek ‘bardağa dokundum, onu hissettim’ anlamına geliyor. ‘Gördüm’ dediğinde insanların çoğu espri yaptığını sanıyormuş. “Oysa görmek aynı zamanda hissetmek…” diyor o.
     <p>
      Gezdiği yerlerdeki yapıları ise dokunarak anlamaya çalışıyor. Taşların sertlik ve yumuşaklığını, belki oymalarını fark ediyor. Böylece yapılardaki değişiklikleri anlayabildiğini söylüyor. Gezmeyi sadece ‘görmek’ üzerine inşa etmenin yanıltıcılığını anlıyoruz. Hiç gitmediğiniz bir ülkede sadece taş binalar ve yapılar mıdır dikkatinizi çeken? Soluduğunuz hava, işittiğiniz dil, konuştuğunuz insanların bakış açısı hepsi o ülke hakkında ipuçları verir. Görülenlerle elbette bir bütün oluşturulur; ancak bakışlarımıza yüklediğimiz o devasa anlam, ıskaladıklarımızın da hayli fazla olduğunu gösteriyor. Belki Almanya’ya gittiğinde Berlin’deki Brandenburg Kapısı’nı görmedi Yılmaz; ama  şehrin ona hissettirdikleriyle kendi dünyasında nasıl bir Berlin inşa ettiğini de biz göremiyoruz.
      <p>
       1975 Kastamonu doğumlu, Ümit Yılmaz. Doğuştan görme engelli. Biri 11, diğeri 3,5 yaşında iki çocuğu var. Boğaziçi Üniversitesi Rehberlik ve Psikolojik Danışmanlık Bölümü’nden mezun. 1982 yılında İstinye Körler Okulu’nda eğitim hayatına başlamış. Sonrasında Kabataş Erkek Lisesi’nde devam etmiş. O dönemler biraz zorlu geçmiş elbette. Okunmuş kitapları kasetlerden dinleyerek çalışıyormuş. Sınıf arkadaşlarıyla kıyasıya bir pazarlık yaptığını anlatıyor. “Yalvar yakar test sorularını okumalarını isterdim. Bir soruyu ikinci kez okumamak şartıyla geri çevirmezlerdi.” diyor.  Bu sayede daha çok ve hızlı soru çözerek Boğaziçi’ni kazanmayı başarmış. Mezun olduktan sonra rehber öğretmen olarak atanmış.
       <p>
        Ümit Yılmaz, aynı zamanda tam bir teknoloji âşığı. 2000 yılından beri görme engelliler teknolojisiyle ilgileniyor. Zaten onu yurtdışına çıkaran asıl sebep gezme merakının yanında teknolojik gelişmelere ilgisi. Elbette kendi alanıyla ilgili teknolojiden söz ediyoruz. İngilizcesi çok iyi olduğundan yurtdışındaki sektörü yakından takip ediyor. Dünyada görme engelli teknolojisinin tanıtıldığı fuarlara katılıyor. Böylelikle bu konuda çalışanlarla bir araya gelip yeni ürünleri tanıma ve Türkiye’ye de tanıtma fırsatı buluyor. Avrupa’da yaşayan görme engellilerin sorunlarıyla ilgili Avrupa Birliği (AB) destekli bir proje yapmışlar. Çek Cumhuriyeti, İzlanda, Finlandiya, Estonya ve Almanya’dan gelen katılımcılarla görme engellilerin ne gibi sorunlar yaşadığını enine boyuna konuşmuşlar.
        <p>
         Birçok ürünün Türkçeye çevrilmesini sağlamış Ümit Bey. Böylelikle bütün görme engellilerin teknolojiden faydalanmasına yardımcı oluyor. Devlet destekli projelerde yer alıyor. Hatta bir proje kapsamında görme engellilere bilgisayar öğretmenliği yapmış. 2000-2004 yılları arasında Millî Eğitim Bakanlığı Özel Öğretim Kurumları Genel Müdürlüğü tarafından görevlendirilerek Türkiye’deki körler okullarında bilgisayar öğretmenliği yapacak kişiler bizzat Ümit Öğretmen’in rahle-i tedrisinden geçmiş.
         <p>
          Bilgisayarına kurduğu bir program sayesinde istediği her şeyi dinleyebiliyor. Göz görmeyince vazifesini kulaklar yükleniyor. Görme engellilerin kullandığı teknolojik aletler onları bir ses yardımıyla yönlendiriyor. Metreden telefona, bilgisayardan yazıcıya kullandıkları her cihaz konuşuyor. Mesela bilgisayardaki ekran okuyucu program, internete girildiğinde kullanıcıyı her işlemi ve seçenekleri aşama aşama okuyarak bilgilendiriyor. Küçükken en büyük hayallerinden biri gazete, dergi okuyabilmekmiş. Şimdi bu sayede istediği gazeteyi takip edip araştırmalar yapabiliyor. Yeni çıkan cihazları da ‘online’ alışverişle alıyor. Yılmaz’ın bu teknoloji merakını bilenler, çevresindekileri de yönlendiriyormuş kendisine: “Engelli hanımlar, özellikle ev işlerinde yüklerini hafifletecek aletleri soruyor. Renk ayırt edici, ipliği iğneye takan araçlar, çamaşır makinesinin üzerine yapıştırılan kabartma numara ve harfler, çorap tutmaçları benim bildiğim ve önerdiğim ürünler.”
          <p>
           Ümit Öğretmen, insan tahlil etme konusunda da hayli başarılı olduğunu iddia ediyor: “İnsanların benim için siyah saçlı, kahverengi gözlü olmasının bir önemi yok. Konuşmalarından nasıl biri olduklarını ve o anki ruh hâllerini çok iyi anlayabiliyorum.” Belki karşısındakinin bakışından ne demek istediğini anlayamıyor ama muhatabının ses tonu ve kullandığı kelimeler onu tahlillerinde hiç yanıltmamış.
           <p>
            ‘Her derde deva mı bu sandalye!’
            <p>
             Ümit Bey’in sohbeti o kadar keyifli ki zamanın nasıl geçtiğinin farkına bile varmıyoruz. Kol saatinin camını kaldırıp, kabartma rakamlara dokunarak saati söylüyor. Anlayacağınız ihtiyacı olan, hayatını kolaylaştıracak her şeyi bulmaya gayret etmiş ve başarmış.
             <p>
              Elbette karşılaştığı zorluklar var. “İnsanlar düşüp bir yerini kırdıklarında bunun için üzülürler; ama bizim için bir anı.”  diyerek tebessüm ediyor. Kaybolduğu zamanlar bile onun için espri malzemesi. En büyük sıkıntısı, insanların duyarsızlığı değil, bilinçsizliği. Cuma namazına gittiği bir gün adamın biri Ümit Öğretmen’i görür görmez “Abi sandalye lazım mı?” demiş. İçinden kızmış adama. Bastonuyla tek başına camiye kadar giden biri namaz kılarken niçin sandalyeye ihtiyaç duysun ki! İlerlemeye çalışırken kafasını önündeki direğe çarpmış. “Bana ‘Sandalye lazım mı?’ diyeceğine, ‘Abi önünde direk var’ dese daha çok yardımcı olurdu.  İnsanlar yardım etmenin ‘usulünü’ bilmiyor. Toptancı bir yaklaşım var. Konuşmayana da, görmeyene de engeline bakmaksızın sandalye veriyor. Her derde deva mı bu sandalye!”  diye hem kızıyor hem gülüyor.
              <p>
               Yaşananların iyi niyetten kaynaklandığı açık; ancak empati yapmayı da bilmemiz, öğrenmemiz gerek. Görememek, konuşamamak ya da yürüyememek… Her biri farklı bir engel olsa da insanoğlu çözüm bulma kabiliyetiyle donatılmış. Yeter ki yol arasın, gayret etsin. Görünmezler de işte böyle görünür olabiliyor.
               <p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-33785-duyarak-da-gorur-insan-gormeden-de-gezer.html), [web.archive.org (arşiv bağlantısı)](http://web.archive.org/web/20121227021741/http://aksiyon.com.tr:80/aksiyon/haber-33785-duyarak-da-gorur-insan-gormeden-de-gezer.html)
