# Sonucu değil çabayı ödüllendirmeliyiz

*Buket Davulcu 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eğitim sistemimiz bir türlü model tutturamadı. Öğrenciyi kıskacına alan ve onları edilgen hâle getiren sistem aileleri de ‘çocuk merkezli’ yaşamaya zorluyor. Çabayı değil sonucu ödüllendiren, tüketip üst basamağa geçmeye odaklı sistem hayata hazırlamıyor.
  </font>
 </div>
 <div id="newsText">
  <font class="detail-text">
   <p>
    Türk eğitim sistemi, özellikle cumhuriyet döneminden itibaren her daim tartışmaların odağında oldu. Bugün bile beklentileri karşılamaktan çok uzak. Hâl böyle olunca ‘sistemin ürettiği’ insan tipi de tartışılıyor. Eğitim seviyesi yükseldikçe, okullaşma oranı arttıkça bunlara bağlı olduğunu düşündüğümüz sorunların çözülmediği görülüyor. ‘Eğitimden çok şey mi bekliyoruz?’, ‘Sistem ihtiyaçlarımıza niçin cevap ver(e)miyor?’ gibi soruları Başbakanlık Aile ve Sosyal Araştırmalar Müdürlüğü’nde Genel Müdürlük yapmış, Eğitim Bilimci Prof. Ayşen Gürcan ile konuştuk.
   </p>
   <p>
    <img alt="" height="300" src="http://web.archive.org/web/20140922010319im_/http://medya.aksiyon.com.tr/aksiyon/2013/10/20/buket--(2).jpg">
     Gürcan’a göre, bilgi merkezli eğitim sistemi bireyi edilgen hâle getirdiği gibi aile yapısını da değiştiriyor. Artık ataerkil değil, çocukerkil aile yapısına sahip bir toplum olduk!
    </img>
   </p>
   <p>
    -‘Eğitim şart!’ artık ironik bir slogan oldu sanki… Her şeyi eğitimden mi bekliyoruz?
   </p>
   <p>
    Her şeyi eğitimden bekleme yanılgısındayız. Örneğin aile içi şiddet dediğimizde, suç oranları arttığında, bunun çözümünün eğitimden geçtiğine inanan bir zihniyetimiz var. Oysa eğitimle bu sorunun ne kadar çözebileceğinin farkında değiliz ya da daha önemlisi eğitim bununla mükellef midir? Belki biz bunların cevaplarını olumlayarak hareket ettiğimiz için çözümü eğitimde arıyoruz. ‘Her şey eğitimle öğretilebilir, çözülebilir’ diye düşünüyoruz. Başta eğitimin nasıl gerçekleştiğine bakmak lazım. Eğitim, kişinin bilgi bakımından bir konudaki farkındalığını artırmaktır aslında. O duruma ilişkin duruşunu, karar verme mekanizmalarını geliştirmek ve kişiyi yapabilir hâle getirmek. Üç sacayağıyla açıklıyoruz bunu. Bilgi, beceri, duyuş alanları.
   </p>
   <p>
    <strong>
     -Bilgi diğer iki ayaktan daha baskın gibi…
    </strong>
   </p>
   <p>
    Eğitim sisteminde bilgi, içerik, öğreten ve öğrenen merkezli yaklaşımlar var. Uzun yıllar biz bilgi merkezli yaklaşımla eğitim gördük. Bilgi esaslı yaklaşımda, öğretilen şeyin zihinde kodlanmış olması ve sorulduğunda cevap veriliyor olması yeterlidir. Oysa ‘Bu insana ne katıyor?’ dediğinizde ne(ler) kazandırdığını çözemiyorsunuz. Mizacımız, ilgilerimiz, eğilimlerimiz farklı da olsa aynı eğitimi aldık. Bölgesel değişiklikler, yörenin ihtiyaçları yok sayıldı. Mesela İstanbul’daki bir öğrencinin becerileri ile İç Anadolu veya Karadeniz’deki öğrencininkiler aynı sayıldı. Bilginin toplumdaki, insanlıktaki karşılığına bakmıyor bu sistem. Çünkü yaptığın net kadar varsın. Bilginin hikmetinin öğrenilmesine gerek duymayan bir model sunmuşuz. Hikmetten uzaklaştırmışız. Nehirleri, dağları, birtakım formülleri ezberlettik çocuğumuza ama onun karşılığında tüm bunları analiz edebilecek düşünme becerisi kazandırmadık. Bilginin ahlakından da mahrum bıraktık. Oysa biz eğitime ahlak esaslı bakmak zorundaydık.
   </p>
   <p>
    <strong>
     -Eğitime ahlak esaslı nasıl bakılabilir?
    </strong>
   </p>
   <p>
    Yani bilginin arkasındaki felsefede ahlak olmalı. Öğrendikleriniz, sizin için hayır ya da insanlık adına kullanacağınız bir şey değilse ya da ne olduğu belli olmayan somut fenomen bilgi ise insan hayatına katkı yapan bir bilgi değildir. Tam tersine, değerini, algısını düşüren noktalara bile getirebilir. Mesela bazı bilgiler vardır ki, sizi insan öldürmeye götürüyorsa, başka insanların haklarını gasp etmeyi öğretiyorsa bu ahlaksız bir bilgidir. Bizim bilgiyi ahlak esaslı kodlamamız lazımdı. Yani davranış üzerinden sisteme oturtmaktan bahsediyorum. Mesela 2008 yılında yapılan ergen profili araştırmasında çocuklara gelecekle ilgili temel kaygılarını sıralayıp verilen maddeler içinden ilk üçünü seçmelerini istemiştik. Çoğunluk, ilk üç maddede ‘iyi bir meslek sahibi olmak’ gibi kariyerlerini önceleyen seçeneklere yönelmiş, toplumsal sorunlar ve duyarlılıklar neredeyse hiç tercih edilmemişti. Yani bir genç için toplumsal sorun çok önemli değil. Bugün en iyi lisede okuyor, akademik başarısı çok yüksek; ama gelecekteki insanlık sorunlularıyla ilgili bir kaygısı yok. Yoksulluk üzerine düşünmemiş. Kendi gelişimini öncelemiş. Arkadaşından fazla net yaparsa daha iyi olacağını öğrenmiş ve onlarla bilgi bile paylaşmamış.
   </p>
   <p>
    <strong>
     -Bunu besleyen bir sistem, sonrasında ne getiriyor?
    </strong>
   </p>
   <p>
    ‘Sen olduğun kadar ben eksik kalırım. O yüzden ben olmalıyım sen olmamalısın’ anlayışı hâkim oluyor. Bu sebeple, ekip çalışması yapılamıyor. Çünkü ekip çalışmalarında ‘Senin kadar ben, benim kadar sen de gereklisin’ anlayışı var. Bir de sonuç odaklı sistemlerde çocuğun çabası yok sayılıyor. Yaptığınız işlemler doğru, sadece sonuç yanlışsa emeğiniz, bilginiz boşa gidiyor. Mesela, yazılı sınavlarda öğretmen hem işlemden not veriyordu hem de sonuçtan. Çok önemli bir şey bu. Çocuğun çabasının değerlendirildiği sistemlerde hem yetkinlik duygusu hem de hayata yönelmesindeki başarı algısı genişliyor. Sonuç her zaman doğru olmayabilir. Fiziksel deneylerde de aynı sonuçların elde edilememe riski vardır. ‘Çaba bizden, tevfik Allah’tan’ deriz. Biz çabayı önemsiyoruz ve böyle olan sitemler kazanır. Bir de öğretilen bilgi hep tüketim esaslı. ‘Şunu bitir, gerisini merak etme’ anlayışı var. Lise bitse, üniversiteye geçsem,  o bitse bir meslek sahibi olsam… Hep tüketim esası var. Peki, nasıl bakmalıyız? Kendi vücudumuz dâhil, eşyayla ilişkimize emanet olarak bakmalıyız. Bugün gıdanın, kıyafetlerinin mesuliyetini taşıtabiliyor muyuz çocuklarımıza?
   </p>
   <p>
    <strong>
     -Bilginin mesuliyetini taşıtabiliyor muyuz? Herhâlde esas mesele bu...
    </strong>
   </p>
   <p>
    Evet, ‘Öğrendim geçtim ve bitti’. Oysa her bilgi bize emanettir ve biz ondan mesulüzdür. Çünkü onunla kurduğumuz ilişkiden dolayı bunun hesabını vereceğimize iman ediyorsak, çocuğa vereceğimiz eğitimde, öğretilen bilginin onun üzerinde bir sorumluluk olduğunu bilerek eğitim vermemiz gerekir. Eğitilmiş insanın farkını bunlar gösterir. ‘Eğitilmiş insan’, sigaranın sağlığa zararlı olduğunu bildiği hâlde onu içmez. Bilmek ayrı, onu hayata geçirmek ayrı bir şey. Sistemi sadece bilgi esaslı yaptığınız zaman bir şey kazandıramıyorsunuz ama sistemi ahlak esaslı kodladığınız zaman bunları sağlamış oluyorsunuz.
   </p>
   <p>
    <strong>
     -O zaman önce amaçları mı belirlemek lazım?
    </strong>
   </p>
   <p>
    Bir profil koymak gerek. Bu profilde de eğitilmiş kişinin bilgi esaslı değil, davranış esaslı olduğunun belirlenmesi önemli. Bu da öğrenci merkezli bir eğitim sistemiyle mümkün. İçeriği tamamen bir kenara bırakıp, insanı merkeze alacaksınız. İhtiyacı olan noktalarda destek verecek ama bunu seçme ve karar verme yetkisini de bireye veya veliye vereceksiniz. Çeşitli ülkeler var aslında bunu deneyen.
   </p>
   <p>
    <strong>
     -Sınav sistemimizin sürekli değişmesi bununla mı alakalı? Amaç tam olarak belirlenemiyor mu?
    </strong>
   </p>
   <p>
    Makro açıdan detaylıca bir plan hazırlanıp, vizyon çizilip ona göre çalışma yapılması zor bir saha. İçerik merkezli kurduğunuzda mutlaklaştırıyorsunuz. Oysa kâinat mutlaklık üzerine değil, değişim üzerinedir. Hiç bir gün güneş aynı saatte doğmaz. Ancak bu değişimi, dinamizmi yakalamış eğitim sitemleri insanla bütünleşebilir. Bu konuda sağduyulu, stratejik davranıldığını düşünmüyorum. Çünkü tek bir yapı, tevhid-i tedrisat var karşımızda. Sorun da işte tam burada. Tek yapı, tek içerik. Herkese aynı eğitimi vereceğinizi varsaydığınız bir sistem değişime ne kadar ayak uydurabilir ki! Yapamazsınız. Hakkâri’deki çocuğa da aynı eğitimi vereceksin, İstanbul’dakine de. Kim baskınsa, kim güçlüyse onun taleplerine göre eğitimin içeriği değişir.
   </p>
   <p>
    <strong>
     -Kendi sorunlarını çözmeyen gençler de aslında bu sitemin sonucu mu? Müzakere ve mücadele yetenekleri olmayan gençler yetişiyor. Kendi başlarına kaldıklarında ya da aile kurduklarında sorunlarını çözemiyorlar.
    </strong>
   </p>
   <p>
    Havuz problemi ile hep dalga geçilir ya, neden bir yandan dolarken diğer yandan boşalıyor diye.  İşte bilgi hikmetsiz öğretildiği için, bu bilginin neye yaradığını bulmaya da yöneltilmiyor çocuk.  Onun yerine öğretmen, anne-baba karar veriyor. Bir sorunla karşılaştığında hep bir üst makamı buluyor çocuk.  Öyle ki, kent soylu dediğimiz aile tiplerinde, ‘Canım istemiyor, ben gelmeyeceğim!’ diyor çocuk.  ‘Canın istemesiyle’ şekillendirdiğiniz bir hayatı nereye kadar yürütebilirsiniz? Yarın, ‘Benim canım işe gitmek istemiyor’ dediğinde ona bakacak bir sistem yok ki. Bu sistem ‘çocukerkil aileler’ üretiyor. Bir şeyin kararını kim için ve kime göre alıyorsanız erkil odur.  Çocuğa, ‘Şu sınavı yeter ki kazan, yatağını toplamasan da olur.’ deniliyor. Böyle olunca geleceği hesaplayamayan, öngörmediği durumlarla karşılaştığında ne yapacağını bilemeyen, baş etme stratejisi gelişmemiş çocuklar yetişiyor.  Hayatı bir sanal oyun gibi görüyorlar. Bir tuşla başa döneceklerini düşünüyorlar. ‘Anlaşamadık, boşandık. Ne var, yine evlenirim!’ diye düşünüyorlar. Problem çözme becerisi aynı zamanda pratik akletme kabiliyetini de arttıran bir şeydir. Akletme dediğimiz kabiliyet, bilgiyi hazır verdiğinizde gelişmez, tam tersine körelir. Bilgiyi buldurduğunuzda gelişir. Yani siz bilginin ne olduğunu bilip, ‘öğrenci de buna sahip olsun’ derseniz  zekâsını geliştirmezsiniz. Oysa bir bilgi var ama çocuğun bundan kendisi için bir bilgi üretmesini isterseniz o bilgi mutlak bilgi olmaktan çıkar, kullanılacak bir hammadde olur. Böylece onu bilgi üretecek konuma getirirsiniz ki işte orada çocuğun akletme kabiliyetini geliştirmiş olursunuz.
   </p>
   <p>
    <strong>
     -Bu kadar hazır bilgi ve ortam aynı zamanda tek tip ve iradesi zayıf gençlerin yetişmesine sebep oluyor mu?
    </strong>
   </p>
   <p>
    Karar verme mekanizmalarını geliştiremiyoruz. Kararı onlar adına vererek buna tabi olmalarını bekliyoruz. Metazori olan durumlarda karar gerekmez. Tek seçeneğin varsa o karar değildir zaten. Karar olması için iki seçeneğin olması gerekir. Mesela bir okulun genel kuralları vardır ama öğretmen bu kuralları sınıf özelinde alınan ortak bir kararla tekrar güncellerse, yani içten denetim sağlanırsa, sonuç daha başarılı olur. Bunu uygulayan okullarda güzel sonuçlar elde ediliyor. Ayrıca, tektipleştirici her sistem özgüveni düşük,  paranoyaklık seviyesi yüksek sistemlerdir. Sistemin farklılar üzerinden tanımlıyor olması lazım.
   </p>
   <p>
    <strong>
     -2009 yılında ‘değişen aileler’i anlamak adına yaptığınız bir çalışma var. Boşanma oranlarına bakıldığında eğitim seviyesi yüksek olanların  boşanma oranlarının daha yüksek olduğu görünüyor. Burada eğitimle doğrudan bir sebep-sonuç ilişkisi kurulabilir mi?
    </strong>
   </p>
   <p>
    Eğitim seviyesi yükseldikçe kişilerin talebi artıyor, talepler arttıkça da karşılanma oranı düşüyor. İstekleri artan insanın mutluluk oranı düşer. Bu bir kanun aslında. Ücret politikalarınız, çalışma sisteminiz ve şartlarınızı buna uyduramıyorsanız problem olur. Bu sorun evin içine de yansıyor ve boşanma oranları olarak karşımıza çıkıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=E2EC5257CD7733A4DBCD38535CACFCAE?newsId=36846), [web.archive.org (arşiv bağlantısı)](http://web.archive.org/web/20140922010319/http://www.aksiyon.com.tr:80/aksiyon/newsDetail_getNewsById.action;jsessionid=E2EC5257CD7733A4DBCD38535CACFCAE?newsId=36846)
