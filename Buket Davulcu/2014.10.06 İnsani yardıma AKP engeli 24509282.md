# İnsani yardıma AKP engeli

*Buket Davulcu 2014.10.06*

<div class="pNewsDetailMainContent" itemprop="articleBody">
 <p>
  Devlet yardıma engel olur mu? Bu soruya Kimse Yok mu Derneği’nin ‘izinsiz yardım toplama yetkisini’ hiçbir hukuki gerekçe olmaksızın kaldıran Bakanlar Kurulu kararı cevap veriyor!
 </p>
 <p>
  Kendi halkına ve dünyaya yardım eden bir derneği kapatmak için ‘üstün gayret’ gösteren bir devlet var mıdır?  Siyasi bir linç kampanyasına maruz kalan Kimse Yok mu Derneği’nin ‘izinsiz yardım toplama yetkisi’ gazete manşetleri(!) delil gösterilerek İçişleri Bakanlığı’nın talimatı ve Bakanlar Kurulu kararıyla kaldırıldı. Yardımsever Anadolu insanının hayır kapısına devlet kilit vuruyor!
 </p>
 <p>
  2008’de TBMM’den üstün hizmet madalyası ve beratı almış, Birleşmiş Milletler Ekonomik ve Sosyal Konseyi (ECOSOC) danışman üyesi olan bir derneğin yardım faaliyetlerinin önüne geçiliyor olması sadece Türkiye’de değil, uluslararası toplum nezdinde de tam bir skandal! 2006’dan bu yana tüm denetimlerden başarıyla geçmiş ve hakkında düzenlenen raporlarda da ‘kamu yararına çalışan dernek statüsünün devamı’ yönünde karar verilmiş. Üstelik ‘izin almadan yardım toplayabilecek kuruluşlardan sayılma kararı’nın iptalini gerektirecek hiçbir gerekçe olmadığı da denetçi ve müfettişler tarafından rapor edilmiş. Bütün bunlara rağmen derneğin yetkisi hukuka aykırı bir şekilde İçişleri Bakanlığı’nın talebi ve Bakanlar Kurulu kararıyla elinden alındı.
 </p>
 <p>
  İşin en ilginç tarafı da 30 Eylül’de Bakanlar Kurulu toplantısından sonra konuşan Başbakan Yardımcısı Bülent Arınç, “Kimse Yok mu’yla ilgili bir kararın henüz bir yerde yayımlandığını veya imzalandığını ben şahsen duymadım.” demişti. 22 Eylül 2014 tarihli belgede ise imzası var! Üstelik Arınç’ın, “Dün yardım toplama izni verdim, bugün canım istedi alıyorum olmaz. Bunun bir dayanağının olması lazım. Böyle bir dayanak olmadığı takdirde o dernek veya vakıf yöneticileri tarafından şüphesiz Bakanlar Kurulu aleyhine de yargı yoluna gidilebilir.” açıklaması da hayret verici. Olumlu teftiş raporlarına rağmen hukuksuz alınan bu karar, hukuki güvenlik, devletin devamlılığı ve devlete güven ilkesine de aykırı.
 </p>
 <p>
  Kimse Yok mu Derneği Genel Başkanı İsmail Cingöz’ün dikkat çektiği önemli noktalardan biri, derneğin yaptığı bütün çalışmalarda gerek Türk yetkililerin gerekse yardım götürülen ülke yetkililerinin denetim mekanizmalarının her aşamada devrede olması. Dolayısıyla ‘Bu karar niçin verildi?’ sorusu cevapsız!
 </p>
 <p>
  Bu arada, Kimse Yok mu Derneği hukuki süreci başlattı.  Derneğin avukatı Muhammet Enes Hazır, bu hukuksuz talimatı veren İçişleri Bakanı Efkan Ala ve İçişleri Bakanlığı Müsteşarı Seyfullah Hacımüftüoğlu başta olmak üzere haksızlığa ortak olan kamu görevlileri ve dernek hakkında yalan haber yapan medya yöneticileri ile çalışanları hakkında suç duyurusunda bulundu. Danıştay’a yürütmenin durdurulması için dava  açıldı. Ayrıca dernek 100 milyon lira değerinde maddi tazminat talebinde bulundu.
 </p>
 <p>
  <img alt="" height="556" src="http://web.archive.org/web/20150705211241im_/http://medya.aksiyon.com.tr/aksiyon/2014/10/06/insani-yardimaa2.jpg"/>
 </p>
 <p>
  <strong>
   Dünyaya izahı imkânsız
  </strong>
 </p>
 <p>
  Kimse Yok mu Derneği, 113 ülkede faaliyet yürüten bir dernek. Gittiği yerlerde kalıcı bir düzen de inşa ettiği için yardım edilen ülkelerden tepkiler geliyor. Dernek Başkanı İsmail Cingöz, Somali’de birçok devlet yetkilisinin bu karara isyan ettiklerini ve üzüntülerini paylaştıklarını söylüyor: “Somali devlet yetkileri Türk büyükelçiliğine gitmek istediklerini de dile getirdiler. Derneğin bu ülkeye yaptığı yardımları en iyi bilen biziz, diyorlar.” Diğer yandan Kimse Yok mu, BM ile yardım dağıtma yetkisine sahip Türkiye’deki iki dernekten biri. Bu hukuksuzluğun izahını onlara da yapmak imkânsız olduğu gibi Türkiye’nin imajını sarsacağı da bir gerçek. Ne yazık ki bu haksız uygulamaların ancak otoriter ve antidemokratik ülkelerde olduğu gerçeğiyle Türkiye yüzleşmek zorunda kalacak!
 </p>
 <p>
  <strong>
   Bağışlar durmayacak, gönüllü sayısı artacacak
  </strong>
 </p>
 <p>
  Halk bir yardım kuruluşuna yapılan bu linç girişimini anlamıyor. Bayram öncesinde dernek gönüllülerini üzen karar vicdanlara da sığmıyor. Fakat dernek, çalışmalarına ve projelerine ara vermeden devam edecek. Kimse Yok mu Derneği Genel Başkanı İsmail Cingöz, doğusuyla batısıyla birçok şehirde ve 72 ülkede bu bayramda da kurbanların kesileceğini söyledi. Ayrıca 53 bin civarında olan gönüllü sayısının da 250 binlere ulaşması hedefleniyor. Derneğin izinsiz yardım toplama yetkisi kaldırılsa bile hayırseverler derneğin genel merkezine, şubelerine giderek ya da online bağış yaparak desteklerine devam edecek.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/sivil-toplum/insani-yardima-akp-engeli_539559), [web.archive.org (arşiv bağlantısı)](http://web.archive.org/web/20150705211241/http://www.aksiyon.com.tr:80/sivil-toplum/insani-yardima-akp-engeli_539559)
