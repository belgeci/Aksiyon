# Genç ombudsmanlar

*Buket Davulcu 2013.03.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bazı okullarda artık kavganın yerini müzakere aldı. ‘Akran arabuluculuğu’ sistemiyle anlaşmazlıklar büyümeden tatlıya bağlanıyor. Okuldaki şiddetin panzehiri olabilecek sistem 7 yıl İzmir’de uygulandı ve başarılı oldu. Şimdi sıra İstanbul’da…
  </font>
 </div>
 <div id="newsText">
  <font class="detail-text">
   <p>
    Son yıllarda okullarda artan şiddet olayları öğrenciler arasında kanıksanmakla birlikte meşruiyet de kazanıyor. Ayrıca şiddetin bir korunma yöntemi olarak algılanması kavganın tercih edilmesinde hayli etkili. Yaşananlar, münferit olaylar olarak kalmıyor; öğrencilerin eğitim hayatını, öğretmen ve yöneticileri, okulun huzurunu olumsuz etkiliyor. Zamanla okuldan uzaklaşan çocuklar suça ve kötü alışkanlıklara meyledebiliyor. Basit anlaşmazlık gibi görünen olaylar aslında uzun vadede geleceklerini etkiliyor. Hâl böyle olunca sorunun çözümü adına caydırıcı yollar aranıyor. Bu arayışın sonucu olarak bulunan yollardan biri ‘arabuluculuk sistemi’. İzmir’de 7 yıldır uygulanan sistem öğrencilere sorunlarını kavganın dışında çözebilecek alternatif yöntemler olduğunu gösteriyor.
   </p>
   <p>
    İlk olarak Buca Aybers Hikmet Karabacak Lisesi’nde hayat bulan projeyle anlaşmazlıklar kavgaya dönüşmeden çözülüyor. Alper Türkmen iki senelik arabulucu. 45’ten fazla anlaşmazlığı çözmüş. Anlattığına göre yöntem basit: “Hakaret etmeyeceksin, karşındakini sabırla dinleyeceksin.” Elbette işin bir formülü var. Öfkeli taraflar önce arabulucu odasına alınıyor. Bu sakinleştirmede önemli rol oynuyor. Ardından arabulucu ve tartışan taraflar, ‘üçgen masa’ etrafında oturuyor. Arabulucu, sorularını sıralıyor: “Ne oldu? Neden tartıştınız? Öfke anında birbirinize karşı ne hissettiniz?” Çatışan tarafların birbirini anlayıp anlamadıklarını öğrenmek için “Arkadaşın ne hissetmiş?” sorusu yöneltilerek empatik yansıtma yapılıyor. Taraflar birbirini anladıktan sonra çözüm bulma aşamasına geçiliyor. Çözüme dair alternatifler sunuluyor ve uygun olup olmadığı sorgulanıyor. Ortak kararla barış sağlanıyor. Alper, son basamak olarak kavga eden arkadaşlarına arabuluculuk formunu imzalatıyor. Bu form aslında yazılı bir sözleşme. Bütün anlaşmazlıklar kayıt altına alınıyor. Aynı problem tekrar yaşanırsa arabulucu yine devreye giriyor; ama bu kez elinde bir önceki olayda alınan kayıtlarla birlikte.
   </p>
   <p>
    Aybers Hikmet Karabacak Lisesi’nde başarılı sonuç alınması üzerine sistem İzmir genelindeki 50 okulda uygulanmaya başladı. Bugüne kadar 1100 kavgaya müdahale edildi ve 1023’ü barışla sonuçlandı.
   </p>
   <p>
    Alper başından geçen bir olayı şöyle anlatıyor: “Geçenlerde bir sınıf arkadaşım, ‘Neden bakıyorsun?’ dedi. ‘Sana bakmadım, baktıysam bile kötü bir niyetim yoktur’ dedim. Üstüme geldi. Sinirlenip bana vurdu. Şiddet kullandığı hâlde sesimi çıkarmadım. Rehber öğretmenimiz Feridun Balcı’ya gittim. ‘Arabuluculuk yapılmasını istiyorum’ deyince Feridun Hoca çok mutlu oldu. Bir arkadaşımız bize arabuluculuk yaptı. Arkadaşım benden özür diledi. Böylece sorun tatlıya bağlandı.”
   </p>
   <p>
    Arabuluculuk sadece çatışan tarafları uzlaştıran bir sistemden ibaret değil. Alper’in tecrübelerine bakılırsa kişinin kendisine de uygulayabileceği bir yöntem: “İnsan kendisiyle de çatışır. Mesela ders çalışmak istemediğimde bunu çok yaşıyorum. Şimdiki hâlimle geleceğim arasında empati kuruyorum. Kaybedeceklerimi ve kazanacaklarımı düşünüyorum. Karar alıyorum ve uyguluyorum. Anlayacağınız kendime de arabuluculuk yapıyorum.”
   </p>
   <p>
    Bir başka arabulucu, sistemle tanışmadan önce karıştığı kavga sonucu hapse düşen Barış Mutlu. Daha lise 2’nci sınıfta iken soğuk duvarlar arasında 2 ay geçirmiş Mutlu. Bu süre onun ruh dünyasında 20 yıla denk iz bırakmış. Ağız dalaşıyla başlayan anlaşmazlık yaralanmayla sonuçlanmış. Öfkesini kontrol edememe acı bir deneyime dönüşmüş. Ve mahpusluk günleri kulağına unutamayacağı bir küpe takmış. Şimdi geldiği noktada “İnsan, şiddet kullanmadan da güçlü olabilirmiş.” diyor ve anlaşmazlıklara, kavgalara çözüm üretiyor.
   </p>
   <p>
    Peki, bu sistem nereden çıkmış? Sistemin mimarı, Dokuz Eylül Üniversitesi Anlaşmazlık Çözümü Araştırma ve Uygulama Merkezi (AÇMER) Müdürü Prof. Dr. Abbas Türnüklü. TÜBİTAK ve Dokuz Eylül Üniversitesi’nin destek verdiği proje üzerinde bir yıl çalışmış ve ortaya ‘Akran arabuluculuğu sistemi’ çıkmış. Türnüklü’ye göre, sistem toplumdaki anlaşmazlıkların kemikleşmeden çözülmesinde en etkili yollardan biri. Bir alamda ‘toplumsal uzlaşma sistemi’ denebilecek sistemle farklılıkların anlaşmazlık sebebi değil, zenginlik olduğu anlatılıyor.
   </p>
   <p>
    Prof. Dr. Türnüklü’nün en büyük destekçisi Aybars Hikmet Karabacak Lisesi Rehber Öğretmeni Feridun Balcı. Onun bu projeyle yolu ise ilginç bir şekilde kesişmiş. 2006 yılında okullarında yapılan bir analiz sonucunda güvenlik sorunu ortaya çıkmış. Her öğretmene bir proje verilmiş. Balcı araştırmaları sonucunda üç bilimsel kurama ulaşmış. Sosyal etkileşim, iklim ve kontrol kuramı. İklim kuramında ‘Okulun pozitif iklime sahip olması için neler yapılması lazım?’ sorusu onu yeni araştırmalara sevk etmiş. Fiziksel güvenlikle duygusal-psikolojik güvenlik kavramlarının farklı ele alınması dikkatini çekmiş. Peki, duygusal psikolojik güvenlik nasıl sağlanacak? Feridun Bey’in gözünde her ferdin okulda kendini mutlu, huzurlu, evindeki gibi güvenli hissettiği özgür bir ortam canlanmış. Anlattıklarına bakılırsa bu bir denklem aslında. Anlaşmazlıkları yapıcı çözeceksin ki iklim pozitif olsun! Çatışma çözümü ile ilgili araştırmalar yaparken Prof. Dr. Abbas Türnüklü ile tanışmış. Türnüklü de kendi çalışmasını uygulayacağı pilot eğitim kurumu olarak onun görev yaptığı liseyi seçmiş. 2006-2007 eğitim sürecince arabuluculuğu Feridun Bey yapmış. Eğitimler bittikten sonra görev öğrencilere devredilmiş. Zira projenin adı ‘akran arabuluculuğu’. Eğitime katılan öğrencilere sertifika da veriliyor. 1200 arabulucu Buca Millî Eğitim Müdürlüğü ve Dokuz Eylül Üniversitesi Sürekli Eğitim Merkezi onaylı sertifika almış. Bu yıl 5 bin öğrenciye daha sertifika verilecek. Geçen yıl, İzmir Karabağlar’da 8’inci sınıf öğrencisi H.K.nin bıçakladığı öğretmeni Rabia Sevilay Durukan’ın hayatını kaybettiği olaydan sonra ortaokullarda da uygulanmasına karar verilmiş.
   </p>
   <p>
    <strong>
     Arabuluculuk hayat tarzı oluyor
    </strong>
   </p>
   <p>
    Bu eğitimleri alan öğrencilerin edindiği donanım hem kendilerine hem aile ve sosyal hayatlarına yansıyor. Âdeta barıştırma makinesi gibi çalışıyorlar. Kardeşlerinden komşularına kadar herkesin arasını yapıyorlar! Mesela anne-babası boşanma arifesine gelen bir öğrenci 4 yıllık arabuluculuk deneyimiyle ailesinin parçalanmasını önlemiş. Ebeveynini konuşmaya ikna eden genç kız, onlara empati kurdurarak, duygularını yansıtmalarını sağlamış. Taraflar birbirlerini sakince dinleyince hatalarını fark edip barışmışlar.
   </p>
   <p>
    Yöntemin bu kadar işe yaradığını öğrenince “Acaba ders olarak öğretilemez mi?” sorusu akıllara geliyor. Prof. Türnüklü, projenin gönüllülük esasına dayandığını vurguluyor: “Ders olarak okutulunca birçok öğrenci insan ilişkilerinden sınıfta kalıyor. Sosyal kategorideki değerleri ancak gönüllülük esasına bağlı olarak öğretebilirsiniz.”
   </p>
   <p>
    Feridun Balcı, arabuluculuk sisteminin anlaşmazlıkların çözümünde ne kadar etkili olduğunu, öğrencilerinin tecrübelerini ve bu metodun hayatın her alanına temas ettiğini ‘Okulda şiddeti dönüştürmek’ adlı kitabında da anlatıyor. Kitabın son bölümündeki veriler, sistemin huzuru ve güvenliği sağladığının en iyi göstergesi. 2006’da ‘toplam disiplin cezaları’ yüzde 36 iken 2012’de aynı oran yüzde 6’ya düşmüş. Yüzde 21 oranındaki ‘fiziksel şiddet sebebiyle verilen disiplin cezaları’ ise sıfırlanmış.
   </p>
   <p>
    Sistemin başarısı, yayılmasında da etkili oluyor. İzmir’in Konak ilçesinde 32 lisede 6 bin arabulucu yetiştirilmesi hedefleniyor. Ayrıca İstanbul Eyüp’teki 40 okulda bu sistem devreye girecek. İstanbul Kalkınma Ajansı (İSTKA) tarafından desteklenen ‘Eğitim yoluyla şiddetin azaltılması ve suçun önlenmesi’ projesi kapsamında geçen haftalarda rehber öğretmenlere eğitim verildi. Yakın zamanda da 30 saatlik dersle öğrencilere anlatılacak ve yeni arabulucular seçilecek.
   </p>
   <p>
    <strong>
     Arabulucuyu öğrenciler seçiyor
    </strong>
   </p>
   <p>
    Öğrenciler çözümü bulacak arabulucuları kendileri seçiyor. Empati yapabilenler ile iyi dinleyici, güvenilir, sırdaş ve sabırlı olanların arabulucu olma şansı yüksek. “Anlaşmazlık yaşadığında sana kimin yardım etmesini istersin? Seni en iyi kimin dinleyeceğini düşünürsün?” gibi sorular yöneltiliyor öğrencilere. Onlar da bu vasıflara sahip olduğunu düşündüğü üç ismi bir kâğıda yazıyor. Kâğıtlar toplanıp en çok yazılan isimler seçiliyor ve arabuluculuk eğitimine dâhil ediliyor. Herhangi bir anlaşmazlıkta ilk olarak devreye herkesin bildiği o isimler giriyor. Sınıfın mevcuduna göre 8-15 arasında arabulucu seçiliyor. Hemen her iki üç kişiye bir arabulucu düşüyor.
   </p>
   <p>
    Mezun oldu ama
   </p>
   <p>
    hâlâ arabulucu
   </p>
   <p>
    Dokuz Eylül Üniversitesi Beden Eğitimi Öğretmenliği 1. sınıf öğrencisi Aslı Çatalağaç da lisede arabulucu olan öğrencilerden. 4 senelik tecrübesi var. 70’in üzerinde kişiyi barıştırmış. Tabii bunlar sadece kayıt altındakiler. Günlük hayatında yaptığı arabuluculuğun haddi hesabı yok. Hem tecrübelerini dinledik hem de bir üniversiteli olarak hayatını nasıl etkilediğini sorduk. Mezun olduğu lisesinde yaptığı bir arabuluculuğu anlattı önce: “Okulumuz, cemevi ve caminin olduğu bir yerdeydi. İnanç, kültür farklılıklarından kaynaklanan değer çatışmaları yaşanabiliyordu. Mesela, şive bozuklukları çok sıklıkla karşılaştığımız kavga sebeplerindendi. Bu konuda hayli zorlanıyordum. Ancak hiçbir sorun çözümsüz değil! Çözüme kavuşturduğunuzda sorunların ne kadar basit olduğunu anlıyorsunuz.” Aslı, arabuluculuğu öylesine içselleştirmiş ki bindiği otobüste şoför ve yolcu arasındaki anlaşmazlığı bile çözmüş. Sadece sosyal çevresinde değil, sistem evde de devreye giriyor: “Çöp dökmeye giderken bile ailemle müzakere yapıyorum. ‘Çöp dökmeye giderim ama şu işim yarım kalacak. Sen de bana bu konuda yardımcı olur musun? diyorum.’ Ya da sonra gitmek gibi alternatifler üreterek karşımdakini kırmadan çözüm bulmaya çalışıyorum.”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Alper, 20 March 2013, 21:54
> Evet burada adı geçen Alper benim ve herkeme söylemek istediğim bişey var: Kavga edildiğinde kazanan taraf olmaz ama kavga edilmezse kaybeden taraf da olmaz, her iki taraf da kazanır.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=35103), [web.archive.org (arşiv bağlantısı)](http://web.archive.org/web/20130509053940/http://www.aksiyon.com.tr:80/aksiyon/newsDetail_getNewsById.action?newsId=35103)
