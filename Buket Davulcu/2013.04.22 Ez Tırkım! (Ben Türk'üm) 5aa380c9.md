# Ez Tırkım! (Ben Türk’üm)

*Buket Davulcu 2013.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhuriyet dönemindeki ‘Türkleştirme’ politikasından Urfa’daki Türkmen aşiretleri de nasibini almış. Kürt-Türk ayırt etmeksizin uygulanan sistematik zulmün en trajikomik hikâyesini okuyacaksınız.
  </font>
 </div>
 <div id="newsText">
  <font class="detail-text">
   <p>
    Türkmen aşiretlerin en kalabalık olduğu illerden biri Şanlıurfa. Kıl çadırında konar-göçer hayat süren Türkmenlerin Anadolu’ya gelişleri öyle kolay olmamış. Dağlar aşılmış, develer satılmış… XI. yüzyılda başlayan Türk göçüyle  Doğu ve Güneydoğu Anadolu’ya gelmişler. Malazgirt Savaşı  sonrasında (1071) geniş kitleler halinde Orta Asya’dan Anadolu’ya geçişleri ise  XIV. yüzyıla kadar devam etmiş. Rumeli’ye göç edenler  de olmuş.  Yerleşik düzenlerini ancak XVII. yüzyılın sonlarına doğru kurabilmişler. Osmanlı’dan günümüze aşiret yapılarını korumuşlar; ancak göç ettikleri yerlerde yaşadıkları kültürel etkileşim, bazı değişimleri beraberinde getirmiş. Kendini Kürt olarak tanımlayan ve hiç Türkçe bilmeyenler var. Hatta Kürtlerin kader ortağı olmuşlar. Yakılan köyler, yıkılan yuvalar, dağa çıkan gençler… Türk-Kürt ayırt etmeksizin sistematik bir zulme dönüşmüş yaşananlar. ‘Bölgenin kaderi’ haline getirilmeye çalışılan manzaradan herkes rahatsız.   Açılım sürecinden onlar da ümitli.
   </p>
   <p>
    <img alt="" height="291" src="http://web.archive.org/web/20140405182839im_/http://medya.aksiyon.com.tr/aksiyon/2013/04/22/5095901.jpg"/>
   </p>
   <p>
    58 Türkmen köyü, Karacadağ eteklerini süslüyor. İlk durağımız Siverek’in Karabahçe köyü. Taş tarlası gibi her yer. Anadolu’nun kâşif ruhlu insanları Karacadağ’dan yuvarlanan irili ufaklı bu taşlardan çit yapmış evlerin etrafına. Üç köyde binlerce ailenin hikâyesine ortak olduk. Bir kapıyı çalmak yeterli. Aşiret yapısı hâkim olduğundan, herkes yakın veya uzak akraba.
   </p>
   <p>
    Bize evini açanlardan biri Peltek ailesiydi. Özel günlerde giyilen kıyafetleriyle karşıladılar. Doğrusu Karabahçe’nin toprak rengine kadınların allı morlu entarilerinin renk kattığını söylemek gerek. Başlarına bağladıkları aksesuarın ismi hırbi. Evli kadınların boynunda kitan denen şallar var. Bunu bekâr kızlar tak(a)mazmış. ‘İnsanı kıyafeti karşılar, fikirleri uğurlar’ diye boşuna dememişler. İçeri girip demlenmiş çay eşliğinde, uzun sohbetler ettik. Karabahçe’deki Türkmen aileler Kütçe konuşuyor. Türkçe bilenlerin çoğu okula gidenler. Yaşı ilerlemiş olanlar hiç Türkçe bilmiyor. Buralara nereden, nasıl geldiklerini, hayatlarının değişip değişmediğini soruyoruz. Aile büyüklerinden İbrahim Petek, “Duyduklarımız, bildiklerimiz.” diye başlıyor. 1630’lu yıllarda Şanlıurfa’nın Cülap bölgesine 84 bin hane olarak gelmişler. Yaklaşık 400 yıldır bu bölgedeler. Halk arasında Türkmen aşiretine Türkan aşireti de deniyor. 5 bin aile var Karabahçe’de. Eskiden yaylalara gidilip çadır açılırmış. Şimdilerde pek yapılmıyor.
   </p>
   <p>
    Cumhuriyet dönemindeki ‘Türkleştirme politikası’ndan, ne trajikomiktir ki, Türkmenler de nasibini almış. Kürtçe konuşmanın yasak olduğu dönemlerde Türk olduklarını bile ifade edememişler. İbrahim Bey’in askerlik yıllarında annesiyle Kürtçe konuştuğu için yediği dayak, ailesine hasret bırakmış onu. 12 Eylül’deki zulümlerin şahitlerinden biri aynı zamanda. Köy meydanında erkeklerin çırılçıplak soyularak dolaştırıldığını, ölesiye dövüldüklerini dün gibi hatırlıyor. Belli ki Türk-Kürt bakmaksızın sistematik bir zulüm uygulanmış. Çoğu ‘devlet adına’ yapılmış sözde.
   </p>
   <p>
    <img alt="" height="225" src="http://web.archive.org/web/20140405182839im_/http://medya.aksiyon.com.tr/aksiyon/2013/04/22/5195902.jpg"/>
   </p>
   <p>
    İbrahim Bey, Türkmenlerin ve Kürtlerin devlete ‘itaat’ kültürüyle bağlı oldukları hâlde bunların yaşanmasını düşündürücü buluyor: “Karabahçe’de hiçbir sorun yokken ve Kürtler için devlet her daim kutsalken defalarca dövüldük. Sebep? Kürtçe konuşuyorduk, şalvar giyiyorduk, puşi takıyorduk. Hatta büyüklerimiz onca zulmün ardından, yine de ‘Devlet sopası acıtmaz’ derdi.” Haliyle bölgede yaşananlar insanları yıpratmış, küstürmüş. Onların deyimiyle, ‘Jön Türkçülük, Jön Kürtçülüğü doğurmuş’. Dille, kültürle kısacası geçmişle köprüler yıkılırken insanların dünyası da hercümerç olmuş.
   </p>
   <p>
    Karabahçe’de Türkmen olmasına rağmen 2 kişi dağa çıkmış. Çoğumuzun haberlerden hatırlayacağı 2008 yılında Mersin’de kendini patlatan ve 13 polisin yaralanmasına sebep olan ‘Kemal Yoldaş’ kod adlı Müslüm Güneşoğlu’nun ailesi de Karabahçe Türkmenlerinden.
   </p>
   <p>
    86 yaşındaki babası Hamza Güneşoğlu, oğlunun dağa çıkışını tetikleyen olayı hâlâ sesi titreyerek anlatıyor. Seçim sandığında görevliyken bir astsubay gelip, “Ne geziyorsun buralarda?” diyerek terslemiş onu. “Ben görevliyim.” demesine rağmen karakola götürüp işkence ederek dövmüşler. Bu olaydan kısa süre sonra Müslüm, “Diyarbakır’a gidiyorum.” diyerek ortadan kaybolmuş. 5 sene ailesi hiç haber alamamış, ta ki Mersin’deki patlamaya kadar. Ailenin acısı hâlâ taze. Geride anne-babası ve dokuz kardeşi kalmış.
   </p>
   <p>
    Acı ve umudu aynı anda yaşıyorlar. Kardeşi Murat Güneşoğlu ve ailesinin bir sürü ‘keşke’leri var: “30 yıldır yaşanan bu sorun için çözüm çalışmaları şimdi değil de 30 yıl önce yapılmış olsaydı daha çok şey değişmiş olacaktı. Belki Müslüm ölmeyecekti. Bu kadar kayıp verilmeyecekti.”
   </p>
   <p>
    <img alt="" height="199" src="http://web.archive.org/web/20140405182839im_/http://medya.aksiyon.com.tr/aksiyon/2013/04/22/5295902.jpg"/>
    ‘Silahlar sussun’ bir slogandan çok dua olmuş dillere. Çözüm için atılan her adım bir ümit. Ateş artık düştüğü yerden fazlasını yakıyor. Vakit akşama yaklaşırken ziyaretimizi bitiriyoruz ama yolculuğumuz devam ediyor. Dağlarla çevrili bir üçgenin içinden geçerek Çıkrık köyüne varıyoruz. Köyün adı ‘çığır açmak’ tan geliyor. Yol boyunca âdeta tecelli ediyor bu isim. Zira uzun ve bir o kadar bozuk yolları bırakıyoruz geride, aynı yoldan dönmek üzere!
   </p>
   <p>
    Hayvancılık bölgede geçim kaynağı. Tarım çok az ve Karacadağ pirinci en meşhuru. 8 bin nüfusu var köyün. Bu kez, Abdülkerim İrim’in evine konuk oluyoruz. Evlerde genellikle yer minderleriyle döşeli geniş bir oda bulunuyor. Dizlerimizin üzerine oturup dinlemeye koyuluyoruz. Bölgenin yapısı ve dokusu ölçüsünde onlar da değişim yaşamış. Cumhuriyet’in ilk yıllarına dair acı hatıralar biriktirmişler. Mesela herkesin dilinde ‘efsane’ gibi dolaşan bir olay var. Devlete başkaldıran bir şahıs o dönemde Çıkrık köyünden geçmiş. Onun geçtiği bütün köyleri yağmalamış devlet. Hayvanlar, yiyecekler, yataklar ne varsa… “Bizim köyden bile değildi!” diyorlar. Yaşananlar bu kadarla sınırlı değil. Mesela Siverek’teki camiler, ot doldurulup at ahırı yapılmış. Hüzünlendiğimizi görünce Abdülkerim Amca, yüzleri güldüren bir olayı paylaşıyor. Kürtçenin yasak olduğu dönemde, jandarma at arabasını durdurup “Kimsiniz? Nereye gidiyorsunuz?” diye sıralıyor soruları. Zavallı adam Türkçe konuşamayınca el kol hareketleriyle anlatmaya çalışıyor. Hâlden hâle giriyor derdini anlatmak için. Sonra bırakıyorlar, yoluna devam ediyor. Belli ki, jandarma da gülüp geçmiş hâline.
   </p>
   <p>
    Türkmen köylerinde yaşananlar Kürt köylerindekinin bir izdüşümü. Sadece etnik kimliğe dayalı, ütopik bir toplum özlemi acı manzaralar bırakmış geride. Köyden ayrılırken gözümüze takılan ayrıntıyı atlamayalım. Bir zamanlar develerin sırtını süsleyen el dokuması heybeler şimdi motosikletlerin üstünü süslüyor. Bir de sadece Çıkrık köyünde açan ‘arpa’ çiçeğini unutmamak lazım.
   </p>
   <p>
    <img alt="" height="302" src="http://web.archive.org/web/20140405182839im_/http://medya.aksiyon.com.tr/aksiyon/2013/04/22/5395901.jpg"/>
    İkindi zenginliğini kaybederken resimlere malzeme olan tabiat bütün güzelliğiyle tecelli ediyor bu topraklarda. Dağ neler anlatırmış, su neler fısıldarmış insana, Urfa’nın Suruç ilçesindeki Aşağıkarıncalı köyüne yolumuz düşünce anladık. Diğer köylerde olduğu gibi burada da Türkmen olmalarına rağmen Kürtçe konuşuyor insanlar.
   </p>
   <p>
    Suruç Türkmenlerinden Üstük ailesinin misafiriyiz bu kez. Akşamın karanlığı çoktan çökmüş, ev ahalisi çay eşliğinde televizyon seyrediyor. Yer minderlerine sıralanan insanların arasına karışıyoruz biz de. Televizyon kapanıyor ve gerçek hayattan kareler devreye giriyor. Üstük ailesi bölgelerinin yeterince tanınmadığından dertli. Bölgenin sadece Kürt sorunuyla anılmasından rahatsızlar. Batı’da farklı bir algı oluşturulduğunu televizyonu işaret ederek anlatıyorlar esprili bir dille: “Şu kutuya baksanız burada her gün kavga var. Mesela Urfa’daki Gümrük Han’a gitseniz Türk, Kürt, Arap’ı bir arada çay içerken görebilirsiniz. Hatta burada Türk-Kürt meselesinden kavga çıkmaz; ama tavuk meselesinden kıyamet kopar.” Kardeşlik diye çekilen fotoğraflar aslında bölgenin tabii manzarası. Mesela Şeyhu Bey’in kaynı İbrahim Yaşar, Kürt. Kız alıp veriyorlar Kürt köylerinden.
   </p>
   <p>
    Onun oğlu Eyüp Üstük, Harran Üniversitesi Elektrik Teknisyenliği bölümünde okuyor. Televizyonda izlediği polemiklerin, kavgaların bölgede karşılığı olmadığını söylüyor ve bir örnek veriyor: “ Ortaokuldaki matematik hocamız 4 yıl kaldı burada. Gitmeden bir hafta önce ağlayarak yaşadıklarını paylaşmıştı. Tayini Suruç’a çıktığında herkesten helallik alarak buraya gelmiş. Sanki dönüşü olmayacak gibi. Herkesin çok yardımsever, misafirperver olduğunu hatta hiç tavuk, pirinç almadığını anlatmıştı. ‘Ağlayarak geldim, yine ağlayarak gidiyorum.’ deyişini hiç unutmuyorum.” Eyüp’e, “Kürtçe yerine Türkçe konuşsaydın hayatın değişir miydi?” diye soruyoruz. “Türkçem çok akıcı değil. Şiveli konuşuyorum. Ancak ortaokulda tam öğrenebildim. Türkçesi iyi olanlar daha başarılıydı. Anlamak için çok daha fazla çalışmak zorundaydım. Bir adım geriden takip ediyorduk her şeyi.” diye cevap veriyor. Kürtçenin Doğu’ya hapsedilmesi, onu eğitim hayatında ve sosyal hayatta zorlamış. Okuyan gençlerle bu coğrafyanın değişeceğine inanıyor.
   </p>
   <p>
    Kötü günler de geçirmişler. 1993’te devlet, bazı aşiretleri güçlendirip diğerlerini ezmiş. Bu aşiretlerin isimleri kullanılarak her türlü zulüm yapılmış. Onların deyimiyle ‘memleketin yıkılışı işte o zaman olmuş’.
   </p>
   <p>
    Etkileşim, değişim iyi ya da kötü ortak bir kader inşa ediyor. Urfalı Türkmenlerin hikâyeleri Kürtlerin yaşadıklarıyla o kadar benzeşiyor ki. Kesişim matematiksel bir ifade olsa da sonucu bu topraklarda saklı. Kültürlerin kaynaşması kaçınılmaz. Politize olmamış hayatlardan bunu dinlemek ise daha gerçekçi.
   </p>
   <p>
    Bir demokrasi modeli: Rışvanlılar
   </p>
   <p>
    Rışvanlıların köken olarak Türkmen aşiretinden geldiği söyleniyor. Osmanlı Devleti sınırları dâhilinde yaşayan Türk aşiretleri, Anadolu’nun fethiyle Orta Asya’dan göç etmiş. Aşiretin önde gelenlerinden ve Rışvanlılar Kültür ve Dayanışma Derneği Başkanı Ali Avcı, Rışvanlıların farklı bir yapısı olduğuna dikkat çekiyor: “Alevi, Sunni, Arap, Kürt ve Türklerden oluşan zengin bir kimliğimiz var. Bugün Türkiye’de bir açılım yapılacaksa Güneydoğu’yu anlamak adına incelenmesi gereken bir model.”
   </p>
   <p>
    Karakeçililer de Kürtçe konuşuyor
   </p>
   <p>
    Bölgedeki Türkmen aşiretlerden ve Osmanlı Devleti’nin kurucularından biri de Karakeçililer. Kayı boyundan gelen Karakeçili aşireti hicri 6. asırda Süleymanşah ile Ertuğrul Gazi idaresinde Fırat Nehri’ni takip ederek Rakka üzerinden Anadolu’ya gelmiş. Bu göçle 8 bin civarında Karakeçili Şanlıurfa yöresinde ikamet etmiş. Şanlıurfa ve Siverek’te en yoğun nüfusa sahipler. Yerli motifler, şenlikler ve dernekler yöredeki Türkmenleri bir araya getiriyor. Aşiretinin önde gelenlerinden, aynı zamanda Karakeçili Derneği Başkanı Abdulkadir Akıl, aşiret kültüründe bir arada olmanın önemli olduğunu söylüyor. Bir de tespiti var: “Bugün devletin desteğiyle Türkiye’deki büyük aşiretler bir araya gelse, kimse dağa çık(a)maz.” Akıl, aşiretlerin bölgedeki rollerinden bahsederken Türkmen ya da Kürt aşiretleri diye bir ayrım yapmıyor. Zira konuşulan dil onları ortak bir paydada birleştirmiş. Köylerdeki Türkmen aşiretleriyle şehirde yaşayanlar arasında fark da dikkat çekici. Aslında dil, kültür, gelenek, görenek, şehirleşme ve modernleşmeye dair söylenebileceklere iyi birer örnek bu aileler.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### yusuf karataş, 26 March 2014, 16:53
> öncelikle bu araştırmada emeği geçenlere çok teşekkür ederim.Türkmen boylarını bir arada bulundurmak ve gerekirse rutin olarak kültür buluşması gerçekleştirmek gerekmektedir.  Türkmen aşiretleri, köyleri, kanaat önderlerini buluşturmak için dernek kurulmasını öneririm eğer öyle bir projeyi gerçekleş...

### AYTEN DİRİER, 24 April 2013, 13:19
> Gerçeği yansıtan kaleminize, yüreğinize sağlık. Doğu ve Güneydoğu batıdan önce Türkleşen bölgelerimiz. Oradaki Kayı boyu mensupları, Süleyman Şah ile değil, Anadolu'nun gerçek fatihi daima muzaffer Artuk Bey ile geldiler. Süleyman Şah ve kardeşi Mansur tarafından Arabistan'daki isyanı bastırmaya gön...

### mustafa şimşek, 24 April 2013, 11:55
> Urfa için güzel bir haber olmuş. Urfa’daki Türkmenlerin de aynı mağduriyetleri yaşamış insanlar olduğunu ortaya koyan, sürece katkısı açısından son derece olumlu bir yazı. Emeği geçenlere teşekkürler.

Kaynak: [www.aksiyon.com.tr](http://www.aksiyon.com.tr:80/aksiyon/haber-35370-173-ez-tirkim-ben-turkum.html), [web.archive.org (arşiv bağlantısı)](http://web.archive.org/web/20140405182839/http://www.aksiyon.com.tr:80/aksiyon/haber-35370-173-ez-tirkim-ben-turkum.html)
