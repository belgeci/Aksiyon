# Anneliğin ortak dili

*Buket Davulcu 2014.05.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Baran Uluslararası Öğrenci ve Kültür Federasyonu, Dünya Anneler Günü’nde 63 ülkeden 180 anneyi bir araya getirdi. Anneliği, evlatlarını eğitim için Türkiye’ye gönderenlerin hissiyatından anlamaya çalıştık bu kez.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Onları sembolik ‘bir’ güne hapsetmeyecek kadar değerli görsek de, küçük bir hediyeyle bile mutlu olduklarını hissettiğimizden ‘Anneler Günü’nü her şeye rağmen es geçmez, kutlar çoğumuz. Baran Uluslararası Öğrenci ve Kültür federasyonu da bütün dünyada kutlanan bu günde 63 ülkeden farklı dil, din ve kültürden 180 anneyi İstanbul’da bir araya getirdi. Annelik paydasının dışında onları buluşturan bir sebep daha vardı: Evlatlarını eğitim için Türkiye’ye göndermeleri... Iraklı anne, dilini hiç bilmediği Kırgız bir anneyi işte bu yüzden çok iyi anlıyordu. Çocuklarından ayrılmak zor olsa da onların iyi bir eğitim alması için ‘şafak saymaya’ razı olmuşlardı. Anneliği, evladını hiç bilmediği, görmediği bir ülkeye gönderen annelerin hissiyatından anlamaya çalıştık bu kez.
   </p>
   <p dir="LTR">
    Gözlerimiz anne ve çocuklarını ararken, geleneksel yeşil kıyafetiyle oturan siyahî bir kadın dikkatimizi çekiyor. Anne kız kafa kafaya vermiş, konuştukları dili anlamayanların olduğu bir ortamın verdiği rahatlıkla koyu bir sohbete dalmışlar. Araya girdik… Türk insanının ‘haber olma’ arzusunun karşılığını bulamasak da biraz sohbet ettik. Kamerunlu anne Christine Kemegni matematik öğretmeni. İlk kez kızından bu kadar uzun süreliğine ayrılmış. Kızı Nelly Kemegni, Fatih Üniversitesi 4. sınıf öğrencisi. Çok güzel Türkçe konuşuyor. " Türkiye’ye geldiğimde 16 yaşındaydım. Ailemde yurtdışına çıkan ilk kız benim. Daha önce hiç ayrılmadığımız için biraz zorlansam da alıştım." diyor. Kemegni, Suriyeli bir anneyle bir araya geldiklerinde aynı lisanı konuşmasalar da aralarında oluşan duygudaşlıktan çok etkilenmiş. " ‘Annelik nedir?’ deseniz, ‘İşte budur’ derim." diye tarif ediyor duygularını.
   </p>
   <p dir="LTR">
    Nasıl anlaşmasınlar ki! Mısırlı anne Salma Elaimy "Kızımı her gönderdiğimde ondan ilk kez ayrılıyormuş gibi oluyorum." sözleriyle bütün annelerin ortak hissiyatına tercümanlık ediyor. Mısır’daki iç savaş yüzünden kızlarını Türkiye’ye göndermeye karar vermiş aile. "Burada daha güvende. Eğitimine de devam edecek Türkiye’de. Mısır’da her şey gün geçtikçe daha da kötüye gidiyor." diyor. Dost zor günde belli olur, derler hani. Anneliğin de ne demek olduğunu böyle zamanlardaki fedakârlıklarından, kendilerine rağmen aldıkları kararlardan anlayabiliyoruz, bir nebze de olsa. Aslında bu duygular sadece kendi evlatlarını değil, bütün insanlığı sarıp sarmalıyor. Karşılık beklemeden vermenin, şefkat ve merhametin en güzel örneklerini görüyoruz onlarda. Gazeteci Arash Khamooshi’nin çektiği, dünyanın gündemine oturan fotoğrafı hatırlarsınız belki. İranlı Samareh Ali Nezhad’ın "Başka bir anne de evlat acısını yaşamasın" diyerek oğlunun katilini ipten alırken çekilmiş bir kareydi. Anne sevgisi ve şefkatini küreselleştiriyordu bu resim. Merhametle bakabilmenin ve empati yapmanın dersini veriyordu bize.
   </p>
   <p dir="LTR">
    Dünya anneleri bu anlamlı programda bir araya gelerek güzel bir sinerji oluşturdular. Bir hafta boyunca İstanbul’un tarihî mekânlarını da gezdiler. Aynı zamanda çocuklarının kaldığı yerleri görüp arkadaşlarıyla ve onların anneleriyle tanışma fırsatı da buldular. Üstelik kısa da olsa bir tatil yaptılar çocuklarıyla. Aralarında Türk okullarından dolayı Türkiye hakkında fikir sahibi olanlar da vardı. Evlatlarını bilip güvendikleri insanlara emanet etmenin rahatlığını yaşıyorlardı. Bu da kilometrelerce ötelerde onları teselli ediyordu anlaşılan.
   </p>
   <p>
    Etiyopyalı Aesha (Ayşe) İbrahim ve annesi Widad Zeckaria’nın el ele verdikleri pozu da günün hatırası olarak arşivledik zihnimizde. Anneliğin ‘hâl dili’ bu güzel programda tercümanlık etti onların duygularına. Türkmenistan’a giden hem anne hem evlat olan bir konuşmacının sözü de son cümlemiz olsun: "Git, demek zor. Anneler ‘git’ diyorsa, gidenler değil, onları gönderen anneler kahraman."
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=0EC7948926A62B7E78CA649094557225?newsId=38603), [web.archive.org (arşiv bağlantısı)](http://web.archive.org/web/20140602110545/http://aksiyon.com.tr:80/aksiyon/newsDetail_getNewsById.action;jsessionid=0EC7948926A62B7E78CA649094557225?newsId=38603)
