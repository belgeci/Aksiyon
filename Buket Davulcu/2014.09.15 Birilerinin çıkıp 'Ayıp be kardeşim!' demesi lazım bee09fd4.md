# Birilerinin çıkıp ‘Ayıp be kardeşim!’ demesi lazım

*Buket Davulcu 2014.09.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   AnkarA’nın hareket alanı giderek daralıyor. IŞİD Türkiye’yi tehdit ediyor, Almanya dinliyor, PKK güçleniyor… Prof. Dr. Deniz Ülke Arıboğan’a göre Türk dış politikası da rehin alındı. Yeni Türkiye’ye hoş geldiniz!
  </font>
 </div>
 <div id="newsText">
  <font class="detail-text">
   <p>
    Dış politikada kör, sağır, dilsiz rolü oynayan Türkiye içeride toplumsal fayları kıracak bir çatışmayla raydan çıktı gidiyor. Büyük resme bakmaya çalışanlar ise keskin bir yol ayrımında buluyor kendini. Uluslararası ilişkiler profesörü Deniz Ülke Arıboğan’ın ikiye bölünmüş ve birbirinden nefret eden bir toplumda kendini araya sıkışmış olarak tanımlaması da işte bu yüzden. Bu sıkışmışlık içinde Türkiye ve dünya gündemini konuştuk. Hareket alanı giderek daralan Türkiye’ye hem içeriden hem dışarıdan bakmaya çalıştık. Ortadoğu kaynarken, IŞİD küresel bir güç hâline gelirken, PKK meşruiyetini kazanırken, Almanya bizi dinlerken Türkiye ne yapıyor?
   </p>
   <p>
    <strong>
     -Dış politikada sınırlarına hapsolmuş Türkiye görüntüsü giderek güçleniyor. Türkiye 90’lara geri mi dönüyor sizce?
    </strong>
   </p>
   <p>
    Türkiye üç beş sene önce dünyada parmakla gösterilen bir dış politikaya sahipti. Güç merkeziydi. Batı sistemi ile Doğu arasında önemli köprü vazifesi görüyordu. Şimdilerde bundan uzaklaşma var. Bu sadece Türkiye’nin duruşundan kaynaklanmıyor. Ortadoğu’da, Türkiye’yi merkeze almadan da büyük bir değişim var. Arap Baharı’nın sekteye uğraması ve istikrarsızlık Türkiye’nin sınırlarına kadar gelen büyük bir risk alanı oluşturuyor. Üç  ayrı merkezde kırılma var. İlki etnik merkezde oluşan kırılma; Arap, Kürt, Türk, Pers, Yahudi gibi tanımlanabilen gruplar arasındaki fay hattına işaret ediyor. İkincisi Sünni-Şii ayrımı üzerinden gelişen mezhepsel sorunlar ki, burası da son derece hareketli. Üçüncü eksen ise Sünni coğrafyanın yani Sünnilerin kendi aralarındaki kırılmadan kaynaklanıyor.
   </p>
   <p>
    <strong>
     -Bu durumda ne yapılabilir?
    </strong>
   </p>
   <p>
    Doğal ortamda ev yaptığınızda yılanlar, fareler çok olur. Yılan girmesin diye katranla çevrelersiniz evin etrafını. Yapılması gereken şey o hattı kuvvetlendirmeye çalışmak. Yılanların dışarıda kalmasını sağlayacak politik bir bariyer oluşturmak. Bu bariyer insanî mekanizmaların çalıştırılmaması demek değil. Ekonomik ilişkileri kesmek anlamına da gelmez. Bu silahlı gruplarla, savaş ortamının taraflarıyla ilişki kurmamak anlamına gelir. Kurulduysa bunların kesilmesi gerekir.
   </p>
   <p>
    <strong>
     -Ne gibi?
    </strong>
   </p>
   <p>
    Mesela Sünni Arap aşiretlerle iyi geçiniyorsunuzdur. Bu sizin ticari, siyasi, kültürel alanınızın genişlemesine yardım ediyordur. Lakin bir gün  IŞİD markasının altında bütün bu aşiretler toplanmaya başlarsa aynı ilişkiyi devam ettirirseniz, siz de IŞİD’le ilişki kurmuş hâle gelirsiniz. Türkiye’nin sıkıntısı biraz da bu. Kontrol edemediği aktörler devreye sokuluyor. Dikkatli olunması gereken bir zaman.
   </p>
   <p>
    <strong>
     -Neredeyse bütün komşularıyla problemli bir Türkiye var, bugün. ‘Sıfır sorun’ politikası hayalci olmakla eleştiriliyor.
    </strong>
   </p>
   <p>
    Her şey hayal kurmakla başlar lakin hayalleri revize etmekten de kaçınmamak gerekir. Şunu söyleyeyim; 1980’li yılların dış politikası hâkim olsaydı, bugün yine çevremizde IŞİD, Suriye, Irak problemi olurdu. Dünyanın merkezi Türkiye değil. Büyük bir küresel devinim var. Çok da rahatça yönetilecek bir süreç olmadığını kabul etmek lazım. Batı sistemi savaşa karşı ve meclisleri kanalıyla hükümetlerinin tavrını denetliyor. Cameron ve Obama’nın Suriye’ye müdahale hevesinin önüne kongreleri geçti. IŞİD’in bombaları  Batı’da patlarsa  müdahale o zaman gündeme gelir. Batı, çıkarlarıyla ilgisi olmayan hiçbir yere insanî  nedenlerle müdahale etmemiştir.
   </p>
   <p>
    <strong>
     -Batı IŞİD’ i kullanıyor mu?  IŞİD’in İngiltere, ABD ve İsrail ortak yapımı olduğu iddia ediliyor.
    </strong>
   </p>
   <p>
    IŞİD’in tankları, topları, ağır silahları var. Irak ordusu onların karşısında çekiliyor. Peşmerge ordusunu yenebiliyorlar. Kimdir bunlar? Bunların bir yerlerde askerî eğitim almış olmaları, kumanda yapılarının, karargâhlarının olması gerekir. El-Kaide’nin içindeydiler. Sonra kopmaya başladılar. Suriye’deki ilk varlıkları El- Kaide’nin diğer kolu olan El-Nusra’ya karşı oldu. Bunlar Sünnici desek, Özgür Suriye Ordusu’yla da savaştılar. Esed rejimiyle ise problemleri olmadı. Sonra Irak’ta bambaşka bir formatta çıktılar ortaya. Aynı IŞİD’den söz ediyoruz. ‘Sünni devlet kuracağım’ deyip hilafet ilan etti. Burası bütün dünyadaki ‘cihatçı’ları mıknatıs gibi toplayan bir alana döndü.
   </p>
   <p>
    <img alt="" height="291" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip3.jpg"/>
   </p>
   <p>
    <strong>
     -Hilafet ilanından sonra?
    </strong>
   </p>
   <p>
    Daha merkezî ve kontrollü bir yapıya gidiyorlar. IŞİD’in amacı nedir derseniz, kimse buna gerçek anlamda cevap veremez. Sünni bütünleşmesiyse neden Sünni Kürtlere saldırıyor? Niçin Türkiye’yi tehdit ediyor? Arap bütünleşmesini öngörüyorsa o zaman niçin Maliki’ye saldırıyor ve Şiilere yöneliyor? IŞİD’in bazı Sünnileri ve Arapları tanımlayan dar bir çerçevesi olacak gibi görünüyor. Hem Sünni- Arap olacak hem de Müslüman Kardeşler’den uzak olacak. Selefî geleneğine daha yakın duracak. Tam anlamıyla tarif edemememizin sebebi sürekli strateji değiştirmesi. Gelinen noktada Ortadoğu’dan Amerikan askerinin erken çekildiğini düşünenler de var. IŞİD’e ebelik yapanlar arasında Suudi kanalı da göz ardı edilmemeli.
   </p>
   <p>
    <strong>
     -Ne açıdan?
    </strong>
   </p>
   <p>
    <img alt="" height="147" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip4.jpg"/>
    IŞİD kendisini Sünni Müslümanların temsilcisi olarak tanımlayınca Müslüman Kardeşleri de aynı şemsiyenin altına yerleştirecek bir imaj üretti.  Uluslararası kamuoyu aradaki farkları bilmediği için bütün Müslümanları aynı kategoride değerlendiriyor. Bu son derece olumsuz bir imaj. Batı’nın İran’a karşı Sünnilerle ittifak içinde olma geleneğini bile değiştirebilecek bir imaj bombardımanı var. Son 35-40 yılda alışageldiğimiz ittifak sistemi değişecek gibi. Revizyona Arap Baharı’yla başladılar, başarısız oldular. Şimdi yeni ve radikal bir Sünni İslam görüntüsü oluşuyor. Bu görüntü Şiilerin elini kuvvetlendirecek ve İsrail’in işine yarayacaktır. İsrail’in bölgedeki Müslümanların ne kadar tehlikeli olduğunu dünyaya anlatmasına fayda sağlayacak. Prensipte İsrail’i tehdit etmeyen bir yapı vasıtasıyla, tehdit eden Hamas türü örgütlerin de imaj kaybetmesine zemin hazırlayacak. İngiltere zaten bölgenin kadim efendisi sayılabilir. Sürecin devamında ne olacağına bakacağız ama ortamın bir Batı müdahalesine doğru çekildiğini düşünüyorum. Eylemlerin Batı coğrafyasına yayılması mümkün. IŞİD Batılıların “bizim çocuklar” dediği insanları da tehdit etmeye başladı. Hem ABD’nin, hem de İngiltere’nin IŞİD’i bugüne kadar karşılarına çıkan en büyük tehdit olarak tanımlamalarını yabana atmamak gerekir.
   </p>
   <p>
    <strong>
     -IŞİD’in yayımladığı videodaki mesaj neydi sizce?
    </strong>
   </p>
   <p>
    Batı sistemine, ‘Bu coğrafyada ne oluyorsa sizi de ilgilendiriyor’ mesajını vermek istediler. Batı kamuoyunu etkilemek için kullanılan bir iletişim stratejisi. Hatta Batı’ya sirayet eden bazı terör teşebbüsleri de olabilir. Batı gerçekten müdahaleye niyetlenirse, şiddetin dozu artacaktır. Bunların hepsi kamu diplomasisi. Çünkü Batı’da kamuoyu, Ortadoğu’ya müdahaleye şiddetle karşı. Pentagon açıklamasında, Amerika’nın dünya üzerinde karşılaştığı en büyük tehdit diyor IŞİD için. Ne alakası var? Niye Amerika’nın karşılaştığı? Hareket, Irak’ı perişan ediyor da neden Amerika’yı tehdit ediyor? Bunu soran yok ama Amerika böyle algılıyor. Amerika’yı neden tehdit ettiğini yavaş yavaş anlatacaklar kendi halklarına. Obama sonrası Cumhuriyetçi birisi gelirse - ki muhtemeldir– çok daha aktif olacaktır bu konularda.
   </p>
   <p>
    <strong>
     -IŞİD’in Musul Konsolosu dâhil 49 Türk’ü bırakmak için Süleyman Şah Türbesi’ni istediği iddia edildi.  Bu doğruysa nasıl bir adım atılmalı?
    </strong>
   </p>
   <p>
    Buradaki durum karışık ama aynı zamanda geçici. Vatan toprağını kaybetmek bizim duygusal yönlerimize  ve milliyet anlayışımıza çok aykırı. Fakat orada yirmi küsur askeri bırakıp ne yapıyorlarsa yapsınlar diye beklemek kabul edilebilir değil. Konsolosluğun boşaltılmaması kanımca ciddi hataydı. Çünkü orada sadece 49 kişi rehin alınmadı, Türk dış politikası da rehin alındı. Türkiye kıpırdayamaz oldu. Burada üç yöntem var. Ya bırakır çekilirsiniz; “Uluslararası hukuk çerçevesinde haklarım devam ediyor. Uygun zamanda geleceğim.” dersiniz. Geri dönüşü sağlayan ön koşulları da koyarsınız. Ya da ordunuzla bölgeye girer, korumaya alırsınız Süleyman Şah türbesini. Bir başka seçenek de bölgede savaşan size yakın olan gruplara silah desteği sağlarsınız. Sizin yerinize onlar korumuş olurlar. Türk ordusu mümkün olduğunca bölgeye girmemeli bence.
   </p>
   <p>
    <strong>
     -Ortadoğu denklemi içinde PKK’nın da belirleyici bir rolü var. IŞİD ortada dururken PKK silah bırakır mı?
    </strong>
   </p>
   <p>
    Kesinlikle bırakmaz. PKK açısından bulunmaz bir nimet hâline geldi. Şu an karşılarında ciddi bir tehdit var. Üstelik koca bir sistemi tehdit eden bir yapı. Herkes adına savaşıyor PKK. Şu an bölgede devlet gücü kullanabilecek iki ülke var. İran ve Türkiye. Bunun dışında devlet yok. O sebeple tabii ki PKK’nın hareket olarak meşruiyetini ve uluslararası  kamuoyundaki itibarını  artıracak bu hareket. Muhtemelen en çok çile çeken ve en çok kazanan olacaktır sürecin sonunda.
   </p>
   <p>
    <strong>
     -PKK, Avrupa Birliği’ne kendisini silahlandırması çağrısında bulunuyor.
    </strong>
   </p>
   <p>
    Terör listesinden çıkarıldıkları an silah gönderebilecekler. Türkiye’nin baskısı sebebiyle bir şey yapamıyorlar. Peşmergeleri silahlandırarak dolaylı yardımda bulunmaya çalışıyorlar. Ama sonunda Türkiye karşısında daha iyi silahlanmış, hatta terör listelerinden çıkarılmış bir örgüt bulabilir.
   </p>
   <p>
    <img alt="" height="291" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip5.jpg"/>
   </p>
   <p>
    <strong>
     -Nasıl bir strateji gütmeli Türkiye?
    </strong>
   </p>
   <p>
    Kürtlere Türkiye’nin de destek vermesi gerekebilir. Tehdit büyürse Kürt bölgesi bir tampon ve Kürtler de savaşçı olarak orada varlıklarını sürdürecek. Batı üstelik toplu hâlde mukabele etme gereği duyarsa, NATO operasyonuyla ya da BM çerçevesinde bir şeyler düşünürlerse, Türkiye lojistik destek vermek zorunda kalacak. Verdiğiniz bu destek, IŞİD’le savaşan bütün savaşçılara verilmiş destek olacak. İçinden kolayca çıkabilecek durumda değil Türkiye.
   </p>
   <p>
    <strong>
     -Silahlar sustu ama güçlenen bir PKK var. Bu ters orantı için ne söylersiniz?
    </strong>
   </p>
   <p>
    Bağımsız ya da özerk bir Kürt devletinin kurulması da konuşuluyor.
   </p>
   <p>
    Hiçbir ülke barış ortamında bölünmez. Diyaloğun ülkeyi bölmek olarak tanımlandığı tek coğrafya Türkiye. Sonsuza kadar süren bir çatışma mı olmalıydı? Herkes gözünü yumup Türkiye’yi bir bütün zannediyor. Oysa Türkiye ruhen bütün falan değildi. Askerinizin zoruyla birarada tuttuğunuz coğrafyaya öyle kolayca bütün diyemezsiniz. Türkiye’nin güç sarf etmesi gereken şey bütünleştirecek bir devlet düşüncesinin oluşturulması. Birbirinden nefret eden yüzde elliler var, ülkemizde. Ufacık bir kıvılcımda mahalleleriniz, kurumlarınız birbirine girecek. İktidarın tercihi olarak bu noktaya gelinmesi de çok acayip geliyor. Toplumun yüzde ellisi hiçbir talebinin göz önünde bulundurulmadığını düşünüyor. Devlette hiçbir kurumda görev alamayacağını öngörüyor. Bu, yönetilebilir bir süreç değil. Doğrusu biraz yumuşama olacağını ümit ediyorum.
   </p>
   <p>
    <strong>
     -Türkiye’nin hâlihazırdaki durumunu Batı nasıl değerlendiriyor?
    </strong>
   </p>
   <p>
    <img alt="" height="142" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip6.jpg"/>
    Türkiye’ye yoğun bir destek vardı bir dönem. Özgürleşme, vesayetin kaldırılması, ekonominin gelişmesi, özellikle etnik ve mezhepsel kimliklere yönelik açılım politikalarının uygulanması Batı dünyasından takdir görüyordu. Fakat son dönemlerde ortaya çıkan aşırı güvensizlik ortamı, iktidar tarafında kendini koruma güdüsüyle muhalif düşüncelere yönelik bir saldırganlık oluşturdu. Üslubun sertleşmesi demokratik teamüllerin askıya alınmasının yolunu da açıyor. Batı açısından diğer bir konu da Rusya ile olan yakın ilişkilerimizin dozu. Türk-Rus ilişkileri her zaman çok kritiktir hem Türk siyaseti hem de küresel dengeler açısından. Batı, “Türkiye’yi Acaba Rusya’ya kaptırır mıyız?” endişesine kapıldığında hep karıştırır ülkeyi. Özellikle Rusya ile ilişkiler konusu Transatlantik ittifak sisteminde de, Avrupa içi dengelerde de kırılma yaratabilecek bir belirleyiciliğe sahip.
   </p>
   <p>
    <strong>
     -Yeni Türkiye nasıl bir Türkiye olur?
    </strong>
   </p>
   <p>
    Bunun slogan düzeyinde geliştirilmiş bir şey olduğunu düşünüyorum. Çünkü 12 yıldır iktidarda olan bir parti yeni Türkiye vadedince ne anlama gelir onu bilmiyorum. Neyi hayal ediyorlar? Çünkü açılımlar, vesayetle mücadele, ekonomik gelişme falan ‘Yeni Türkiye’ öncesinde başlatılmış şeyler. Sadece başkanlık sistemine geçmek yeni Türkiye’yi tanımlar mı? Başkanlık sistemine geçilebilir mi? Onu bilmiyorum. Ama aynı kadroların iktidarda olduğu bir yeni Türkiye daha önce yapılmayan neyi yapacak? Hangi eskiyi beğenmiyorlar? Neden bir yeniye ihtiyaç duydular onu görmek lazım.
   </p>
   <p>
    <img alt="" height="291" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip8.jpg"/>
   </p>
   <p>
    <strong>
     -“Halk, Cumhurbaşkanlığı seçiminde kişiden çok, sistemi ve cumhurbaşkanı modelini oylayacak.” demiştiniz bir twitinizde. Başkanlık sistemini mi kastediyordunuz?
    </strong>
   </p>
   <p>
    Ben parlamenter sistemden yana olan bir insanım. Parlamenter sistemin içinde Türkiye’nin kendini geliştirdiğini, sistemin olgunlaştığını düşünüyorum. AKP’nin 3 dönemdir halktan takdir gören politikası da parlamenter sistem içerisinde gerçekleştirilmiş bir başarıya işaret ediyor. Aslında konu başkanlık sistemi de değil. Başkanlık sisteminin Tayyip Erdoğan’ın tercih ettiği ve sadece onun için dizayn edilmiş bir şey olması. Dünyanın en iyi siyasi lideri olsanız bile böyle kişiye özel düzenleme ilkesel olarak doğru değil. Üstelik AK Parti içinde de muhalefet olduğu belli. Cumhurbaşkanı Erdoğan da önce partili cumhurbaşkanlığı formülüne yakındı ama şu an gördüğüm kadarıyla Ahmet Davutoğlu ile birlikte, birbiriyle bağlantılı ama biraz daha üst pozisyona geçmiş bir yapı kurgulanacak. Anayasal altyapısı hazır olmadığı için birtakım krizlere gebe şu anki sistem.
   </p>
   <p>
    <strong>
     -Başbakan Davutoğlu sürekli köklü bir ‘devlet geleneği’ vurgusu yapıyor. Bununla neyi ifade ediyor?
    </strong>
   </p>
   <p>
    <img alt="" height="147" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip9.jpg"/>
    Osmanlı’dan hatta daha gerisinden bir tarihçi gibi  bakıyor Davutoğlu. “Belli bir geleneğin devamı olarak doğuyor her şey.” diye düşünüyor. AK Parti aslında 2002’de doğmuş bir parti değil, demek istiyor. Şimdilerde AK Parti devlet merkezini güçlü tutmaya başlayan bir parti. Oysa askerî-bürokratik vesayetle mücadele ederken devleti küçültme arzusu vardı, 2002’de. Kendisi hem iktidar hem de muktedir yani devlet oldukça eski kanalları benimsiyor. Mesela YÖK. Güya AK Parti’nin kaldıracağı bir yapıydı. Hâlbuki en güçlü YÖK sistemini kurdu. Artık daha güçlü, daha merkezî bir devlet göreceğiz.
   </p>
   <p>
    <strong>
     -Abdullah Gül, “Bugünkü şartlarda siyasette yer almayacağım.” demesinin üzerinden çok geçmeden, partisine döneceğini açıkladı. Ne değişti sizce?
    </strong>
   </p>
   <p>
    Bence son güne kadar kararını vermedi Abdullah Gül. Bu anlamda biraz kararsızlığının kurbanı oldu. İnisiyatifi tamamen Tayyip Erdoğan’a bıraktı. Nitekim Erdoğan desteğini Ahmet Davutoğlu’na verdiği andan itibaren denge değişti. AK Parti kurulduğunda güçlü bir kadro vardı. Erdoğan o kadronun lideriydi ama o kadronun istişare geleneği ve içindeki dengeler çok önemliydi. Onu  dengeleyen parti içi güçlü isimler vardı ama Erdoğan giderek herkesten daha güçlü bir siyasi figür hâline geldi ve o kadronun üzerine taştı. Yeni Türkiye, tasfiye edilmiş eski kadrosu ve tek lider Erdoğan tarafından kurgulanmış yapısıyla yeni AKP’dir. Üç dönem kuralıyla AK Parti’nin, Arınç’ın ‘yeni yetmeler’ dediği yeni yüzlerin, profillerin devreye girdiği bir lider partisine dönüştüğü yapıdır bir anlamda.
   </p>
   <p>
    <strong>
     -Erdoğan, Cumhurbaşkanı olarak yine akil heyeti toplasa ve ‘nasıl bir cumhurbaşkanı görmek istersiniz’ dese cevabınız ne olur?
    </strong>
   </p>
   <p>
    Demokrasinin bayraktarlığını yapan, tarafsız bir devlet adamı görmek isterim. Gerçekten balkon konuşmasında kendinin de söylediği gibi Türkiye’nin cumhurbaşkanı olmasını isterim. Bu toplumun yüzde ellisinin mutsuz olduğunu görmesi gerekiyor. AK Parti’nin ilk iki döneminde bu insanlar kesinlikle muhalif bile olsalar bu kadar mutsuz değillerdi.
   </p>
   <p>
    <strong>
     -Bu duruma nasıl gelindi?
    </strong>
   </p>
   <p>
    Üçüncü dönem stratejileridir. Sertliği, bazı provokatörlere imkân sağladı. Türkiye’de birçok şeyi değiştirebilen devrimci bir adam profili olarak görüyordum, ilk iki dönemde. Açılımı başlattığında böyle bir taşın altına elini koymasını çok önemsemiştim. Gezi Parkı döneminde stratejisini doğru bulmadım, eleştirdim. Ama eleştiren herkese hain gözüyle bakıldı. Ebetteki böyle, 3,5 milyon insanın karıştığı bir hareket başlayınca, içine her türlü istihbarat teşkilatı, provokatör girer. Ondan sonra herkesi darbeci olarak tanımlamak doğru değil.
   </p>
   <p>
    <strong>
     -İnsanlar muhalif olmanın bedelini ödüyor. Siz korkmuyor musunuz?
    </strong>
   </p>
   <p>
    Akademide endişeden kaynaklanan genel bir suskunluk var. Erdoğan her şeyden haberdar da olmayabilir, bilemiyorum. Ama bu yapı alternatif fikirlere toleranslı değil. Üniversiteler de göbek bağı ile YÖK’e bağlı. YÖK üniversite ve eğitim faaliyetlerinden çok siyasetle ilgilendiği müddetçe sisteme fayda sağlaması mümkün değil. Kendi adıma eleştiri getirmekten çekinmediğimi söyleyebilirim. Partileri ya da kişileri değil uygulamaları merkeze koyduğum için iktidarın ürettiği ve doğru olduğunu düşündüğüm politikalara destek veriyor; beğenmediğimi de eleştiriyorum. Partilere ya da taraflara destek vermiyorum. Benim için aslolan Türkiye. Ona zarar verdiğini düşündüğüm her şeye karşı çıkarım, taş üstüne taş koyanın da elini öperim.
   </p>
   <p>
    <img alt="" height="291" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip10.jpg"/>
   </p>
   <p>
    <strong>
     -Kendinizi sıkışmış hissediyor musunuz?
    </strong>
   </p>
   <p>
    Elbette. Toplum maalesef ortada duranlara toleranslı değil. Bu yüzden sürekli küfür ve hakaret işitiyoruz sosyal medyada. Toplumun içinden çıkmış bir iktidardan bahsediyoruz. Toplum lideri de partiyi de bağrına basmış. Hatalı da olsa sineye çekiyor. Hataları fark etmiyor değil. Ama büyük resme bakıyor. Lakin yazar çizer takımının, entelektüellerin biraz daha eleştirel durmaları gerektiğini düşünüyorum. Toplumda aydınların rolü iyi ile yetinmeme, kötü ile de mücadele etme formülü üzerine kuruludur esasen. Ancak bizde iktidara ve
    <img alt="" height="147" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip11.jpg"/>
    Tayyip Erdoğan’a yönelik bir aşk ve kuralsız sorgusuz destek hâli var kimilerinde. Hristiyanlıkta papanın konumu vardır ya. Yanılmazlık öğretisi. Tanrısaldır onun söyledikleri. Bir tarafta Erdoğan’ı böyle konumlayan insanlar var. Diğer tarafta da ne yaparsa yapsın, “O bir şeytan. İyi bir şey yapıyor olamaz!” diyenler cephe oluşturmuş durumda. Mahalle baskısıyla aydınları da tahakküm altına alıp, kimi zaman susturmayı kimi zaman yönlendirmeyi hedefliyorlar. Bunların arasında sıkışmış koca bir toplum var. Ben de kendimi o koca toplumun içinde bir yerlerde hissediyorum. Esasen çok sıkıldım ve biraz da küçümsüyorum tartışmaların düzeyini. İçinde yer almak istemeyişim bundan.
   </p>
   <p>
    <strong>
     -17 Aralık sonrası Türkiye’yi nasıl değerlendiriyorsunuz?
    </strong>
   </p>
   <p>
    Tadı tuzu kaçtı Türkiye’nin, birçok bakımdan. Sokaktaki insanın da gergin ve mutsuz olduğunu düşünüyorum. Huysuzlaştı herkes. Bu da sürdürülebilir bir durum gibi gelmiyor bana. Ayıplama kültürümüz ortadan kalktı. Büyük bir müptezelleşme var ortada. Paçozlaşma diyor ya Alev Alatlı. Her sektörde bir ilkesizlik, yozlaşma, bir kirlenmedir gidiyor. Birilerinin durup ‘Ayıp be kardeşim!’ demesi lazım!
   </p>
   <p>
    __________________
   </p>
   <p>
    <strong>
     AK Part Almanya ile hep sorunlu
    </strong>
   </p>
   <p>
    <strong>
     -Almanya, 2009 yılından bu yana Türkiye’yi dost olmayan ülkeler’ sınıfında dinliyormuş.
    </strong>
   </p>
   <p>
    Türkiye, Almanya açısından çok önemli bir merkez. Orada yaşayan Türkler açısından söylemiyorum. AK Partiye kadar geçen dönemde Türkiye’deki siyasal İslam Almanya merkezli olarak yönlendirilirdi. Büyük fonlar orada toplanırdı, düşünce üretim merkezi orasıydı. İslami harekete en büyük destek gösterileri Almanya’da olurdu. Millî Görüş çizgisinin yönlendirilmesinde etkin ve belirleyiciydiler . AK Parti’nin kuruluşu ile birlikte İslami hareketin Almanya bağı zayıfladı. İki kadro da birbirinden koptu.
   </p>
   <p>
    <strong>
     -Neden?
    </strong>
   </p>
   <p>
    AK Parti, Amerika ile daha iyi ilişkiler kuran, Avrupa’dan daha uzak bir hareket. Doğduğu andan itibaren de Almanya ile sorunları olan bir siyasal parti. Almanlarla, özellikle de Merkel ile Erdoğan’ın arası hiçbir zaman iyi olmadı. Almanya’nın Türkiye’yi dinlemesi de hiç şaşırtıcı değil. Amerikalılar ve İngilizler de dinlemişler. Amerika Merkel’i de dinlemişti zaten. Zaten küresel bir çıplaklar kampında yaşıyoruz. Gizlilik diye bir şey yok artık.
   </p>
   <p>
    <strong>
     -Biz kimi dinliyoruz acaba?
    </strong>
   </p>
   <p>
    <img alt="" height="160" src="http://web.archive.org/web/20140922194140im_/http://medya.aksiyon.com.tr/aksiyon/2014/09/15/birilierinin-cikip7.jpg"/>
    Biz de dinliyoruzdur diye umuyorum. Dinlemiyorsak hata ediyoruzdur. İstihbarat operasyonları açısından karşı tarafın özel ilişkilerini dinlersiniz, bağlantılarını öğrenirsiniz ve onları şantajla belli bir yola sevk etmeye çalışırsınız. Onun için, ben arkasından hemen şantajı beklerim. Dinleme Alman medyasında yayımlandı. Türk istihbaratı yakalamadı. Almanya’nın kendi ifşaatıdır bu. Bunu tespit etmek lazım.
   </p>
   <p>
    <strong>
     -Neden kendi kendilerini ifşa ettiler?
    </strong>
   </p>
   <p>
    Belki arkası geliyordur, bekleyeceğiz. Bunun bir mantığının olması gerekir. Dinleme ifşa oldu da dinleme kesildi mi? Ondan da emin değiliz. Artık dilemiyoruz diyorlar mı? Ama yabancı servislerin Türkiye’yi dinlediğinin ortaya çıkması, Türkiye’de hedef haline getirilen bazı kurumların elini de rahatlatır. Belki herşeyin paralel üzerinden okunması adetini bir kenara bırakıp, Türkiye’ye kendi kemiğini kemirttiren üçüncü tarafların kim olduğu ortaya çıkabilir bu vesile ile.
   </p>
   <p>
    _______________________________
   </p>
   <p>
    <strong>
     Devlet Devletse yok etmez, yön verir
    </strong>
   </p>
   <p>
    <strong>
     -Hizmet Hareketi toplumda düşmanlaştırılıyor. Terör kapsamına alınması hedefleniyor. Hizmet Hareketi bir tehdit mi yoksa kurban mı?
    </strong>
   </p>
   <p>
    Ben tehdit olduğu inancında değilim. Hocaefendi’yi seven, kendisini cemaatten tarif eden birçok eşim dostum, arkadaşım var. Benim cemaatle ilgili derin bir bilgim yok. Ama o insanları tanıyorum. Ülkelerine asla zarar vermeyecek, veremeyecek insanlar. Bu tabi hareketin içine sızmış bazı kötü niyetli kişilerin, istihbaratçıların olmadığı anlamına gelmez. Hizmet hareketi bir sivil toplum kuruluşu olmanın ötesinde siyasal pozisyon aldıkça içeriye sızmalar olması kaçınılmaz. Hareketin kendi içinde bir özeleştiri yapıp bu tip insanlar varsa kendi eliyle bertaraf etmesi lazım. Devlet mekanizmasının içinde başka bir merkezden emir alarak hareket eden bürokratların, memurların olması kabul edilemez. Varsa bunun bertaraf edilmesi gerekir.
   </p>
   <p>
    <strong>
     -Sizce var mı?
    </strong>
   </p>
   <p>
    Olabilir. Hizmet Hareketi’nin de tarifinin iyi yapıldığını düşünmüyorum. Güçlü ve büyük bir sivil toplum kuruluşundan söz ediyoruz. Bir yanda Abant Platformu, Gazeteciler Yazarlar Vakfı gibi entelektüel bir damar var. Burada çok faklı fikirlerdeki insanlar biraraya gelip ufuk açıcı düşünsel üretimler yapabiliyor. Diğer yanda Türk okulları var ki, bence bu okullar Osmanlı’dan bu yana geliştirilmiş en önemli proje diye düşünüyorum. Bu sadece eğitim değil, bir diplomasi ve dış politika projesi. Amerikalıların, Fransızların, Belçikalıların yaptığı şeyi ilk defa Türkler yapmaya teşebbüs etti. Gençlere yönelik muazzam bir sivil toplum projesi. Bunu devletin kontrol etmeye çalışmasını anlarım. Kendi öğretmenlerinizi atarsınız. Terörist diyerek kapatmaya çalışmak  bana akılsızlık gibi geliyor.
   </p>
   <p>
    <strong>
     -Kendi yumuşak gücünü öldürüyor aslında.
    </strong>
   </p>
   <p>
    Tabii ki. Kendi işadamını, kendi bankasını batırır mı bir ülke? Burada bir tuhaflık var. Bankayı devletleştir. Ali Babacan’ın önerisi doğruydu. Madem siz bunu beğenmiyorsunuz, devlet satın alsın, devlet kontrol etsin. Ama batırmaya çalışmak ne demek? Devlet devletse bunları yok etmez, bunlara yön vermeye çalışır. Elimizde oluşmuş bir değer var. Ama şu an bu değeri yok etmeye yol açan bir paranoya yaratıldı. Türkiye kendi kendini bıçaklıyor. Olayın bir de bürokrasi bacağı var ki sıkıntı burada başlıyor. Bir hâkim, yazılı hukuk kurallarına göre değil de, inandığı birinin ya da bir grubun aklına göre karar veriyorsa bu kabul edilemez. Bir polis devlet mekanizmaları içinde, emniyet amaçlı değil de siyasi amaçlı bir operasyon yapıyorsa bu da kabul edilemez. Devletin en gizli kurumları gizlice dinlenip ifşa ediliyorsa bu yanlıştır. Kim yapıyorsa onların bertaraf edilmesi gerekir. Ama sırf polislik yaptılar diye de insanlar cezalandırılamaz. İşlerinden alıp bir yerden bir yere kaydırmak. Ben devletin mücadele mekanizmasını doğrusu çok yadırgadım.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39492-birilerinin-cikip-ayip-be-kardesim-demesi-lazim.html), [web.archive.org (arşiv bağlantısı)](http://web.archive.org/web/20140922194140/http://www.aksiyon.com.tr:80/aksiyon/haber-39492-birilerinin-cikip-ayip-be-kardesim-demesi-lazim.html)
