# Türkiye Ortadoğu'yu kaybediyor

*Buket Davulcu 2014.06.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fatih Üniversitesi ve İstanbul Enstitüsü tarafından yapılan “Ortadoğu elitleri Türkiye’nin dış politikasını nasıl algılıyor?” başlıklı saha çalışmasında Ankara için önemli sonuçlar var. Elitler artık bölgesel güç olarak İran’ı görüyor.
  </font>
 </div>
 <div id="newsText">
  <font class="detail-text">
   <p>
    Dengelerin altüst olduğu Ortadoğu’da Türkiye çok bilinmeyenli bir denklemin içine sürükleniyor. Arap Baharı’nda ‘lider’, ‘model’ ülke iddiasıyla izlediği ‘müdahaleci’ Ortadoğu politikası hâlâ tartışılırken; bölgedeki gelişmelerle ateş çemberi gittikçe büyüyor. Irak-Şam İslam Devleti (IŞİD) örgütünün Musul Konsolosluğu’nu basmasından sonra ‘sakin diplomasi’ devreye girse de her hamlesiyle Türkiye ciddi risk alıyor. Peki, Türk dış politikasını Ortadoğu nasıl değerlendiriyor? Fatih Üniversitesi ve İstanbul Enstitüsü tarafından yapılan “Ortadoğu elitleri Türkiye’nin dış politikasını nasıl algılıyor?” başlıklı saha çalışması bu soruya çok farklı açılardan cevap veriyor. Fi­lis­tin, Fas, İran, İs­ra­il, Irak, Lib­ya, Mı­sır, Su­ri­ye ve Tunus’ta 527 kişiyle görüşülerek yapılan anketlerle Türkiye’nin bölgedeki resmi çekiliyor. Projenin koordinatörlüğünü Fatih Üniversitesi Uluslararası İlişkiler Bölümü Başkanı Doç. Dr. Savaş Genç üstlenmiş. Ekipte öğretim üyesi İsa Eraslan, Kübra Dilek Azman, araştırma görevlisi Elvan Gevrek, İbrahim Bakışgan ve proje asistanı Muhammed Resul yer alıyor. Saha çalışmasında üniversitenin bu ülkelerden gelen öğrencilerinden de destek alınmış.
   </p>
   <p>
    Bu yıl dördüncüsü yapılan araştırmaya göre, Türkiye hâlâ etkin bir uluslararası aktör; fakat geçen seneyle kıyaslandığında etkinliğinin yüzde 85’ten 73’e gerilediği görülüyor. Doç. Dr. Savaş Genç, yüzde 10’luk bu düşüşle Türkiye’nin güç kaybına işaret ediyor. Çalışmada bunun sebepleri de sorgulanıyor. Ortadoğu elitlerinin neredeyse yarısı (yüzde 49), Tür­ki­ye­‘nin gü­cü­nü aşan dış politika he­def­le­ri­ne odak­lan­dı­ğı­nı dü­şü­nüyor ve geçen seneye göre yüzde 14’lük bir artış göze çarpıyor. Hatırlayalım; Arap Baharı sürecinde en çok gündeme gelen konulardan biri, Türkiye’nin demokratikleşmesini tamamlamamış olmasına, Ergenekon, Kürt meselesi, yeni anayasa gibi ivedilikle çözüm beklenen sorunlarına rağmen model ülke iddiasıyla bölgede aktif ve müdahaleci bir politika izlemesiydi. Dolayısıyla edilgen bir güç kapasitesine sahip Türkiye’nin bölgede etken bir role bürünmesi liderliğini ve gücünü ‘sınanır’ bir noktaya getirdi.
   </p>
   <p>
    <strong>
     İran bölgesel güç
    </strong>
   </p>
   <p>
    Dikkat çeken sonuçlardan biri de bölgesel güç olarak İran’ın algılanması. Geçen sene yüzde 32 oranıyla Türkiye bölgesel güç olarak yükselirken; bu sene aynı noktada İran yer alıyor. Türkiye ise ikinci. Batı ile yakın ilişkiler kuran İran, Ortadoğu’da bir denge unsuru olarak görülüyor anlaşılan. Ancak “10 yıl sonra bölgesel güç hangi ülke olacak?” sorusunda ise yüzde 36 oranıyla birinci sırayı Türkiye alıyor. ‘Duygusal’ ve bir o kadar ‘stratejik’ olarak nitelendirilebilecek bu cevabın geçen sene yüzde 60 olduğunu hatırlarsak, ciddi bir düşüşle üzerinde düşünülmesi gereken önemli sonuçlardan biri olduğu söylenebilir. Savaş Genç, “Ortadoğu daha da kötüleşirse ve Türkiye hatalarından ders çıkarmayıp esnek ve yapıcı bir politika izlemezse bölgede gerilemeye devam edecek.” diyor önümüzdeki tabloyu yorumlayarak.
   </p>
   <p>
    Resmi netleştirmek amacıyla elitlere “Ülkenizin yakın ilişkiler içinde olduğu devletleri en iyiden (1) en kötüye (5) doğru sıralayacak olsaydınız Türkiye kaçıncı olurdu?” sorusu da yöneltilmiş. Türkiye, 2013 yılında yüzde 18’le birinciyken; bu sene yüzde 11’e gerilemiş. En iyi ikinci ülke olarak görenler yüzde 23’ten 11’e düşmüş. Bu sonuca göre Ortadoğu-Türkiye ilişkileri kötüye gittiği gibi Ankara’ya duyulan sempati de azalıyor. İsa Eraslan  da mevcut tablo bu şekilde sürerse ya da daha kötüye giderse Türkiye’nin Ortadoğu’yu kaybetme riskinin olduğuna dikkat çekiyor.
   </p>
   <p>
    <img alt="" height="326" src="http://web.archive.org/web/20140926111726im_/http://medya.aksiyon.com.tr/aksiyon/2014/06/30/fatihh.jpg"/>
   </p>
   <p>
    Bu sonuçların şekillenmesinde elbette Arap Baharı’nın başarıya ulaşamamasının etkisi de yadsınamaz. Nitekim elitlerin yüzde 86’sı da demokratikleşme ve özgürleşme olarak algılanan Arap Baharı’nın başarısızlıkla neticelendiği kanaatinde. Arap Baharı’nın nispeten başarıya ulaştığı Tunus da aynı fikirde. Bu başarısızlığın sebepleri de irdelenmiş çalışmada. İlk sırada, yüzde 40 oranıyla bölgede demokrasi kültürünün yeterli seviyede olmaması gösteriliyor. Bölgesel güçlerin sürece yeterli desteği vermemesi ve demokrasiyi ikame etmek için yeterli ekonomik kaynağın olmaması da yüzde 35 oranıyla dikkat çeken sebeplerden. Ayrıca yüzde 33’ü de mezhep çatışmalarının Arap Baharı’nı durdurduğu görüşünde. Bu başarısızlığın sebebini elitlerin yüzde 25’i, karar alıcılar ve taraftarlarının tüm imkânlarını kullanarak değişime direnmelerine bağlıyor. “Arap Baharı’nda hangi ülkeler daha aktif olmuştur?” sorusuna ülkelerin yüzde 25’i neredeyse eşit olarak Türkiye, İran ve Katar yanıtlarını veriyor. Suudi Arabistan’ın etkisi ise bu üç aktöre göre daha az.
   </p>
   <p>
    Diğer yandan Türkiye’nin Mısır ve Suriye ile ilişikleri de değerlendiriliyor. “Türkiye, Suriye sorununun çözümünde nasıl bir rol oynamalı?” sorusuna bölge elitlerinin yüzde 65’i önceliğin ateşkese verilmesi ve yeni Suriye’nin akıbetinin masa başında belirlenmesi gerektiği cevabını veriyor. Yüzde 35’i muhalefete tam destek verilmesini, yaklaşık yüzde 25’i de Ankara’nın tarafsız kalmasını istiyor. Türkiye’nin Beşşar Esed’e destek vermesini talep edenler ise yüzde 10.
   </p>
   <p>
    Suriye’deki iç savaştan sonra Türkiye’nin gündemine giren ve IŞİD’le birlikte daha çok tartışılmaya başlanan “Türkiye, marjinal gruplara destek veriyor mu?” sorusu da yöneltilmiş katılımcılara. Yüzde 40’ı hayır, yüzde 25’i evet cevabı verirken; yüzde 22’si de konu hakkında yeterli bilgiye sahip olmadıklarını ifade etmiş.
   </p>
   <p>
    Gelelim Mısır’a… Açıktan Mursi’yi destekleyen hükümet, bugün yeni cumhurbaşkanı Sisi ile yüzleşiyor. Ortadoğulu elitlerin yüzde 44’ü Ankara ve Kahire ilişkilerinin normalleşerek partner seviyesine gelmesini istiyor. Yüzde 23’ü ise Türkiye’nin Sisi yönetimine karşı mesafeli bir duruş sergilemesi gerektiğine inanırken; yüzde 15’i Ankara ile Kahire arasındaki ilişkilerin dondurulması taraftarı.
   </p>
   <p>
    Hasılı; Ankara’nın Ortadoğu politikasında ciddi bir revizyon ihtiyacı olduğu çok net. Otoriterleşen bir Türkiye sadece içeride değil, dışarıda da düşüşe geçiyor. Bölgenin içler acısı hâl-i pürmelali ortada. Dolayısıyla Türkiye’den hâlâ umutlular. Demokratik değerleri koruyup istikrarını kaybetmediği sürece Ankara ümitleri boşa çıkarmayabilir. Ancak İran’ın bölgesel bir güç olarak yükselişe geçtiğini dikkate alırsak hâlihazırda bir alternatif arayışının olduğunu da görmek gerek. Ortadoğu’daki iç savaşlar, darbeler ve mezhep çatışmalarına rağmen Türkiye’nin ‘model ülke’ olarak geçen seneye nispeten düşüşe geçmesi ve imaj kaybına uğraması Ankara adına düşündürücü bir sonuç.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38898-177-turkiye-ortadoguyu-kaybediyor.html), [web.archive.org (arşiv bağlantısı)](http://web.archive.org/web/20140926111726/http://aksiyon.com.tr/aksiyon/haber-38898-177-turkiye-ortadoguyu-kaybediyor.html)
