# Uluslar arası yumuşak güç: Fahri konsoloslar

*Buket Davulcu 2014.05.19*

<div class="pNewsDetailMainContent ctx_content" itemprop="articleBody">
 <p dir="LTR">
  Fahri konsoloslar sayesinde diplomasinin soğuk yüzü farklı bir çehre kazanıyor. Kültürel ve ekonomik ilişkilere tam destek sağlamaları ülkeler arasında sıcak rüzgârlar estiriyor. Uluslararası ilişkileri keyifle dinlemek isterseniz onların renkli dünyalarından diplomasiye girmeye hazır olun!
 </p>
 <p dir="LTR">
  Fahri konsoloslar, devletlerarası ilişkilerde bürokrasinin soğuk ve sert yüzünü yumuşatıyor. Bir yığın resmî evrak yerine onların samimi ziyaretleriyle aşılmaz gibi görünen meseleler bile çözüme kavuşuyor. Fahri konsolosluk; büyükelçilik ya da konsolosluk açacak maddi güce sahip olmayan ülkeler için bulunmuş bir ara formül aslında. Temsil edilen ülkeden gelenlerin yol, kalacak yer, gezme, yeme-içme masrafları fahri konsolosa ait. Hâl böyle olunca fahri konsoloslar hem bu maddi yükü kaldırabilecek hem de iki ülke arasında aktif rol oynayabilecek iş adamlarından seçiliyor. Ticaret sebebiyle hâlihazırda sık gittikleri ülkeyle farklı bir bağ kurmuş oluyorlar. Fahri konsolosluk, onlara saygınlık ve itibar getirmesinin yanı sıra protokolde yer almanın onurunu yaşatıyor!
 </p>
 <p dir="LTR">
  Teklif, temsil edilecek ülkeden geliyor. Fahri konsolos adayı da onaylarsa devlet, o kişi hakkında detaylı bir inceleme başlatıyor. Olumlu sonuçlanırsa, iki ülke cumhurbaşkanları ve dışişleri bakanlarının imzasıyla atama gerçekleşiyor. Atamalarda temsil edilen ülkeler, kendi ihtiyaçlarını da göz önüne alıyor. Bu sebeple, genellikle işleri çözebilecek, güçlü karakterler tercih ediliyor.
 </p>
 <p dir="LTR">
  Türkiye’de 118 ülkeyi temsil eden 239 fahri konsolos var. Bu ülkelerden 50’sinin resmî elçiliği bulunmuyor. Almanya, Türkiye’de en fazla fahri konsolosa sahip ülke. Dünya genelinde fahri konsoloslukların sayısı da hızla artıyor. Uluslararası ilişkilerde etkin bir yumuşak güç hâline gelmesi, bu artışın temel sebeplerinden. Ekonomist dergisinde çıkan bir habere göre, dünyada 20 binden fazla fahri konsolosluk bulunuyor. Çoğunluğu, küçük ve gelişen ülkeler oluşturuyor. Mesela Estonya’da fahri konsoloslukların sayısı sadece birkaç yıl içinde 100’den 165’e çıkmış. İzlanda’da 250 fahri konsolosluk var.
 </p>
 <p dir="LTR">
  "Fahri konsoloslar ne iş yapar, milletlerarası ilişkilerde nasıl rol oynarlar?" diye yola çıktıktan sonra gördük ki onların renkli dünyalarından diplomasi bir başka... Doğrusu, uluslararası ilişkileri hiç bu kadar keyifli dinlememiştik. Nepal, Benin, Brezilya, Arnavutluk, Vanuatu, Finlandiya ve Ürdün fahri konsoloslarıyla görüştük.
 </p>
 <p dir="LTR">
  Fahri konsoloslar kendilerini temsil ettikleri ülkenin bir parçası gibi hissediyor. Nepal Fahri Başkonsolosu Günseli Malkoç’un evine gittiğimizde kendimizi âdeta Nepal’de hissettik. Daha eve adım atmadan Nepal’den gelen, kutsal simgelerle süslenmiş 240 kilo ağırlığındaki, el oyması dış kapı dikkatimizi çekiyor. Bu kapıyla âdeta Nepal’e vizesiz giriş yapıyorsunuz! Malkoç’un evi müzeyi aratmıyor. Her yerde Nepal’e ait objeler, resimler, simgeler, hatıralar… Hatta Malkoç, Nepal’in BM’deki daimî temsilcisi Türkiye’ye geldiğinde " Nepal’in yurtdışındaki hiçbir temsilciliği, Türkiye’deki kadar Nepal’i temsil edemez." demiş ama inandıramamış. Evine gelince ilk cümlesi, "Çok haklıymışsınız." olmuş.
 </p>
 <p dir="LTR">
  Günseli Malkoç emekli bir iletişim profesörü. Halen Marmara Üniversitesi’nde ders veriyor. Evinin giriş katını konsolosluk ofisi olarak kullanıyor. Sohbetimize başlayacağımız sırada kapı çalınıyor. Gelenler, kaçak yollarla Türkiye’ye giriş yapan 3 Nepalli. Her ay mutlaka böyle birkaç kişi geliyormuş. Malkoç’un anlattıklarına göre, çoğu iş bulma bahanesiyle, Avrupa’ya götürülme vaatleriyle insan tacirlerinin tuzağına düşüyor. Hâl böyle olunca soluğu konsoloslukta alıyorlar. Geçici çıkış belgesi veriliyor. Polisle işbirliği içinde gelenlere yardım ediliyor. "Nepal nerede, Türkiye nerede! Nasıl kesişti yolunuz?" diye soruyoruz. Sene 1995. Malkoç, Kathmandu Üniversitesi’ne misafir profesör olarak gider. Türkiye’ye döndüğünde de ilişkileri devam eder. Nepal’den gelenlere ev sahipliği yapar, Nepal Türkiye başkonsolosunun bir nevi sağ kolu olur, yükünü hafifletir. Dostluk bağları böyle kurulur. Normal şartlarda bir ülkede başkonsolos varken fahri konsolos atanamaz, ama başkonsolosun teklifiyle bir istisna yaşanır. Malkoç, başkonsolosun emekli olduğu 2000 yılından beri de bu görevi tek başına yürütüyor.Malkoç’un hiç unutamadığı bir hatırası var. İki sene önce Nepal’in eski başbakanı Jhala Nath Khanal 40 kişilik heyetle Türkiye’ye gelmiş. En Az Gelişmiş Ülkeler Konferansı’nda ev sahibi Türkiye, konferansı yöneten ise Nepal. Gerisini Malkoç’tan dinleyelim: "Bizzat kendi evimde ağırlamak istedim gelenleri. Ancak Nepal başbakanının bir gün önceden ülkesine dönmesi gerekmiş. Çarşamba akşamı bizim evde yapılacak resepsiyon salıya alındı. Üstelik haber akşam saat beşte geldi. Yemeklerin bir kısmını hazırlamıştık ama bir sürü eksik var. Mahalle seferber oldu. Komşulardan çeşit çeşit yemekler geldi. İşbirliği sayesinde başarıyla atlattık. Olağanüstü bir gündü!"
 </p>
 <p dir="LTR">
  İki ülke arasında kurulan bu samimi ilişkiler her iki ülkenin ticaret ve kültür hayatına yansıyor tabii. Nepal-Türk Ticaret ve Sanayi Odası 5 yıldır faaliyette. Farklı tüketim ürünleri firmaları Nepal pazarında kendilerine çoktan yer bulmuş. Özellikle TUSKON toplantılarının büyük payı varmış bunda. Malkoç’un anlattıklarına göre Nepal altyapısını tamamlaması gereken bir ülke. Hâliyle inşaat sektörüne ihtiyaç var. 1 Eylül 2013 tarihi itibariyle Türk Hava Yolları İstanbul – Katmandu direk uçuşlarını başlatmış.
 </p>
 <p dir="LTR">
  Kültürel faaliyetler olarak en son eylül ayında, Türk Sanat Müziği ve Türk Danslarının sergilendiği Türk Geceleri düzenlenmiş ve geliri ile Nepal’deki sokak çocuklarına yardım yapılmış. Davet olur da ikram olmaz mı? Bu güzel vesileyle Türkiye’nin mutfağı da tanıtılmış. 2011 yılında Adalar Belediyesi, Nepal’in doğa, tarih ve kültürüyle öne çıkan şirin kenti Pokhara ile ‘kardeş belediye’ anlaşması imzalamış.
 </p>
 <p dir="LTR">
  Ticaret, siyaset bir yana fahri konsolosluk için neden ‘diplomasinin yumuşak yüzü’ dediğimizi Malkoç’un bir Türk kızını Nepalli gence isteme hikâyesini dinleyince daha iyi anlayacaksınız. Bir Türk kızına gönlünü kaptıran Nepalli gencin kimsesi olmayınca, Malkoç ve ailesi kız istemek için Antalya’ya gider. Malkoç Nepal’in geleneksel kıyafetlerinden giyer. Kızı isterler, nişan yapılır. Hatta nikâh şahitlerinden biri de Malkoç olur.
 </p>
 <p>
  Orta Asya’dan Güney Amerika’ya, Brezilya’ya uzanalım. En genç fahri konsolos unvanına sahip Gözde Demir ile devam edelim diplomasinin yumuşak gücünü tanımaya. Demir, 28 yaşında genç bir iş kadını. Hayalinde büyükelçi olmak vardır ama ticaretten uzak duramaz. Japonya’nın en iyi sigorta grubu Tokyo Marine’nin New York Ofisi’nde işe başlar. Bu dönemde Amerikan yatırım bankası Goldman Sachs’ın yetkilileriyle tanışır ve iş hayatına orada devam eder. Neredeyse 43 yıldır liman işletmeciliği yaptıkları için gemicilik ve lojistik işini büyütmeyi hedefler ve 2008’de Türkiye’ye döner. İngilizce, Fransızca, İspanyolca, Portekizce, Arapça olmak üzere 5 yabancı dil biliyor. Gelelim nasıl fahri konsolos olduğuna. Demir’in Brezilya’ya özel bir ilgisi var. Bunu iki ülkenin birbirine çok benzemesine bağlıyor. Hem ziyaret hem ticaret vesilesiyle gittiği Brezilya’da çok güçlü dostluklar kurar ve her iki ülke için bir şeyler yapmak en büyük hayali olur. Bu göreve atanmasında Brezilya’yı çok iyi tanıması rol oynuyor. Brezilya’nın Adana ve Hatay’daki fahri konsolosu. Fahri konsoloslar, temsil ettikleri ülkeye genellikle yılda bir iki kez giderken, Demir en az dört kez gidiyor. Hatta bazen 2-3 ayını orada geçiriyor: "Brezilya, benim ikinci vatanım oldu. Brezilyalı bir kişiyle karşılaştığımda yurtdışında bir Türk görmüş gibi mutlu oluyorum."
 </p>
 <p dir="LTR">
  Gözde Demir, fahri konsolosların her iki ülke açısından da önemli bir görev üstlendiklerini, samimiyet ve dostluk üzerine inşa edilen ilişkiler sayesinde çok başarılı işler yapılabileceğine dikkat çekiyor: "Bir büyükelçinin yazısıyla ya da telefon görüşmesinde aldığı cevapla, benim ‘Falan amca, filan abi’ gibi sıcak yaklaşımımla ve ikili ilişkilerden aldığım samimiyeti kullanarak devreye girmem arasında fark var. Aslında fahri konsolosun atanmasının sebebi de tam olarak bu! Kurallarla her şeyi çözemiyorsunuz. Birçok yerde büyükelçilerin yerine hareket ettiğimiz durumlar oluyor. Ama genelde onların elini güçlendirmek görevimiz. Mesela bir etkinlik yapılmak isteniyor, bütçe yok. Biz kendi imkânlarımızı devreye sokuyoruz. Konser yerini tutuyoruz, gelenleri ağırlıyoruz vs. Böyle olunca daha hızlı ve çok iş yapılabiliyor."
 </p>
 <p dir="LTR">
  Gelenler gidenler deyince elbette bu işin maddi bir külfeti var. Dolayısıyla fahri konsoloslar genellikle iş dünyasından seçiliyor. Herkesin medyadan tanıdığı Orhan Kural, 12 yıldır Benin Fahri Konsolosu. Kural, İTÜ Maden Mühendisliği Bölüm Başkanı. Kendi deyişiyle, diğer konsoloslar kadar iyi bir bütçeye sahip değil; ama bu maddi yükün altından kalkabilecek çevresi var.
 </p>
 <p dir="LTR">
  Kural, kendisini en hızlı atanan konsolos olarak tanımlıyor: "Medyatik bir isim olduğum için, hakkımdaki araştırma süreci kısa sürdü. ‘Türkiye tarihinde en hızlı atanan siz oldunuz’ dediler."
 </p>
 <p dir="LTR">
  Benin’in Türkiye’de tanınması bir futbol maçında olmuş. 17. Dünya Kupası’nda C Grubu’nda Türk Millî Takımı’nın Kosta Rika ile yapacağı maçta görevlendirilen Beninli hakem Coffi Codjia sayesinde. Bu maçtan sonra herkes haritada Benin’i aramış. Kural, önemli bir ülke olduğundan bahsediyor: "Afrika için bir giriş ülkesi. Aynı zamanda Afrika’da demokrasinin beşiği kabul ediliyor. Amerika bu yüzden onları mükâfatlandırmış. Sıfır ticaret anlaşması var. Vergisiz ticaret yapılıyor. Sakin bir ülke. Hem şekli hem konumu itibariyle Afrika’nın anahtarı. "
 </p>
 <p dir="LTR">
  Kural’ın anlattığına göre, Türkiye’de Beninli iş adamları henüz yok ama elektronik aletler, yapı malzemeleri ve gıda başta olmak üzere birçok ihtiyacı Türkiye’den karşılıyorlar. Büyükelçinin gelmesi de işleri hızlandırmış. Ayrıca, Benin’in çok az büyükelçiliği var, Avrupa da dâhil. "Türkiye’de elçilik açmaları ülkemize verilen önemi gösteriyor." diyor Kural.
 </p>
 <p dir="LTR">
  Medyaya da yansıyan, yüzümüzü güldüren bir ‘kriz’i de paylaşıyor. Geçen yıl Madonna konser için Türkiye’ye gelir. İki evlatlık dört çocuğunun dadısı Benin vatandaşı olunca Kural’ı ararlar. ‘Vize olmadan giremeyeceğini söyler Kural. Bunun üzerine Madonna arar. Gerisini Kural’dan dinleyelim: "Telefonun bir ucunda ben, diğer ucunda Madonna. Çok sinirlenmiş, bağırıyor! ‘Sesinizi yükseltmeyin hanımefendi. Her Beninli vatandaşın vize alması gerekiyor.’ dedim. Araya konseri ayarlayanlar da girdi. İsrail’den buraya geçeceklerdi. İsrail Büyükelçiliği’ne telefon ettim. Vize verilmesini söyledim. Olayı çözmüş olduk."
 </p>
 <p dir="LTR">
  Benin’in fahri konsolosluğu Sultanahmet’in ara sokaklarında çok şirin bir mahallede. Burada aynı zamanda Vanuatu’nun fahri konsolosluğu da var. Vanuatu, çoğumuzun ismini ilk kez duyduğu ülkelerden. Fahri konsolosu Maden Mühendisi Mehmet Atar. 15 yıldan beri farklı ülkelerin fahri konsolosluklarında çalıştığı için tecrübeli bir isim. Önce Gana, Benin ve son olarak Vanuatu.
 </p>
 <p dir="LTR">
  Pasifik bölgesi hakkında Türkiye’nin pek fazla bilgisi olmadığı bir gerçek. Atar da buna işaret ediyor: "Türkiye, Afrika’yı çok iyi biliyor. Avrupa’ya zaten açıldı. Fakat, Pasifik’te hangi güç dengeleri var? Çin ne olacak? Bunları bilmiyoruz. Mesela, Vanuatu’da ne kadar Müslüman yaşıyor? Kaç tane ticaret odası var, ekonomik ilişkileri geliştirmek adına neler yapılabilir? Bunlar hakkında detaylı bilgilere sahibiz." Ayrıca Marmara Adası ile Espiritu Santo Adası arasında ‘kardeş şehir’ anlaşması imzalanmış.
 </p>
 <p dir="LTR">
  Atar’ın Türk vatandaşlarının vizesiz Vanuatu’ya gidebilmeleri için gösterdiği çabası da geçtiğimiz aylarda meyvesini vermiş. Vanuatu ile Türkiye arasında turist vizesi anlaşması yapıldı.
 </p>
 <p dir="LTR">
  Vanuatu’nun nüfusu 270 bin. Atar’a göre Türkiye için önemli bir ülke. Çünkü, bir süre sonra denizde, okyanusta madencilik yapılacak. Vanuatu’nun yüzölçümü 12 bin kilometrekare. Fakat karasularını yani madencilik de yapılabilecek alanları düşündüğünüzde 455 bin kilometrekareye çıkıyor. Türkiye’nin yüzölçümünün yarısından daha büyük bir alan. 2012 yılı verilerine göre Vanuatu’ya 1 milyon 352 bin dolar ihracat, 3 milyon 963 bin dolar ithalatımız var. Eczacılık ürünleri, makine ve ekipmanlar ihraç, balık ve deniz ürünleri de ithal edilen ürünler arasında. Atar, Tanna kahvesinin de Türk menülerinin içinde yer almasını istiyor. Ayrıca Uluslararası Finans Kuruluşu (IFC) ve Dünya Bankası’nın 2011 yılı verilerine göre en kolay iş yapılan Pasifik ülkesi.
 </p>
 <p dir="LTR">
  <span>
   <strong>
    Gelinlerle gelişen diplomasi
   </strong>
  </span>
 </p>
 <p dir="LTR">
  Arnavutluk ve Finlandiya fahri konsollarının eşleri temsil ettikleri ülkeden. Ailevî bağlarına ‘diplomasi‘ de eklenince ülkeyle olan iyi ilişkiler güçlenmiş. Arnavutluk Fahri Konsolosu Levent Dölek, geçirdiği trafik kazası sonucu üniversite yıllarından beri tekerlekli sandalyede hayatını devam ettiren, iş dünyasında yer edinmiş bir isim. Arnavutluk’la yollunun nasıl kesiştiğini Dölek’ten dinleyelim: "İlk ilişkilerimiz 2000’li yıllarda ticari faaliyetlerimizle başladı. Yönetim kurulu başkanı olduğum Eurotrade Grup, Arnavut bayraklı gemileri işletiyor. Eşim, Rovena Ulqinaku sayesinde Arnavutluk ile olan bağımız daha da güçlendi. Durres şehrinde bir ofis açtık."
 </p>
 <p dir="LTR">
  Ticari ve ailevî bağlara diplomatik ilişkiler eklenince Dölek Arnavutluk’a daha sık gidip gelmeye başlar. Mart 2012’de Arnavutluk için Mersin Fahri Konsolosluk görevine başlar. Arnavutluk’u kendi vatanından ayrı tutmadığını söylüyor. Ayrıca iki ülkenin ticari hayatını geliştirmek için Türk Arnavut İş Adamları Derneği’ni kuruyorlar.
 </p>
 <p>
  Finlandiya fahri konsolosu ise FIFA kokartlı eski Süper Lig hakemi Kuddusi Müftüoğlu. Finlandiyalı eşi ile yaşadıkları Alanya’da 3 bin civarında yerleşik Finlandiyalı varmış. 21 yıl hakemlik yapan ve 13 Ocak 2014’te Alanyaspor-F.Bahçe maçıyla güzel bir jübile yapan Müftüoğlu, Şubat 2013’te atanır fahri konsolosluğa. "Eşim Finlandiyalı olduğundan bu ülke bana hep yakın oldu. Alanya’da yaşayan ve mülk edinen Finlandiyalıların sayısı artınca, fahri konsolosluk açmaya karar verdiler. Birkaç kişiden CV istediler, beni uygun gördüler." diyor. Müftüoğlu’nun anlattıklarına bakılırsa Alanya, Finliler arasında favori. Her sene 30 binden fazla Finli, Alanya’ya turist olarak geliyormuş. Yaklaşık 4 bin Finli de Alanya’da mülk sahibi. Bunların önemli bölümü Alanya’da sürekli yaşıyor. Alanya’ya yatırım ya da ticaret yapmak için gelen Finlilere de yardımcı oluyorlar. Fahri konsolosluk, Müftüoğlu’na çok kültürlü bir bakış açısı kazandırmış. Alanya Finliler Derneği ve Alanya Fin Kültür Derneği olmak üzere iki ayrı dernek de var. Bu dernekler sayesinde Finlilerle daha sık bir araya gelip sorunlarını çözdüklerini söylüyor Müftüoğlu.
 </p>
 <p dir="LTR">
  <span>
   <strong>
    Onların da derneği var!
   </strong>
  </span>
 </p>
 <p dir="LTR">
  Ürdün Fahri Konsolosu Ömer Kaplan aynı zamanda Fahri Konsoloslar Birliği Derneği’nin başkanı. Ürdün Kralı II. Abdullah döneminde Eylül 1999‘da göreve başlamış. 14 yıllık Fahri konsolosluğu süresinde TOOB, İTO, EBSO, Manisa Ticaret ve Sanayi Odası, EGOD, İGME ile Ürdün-Türkiye arasında ticaret gezileri, toplantılar düzenleyerek iki ülke arasında ilişkiler güçlendirilmiş. Kaplan’ın girişimiyle Ürdün ve Türkiye arasında serbest ticaret anlaşması imzalanmış. Buna bağlı olarak vizeler kalkmış.
 </p>
 <p dir="LTR">
  Kaplan’ın başkanlığını yaptığı dernekte fahri konsoloslar yaşadıkları bölgelerdeki sorunlarını bu platformda paylaşma imkânı buluyor. Türkiye genelinde 84 fahri konsolos bu derneğin üyesi. Özellikle Latin Amerika, Doğu Avrupa, Asya, Afrika ülkelerinin sorunları kendi içinde benzer olunca, ülke temsilcileri problemlerin çözülmesinde birbirlerine rehberlik ediyor. Derneğin üyesi olan Brezilya Fahri Konsolosu Gözde Demir bu platformun onlara bilgi ve iletişim ağı oluşturduğunu söylüyor: "Ülkelerle ilgili sorunları dinlerken bir yandan çözüm bulmaya çalışıyor diğer yandan farklı tecrübeler ediniyoruz. Benzer sorunları yaşamışsak çözüm için iletişim ağlarımızı paylaşıyoruz." Dernek aynı zamanda, tüm ülkelerdeki fahri konsoloslukların uluslararası birliği olan Dünya Fahri Konsoloslar Federasyonu’na (FICAC) üye.
 </p>
 <p dir="LTR">
  <span>
   <strong>
    Beninli Süleyman ‘ev sahibi’
   </strong>
  </span>
 </p>
 <p dir="LTR">
  Beninli Süleyman, Benin fahri konsolosunun sağ kolu. 2 yıl önce Libya’daki iç savaştan kaçarak İstanbul’a gelir. Polis, Beninli olduğunu öğrenince Benin Fahri Konsolosluğu’na havale eder. Gerisini Süleyman’dan dinleyelim: "Orhan Hocam’ın yanına gittim. Taksim’deki evinde beni misafir etti. Bir ay orada kaldım. Sonra Benin Konsolosluğu’nda iş verdiler bana. Ülkemden gelenlerle ilgileniyorum. İşlerini kolaylıkla halletmelerine yardımcı oluyorum." Süleyman, kısa sürede Türkçe öğrenmiş. Konsolosluk binasında kaldığı küçük bir odası var. Burası aynı zamanda ona sıcak bir yuva olmuş. Anlayacağınız başka bir ülkede kendi ülkesinin insanlarına ‘ev sahipliği’ yapıyor. "Benin’den birileri gelince ailemi görmüş gibi oluyorum." diyor. Orhan Kural, "Üniversitede derslerimiz yoğun olduğunda Süleyman imdadımıza yetişiyor. Gelen- gidenden, arayanlardan, yazışmalardan haberdar ediyor bizi." diye bahsediyor Süleyman’dan. Akşamları konsolosluğun hemen yanındaki lokantada çalışıyor. Artık mahallenin de bir parçası Süleyman.
 </p>
 <p dir="LTR">
  <span>
   <strong>
    ANANASIYLA ÜNLENEN UGANDA’DA NELER YOK Kİ!
   </strong>
  </span>
 </p>
 <p dir="LTR">
  Bir anket yapılsa ve ‘Uganda hakkında ne biliyorsunuz?’ diye sorulsa… Büyük ihtimalle birçok kişi ‘ananas’ diyecektir. Türkiye gündemine kara propaganda malzemesi yapılan Uganda ananası hem Türkiye’nin hem de Uganda’nın yüzünü güldürdü aslında. Hatta Türkiye’de Uganda ananasının tanıtılmasına katkı sağladığı için Devlet Başkanı Yoweri Kaguta Museveni, Uganda Fahri Konsolosu Mustafa Günay’a teşekkür bile etti. TUSKON Genel Sekreteri de olan Günay, 2008’den bu yana Uganda’nın fahri konsolosluğu görevini yürütüyor. Uganda Devlet Başkan Yardımcısı Gilbert Bukenya, Afrika Dış Ticaret Köprüsü’ne katılmak için Türkiye’ye geldiğinde Günay’ın Uganda’nın fahri konsolosu olması için Cumhurbaşkanı Abdullah Gül ve dönemin Dışişleri Bakanı Ali Babacan’a teklif götürür. Devlet yetkililerinin uygun gördüğü bu görevi Günay üstlenir. Ülkeyi çok iyi tanıyan Günay yılda en az dört-beş kez gidiyor. Her ne kadar Afrika kıtası fakirliğiyle zihinlerimize kodlanmış olsa da bu ülkenin Türkiye için büyük bir zenginlik olduğunu düşünüyor Mustafa Günay. Anadolu’nun değişik şehirlerinde Uganda’daki iş fırsatlarını tanıtan toplantılar düzenleniyor ve iki ülke arasında ticaret köprüleri oluşturuluyor. Günay, birçok sektörde Türkiye için çok büyük fırsatlar olduğundan bahsediyor: "Tarım başta olmak üzere inşaat, taşımacılık ve imalat sektöründe de Türk iş dünyası kendisine yer bulabilir. Balıkçılık, çiçekçilik, meyve sebze yetiştiriciliği, enerji kaynakları bu ülkedeki yatırım alanlarından. Madencilik sektörü de yüzde 11 büyüme oranına sahip." Ayrıca zengin su kaynaklarıyla hidroelektrik ve diğer yenilenebilir enerji yatırımları açısından büyük bir potansiyeli var. İthalat ve ihracat oranlarında artış, iki ülkenin ticari ilişkilerinin ilerlediğinin göstergesi. 2012’de yaklaşık 22 milyon civarında olan ihracatımız 2013 yılında 23 milyon dolara kadar yükselmiş. Altın, çay, balık, tütün, pamuk, susam, vanilya, gül ve kesme çiçek, dericilik Uganda’nın önde gelen ihracatlarından. 3,6 milyon dolar olan ithalatımız ise 2013 yılında 9,8 milyon dolar olmuş. İstanbul-Kampala doğrudan uçuşlarının başlaması da ülkeleri birbirine daha da yakınlaştırıyor. Günay, Uganda Cumhuriyeti’nin Ankara’da büyükelçilik açmasına öncülük etmiş. Elçilik bir yıldır hizmet veriyor.
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/uluslar-arasi-yumusak-guc-fahri-konsoloslar_538530), [web.archive.org (arşiv bağlantısı)](http://web.archive.org/web/20151223124943/http://www.aksiyon.com.tr/diplomasi/uluslar-arasi-yumusak-guc-fahri-konsoloslar_538530)
