# Ağlara kadın eli değince…

*Buket Davulcu 2012.08.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ege kıyılarında bir farklılık var! Tekneleriyle, ağlarıyla kadınlar balık avında. Kimisi için bir tutku kimisi için bir geçim kaynağı balıkçılık. Her birinin amacı ve hikâyesi farklı olsa da ‘kadın’ paydasında yaşadıkları birbirine benziyor.
  </font>
 </div>
 <div id="newsText">
  <font class="detail-text">
   <p>
    Çoğu insan balıkçılığı bir erkek mesleği olarak görür. Muğla’nın Gökova ve Akyaka kasabalarındaki kadınlarla karşılaşmadan önce aslında  biz de böyle düşünüyorduk. Ancak Ege’de bu ezber çoktan bozulmuş. Kadınlar kayıkları ev, ağlarını da cam gibi parlayan denize perde yapmışlar. Başlarından çok şey gelmiş geçmiş. Avlanırken denize düşen çocuğunu güçbelâ kurtaranı da var, çocuğun beline ip bağlayıp avına devam edeni de...  Ağ çekerken düşük yapan kadınları da şaşkınlıkla dinledik.
    <p>
     Akyaka ve Gökovalı kadınlar ellerinin hamuruyla tutmuşlar ağların bir ucundan, açılmışlar denizlere. Balıkçılığı bir ‘tutku’ diye anlatanlar da var, ‘Geçim derdi, ne yapalım başka!’ diye yakaranlar da... Gülser Çoban, kadın balıkçılardan biri, 44 yaşında. İki çocuğu var. Geçimlerini bu yolla sağlıyorlar. Balıkçılığın onun için nasıl bir tutkuya dönüştüğünü, teknenin başında bir kaptan edasıyla ağını denize atarken anlayabiliyoruz. Nisandan kasımın sonuna kadar sürekli denizdelermiş. Hatta çoğunlukla da teknede yatıp kalkıyorlarmış. Denizle  o kadar bütünleşmişler ki dalgaların hırçınlığı bile onları korkutmuyor. Gülser hanım yaşadığı zorluklardan sıradan bir olay gibi bahsediyor. Zira karşılaştıkları güçlükler, çoktan  hayatlarının bir parçası olmuş.
    </p>
    <p>
     <img alt="" height="326" src="http://web.archive.org/web/20121125081802im_/http://medya.aksiyon.com.tr/aksiyon/2012/08/06/buket-balikci-kadin-2.jpg">
      <p>
       <strong>
        Yüksel Başak
       </strong>
       ise 14 yaşında başladığı balıkçılığı tam 45 senedir meslek edinmiş.  Aslen Bodrumlu. Akyaka’ya gelin gelmiş. Eşi de balıkçı olunca ailenin  tek geçim kaynağı bu iş olmuş. Üç çocuklu Yüksel hanım  özellikle son yıllarda balıkların az olmasından oldukça dertli. Çünkü avlanmanın yasak olduğu zaman ve alanlar var. Bu yasakları dikkate almayanlar hem körfezin geleceğini hem de balıkların nesillerini tehlikeye atıyor. Balıkçılığa başladığı senelerde her akşam eve 10–15 kilo balıkla dönerken, şimdilerde 2–3 kilo balık tutabildiklerinde çok seviniyorlarmış. “Hatta iki tane balıkla geri döndüğümü bilirim.” diyor. Yüksel hanım ilginç  ve bir o kadar ‘hayati’ bir anısını da paylaşıyor bizlerle. Denizin dalgalı olduğu günlerden birinde çocuklarından biri denize düşüp boğulma tehlikesi geçirmiş. Elbette bu olaydan ders alıp  kendince bir ‘güvenlik yöntemi’ geliştirmiş. Nasıl mı? Denize açılırken çocuklarının beline ipi bağlıyor sıkıca. Kayıkların emniyet kemeri de böyle oluyormuş!
       <p>
        Balıkçı kadınların sayısı gün geçtikçe azalıyor. Sebebi ise denizin aşırı avlanan erkekler sebebiyle eskisi kadar cömert olmaması. Hayati riskler, azalan balıklar kadın balıkçılarımızı bir arayışın içine de sürüklemiş. Kadının çilesi biter mi? Deniz ekmek vermiyorsa onlar da çareyi ev temizliğine gitmekte bulmuşlar.  Otelde çalışanlar da var. Aslında çaresizlikler sonucu ortaya çıkan bu alternatifler kadını denizden uzaklaştırmıyor değil. Ama tutkunu olanlar için iş değişmiyor.
       </p>
       <p>
        <img alt="" height="326" src="http://web.archive.org/web/20121125081802im_/http://medya.aksiyon.com.tr/aksiyon/2012/08/06/buket-balikci-kadin-3.jpg"/>
        <p>
         <strong>
          Gülnaz Doğan
         </strong>
         52 yaşında. 32 senedir balıkçılıkla uğraşıyor. “Kadın için zor; ama biz deniz aşığıyız. Deniz bizim hayat kaynağımız.” derken denizin kendisine nasıl bir şifa kaynağı olduğundan da bahsediyor. Astım hastası olan Gülnaz hanım denize açıldığında temiz havayla birlikte nefesi de açılıyormuş. Yaşam kaynağımız derken aslında neyi kastettiğini böylelikle anlıyoruz. Ailece gittikleri avlar bir başka keyifli oluyormuş. Bir yandan denize ağ atılıyor diğer yandan da yemekler hazırlanıyor.  Gülnaz hanım ayrıca bu işte oldukça iddialı. Erkeklere “Onlar bizim yerimizi tutamaz!” diye meydan okuyor.
         <p>
          25 yaşındaki Nurcan Türkeş’i ise en genç balıkçı kadın olarak zikretmeden geçmeyelim. Nurcan hanım 5 senedir balıkçılıkla uğraşıyor. Evlendikten sonra eşine destek amacıyla başlamış. Onlar da yazı, kışı teknede geçirenlerden. Bu işin gençken daha keyifli ve kolay bir iş olduğunu anlıyoruz onunla konuşurken. Eşi balıkları avladıktan sonra Nurcan hanım da ağları temizliyor. Elbirliğiyle yaptıkları bu işle evlerini geçindiriyorlar.
          <p>
           Semiha Başak’ın hikâyesini ise ‘BAŞAK 3’ isimli teknesiyle  balık avına gittiğimizde dinliyoruz. Semiha hanım eşini kaybettiğinden genellikle tek başına çıkıyor bu yolculuğa. ‘Yalnız kahraman’ olarak tanımlıyor kendini. Kahramanımızla saat 17.30’da çıkıyoruz yola. 12 yaşındaki torunu da eşlik ediyor bize. Denize açılınca  balıkçı kıyafetlerini giyiyor, çizmelerini geçiriyor ayağına ve başlıyor ağları denize bırakmaya. Yaklaşık 45 dakika sürüyor bu yolculuk.  Hava yavaş yavaş kapanıyor. Kara bulutların altında biraz gölgelendikten sonra temmuz sıcağında yağmura yakalanmanın keyfini de yaşıyoruz. Dönüşte ağlarda balık beklerken işin sandığımız kadar kolay olmadığını fark ediyoruz bir kere daha. Zira sabah  saat 6’da Semiha hanım o günün hâsılatını toplamak için tekrar düşecek yollara. ‘Kadın eli’ değmiş bu balıklar kim bilir belki bir gün bir marka bile olur! Zira kadın balıkçıların da nesli tükeniyor. Gençler bu işi yapmaya pek yanaşmıyor. Hal böyle olunca kadın balıkçılar da ‘ kadın eli’ değmiş balıklar da bir başka lezzet ve anlam kazanıyor.
           <p>
            <p>
             <span>
              <strong>
               Kadın balıkçıların da nesli tükeniyor!
              </strong>
             </span>
             <p>
              Sayıları gün geçtikçe azalan balıkçı kadınlara Su Altı Araştırma Derneği (SAD) destek oluyor. ‘Egeli kadınları destekleme projesi’ kapsamında 21 kadın balıkçıya yardım ediliyor. Özellikle hem geçimini bu yoldan sağlayan hem de bu işi yaşam biçimi haline getiren bu  kadınlar aslında deniz ve kıyı kültürünün yaşatılma ve korunması için önemli bir görev üstleniyor. Ege Üniversitesi doktora öğrencisi Huriye Göncüoğlu da kolları bu iş için sıvamış. Kadın balıkçılara destek olmak amacıyla bu proje kapsamında sosyo-ekonomik analizler yapmış. Göncüoğlu çalışmasında, kadınların avcılığın her türlü zorluğuyla baş edebilmelerine rağmen yeterince destek görmediklerini ve bu sebeple kadın balıkçıların sayısının giderek azaldığını gözlemlemiş. Kadınların yüzde 90’ı tüm gelirini balıkçılıktan sağladığı halde, yüzde 92’si mesleğin geleceği hakkında olumsuz görüşler taşıyor. Çalışma koşullarının zorluğu (yüzde 49) mesleğin en olumsuz yanı. 2007 yılından bu yana kadın balıkçı sayısında ciddi bir azalma var. Ayrıca kadın balıkçıların yüzde 4’ü tek başına, yüzde 96’sı ise ailece bu işi yapıyor. En büyük problemleri ise artık denizde balığın olmayışı ve yasa dışı avcılık.
             </p>
            </p>
           </p>
          </p>
         </p>
        </p>
       </p>
      </p>
     </img>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-33267-aglara-kadin-eli-degince%E2%80%A6.html), [web.archive.org (arşiv bağlantısı)](http://web.archive.org/web/20121125081802/http://aksiyon.com.tr:80/aksiyon/haber-33267-aglara-kadin-eli-degince%E2%80%A6.html)
