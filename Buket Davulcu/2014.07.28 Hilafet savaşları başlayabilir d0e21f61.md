# Hilafet savaşları başlayabilir

*Buket Davulcu 2014.07.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortadoğu’da radikal örgütler mezhep merkezli iç savaşlarla bölgeyi yeniden şekillendirmeye çalışıyor. Prof. Dr. Mahmud Erol Kılıç’a göre küçük hilafet grupları oluşturulacak ve halife savaşları başlayacak.
  </font>
 </div>
 <div id="newsText">
  <font class="detail-text">
   <p>
    Şiddetin kemikleştiği Ortadoğu’da radikal örgütler yeni denklemlerini mezhep savaşları üzerine kuruyor. Etkilerini giderek artıran bu gruplar ciddi tehdit oluşturuyor. En büyük tehlikelerden biri de İslam’ın bu şiddeti beslediği algısının pekiştirilmesi. IŞİD’in hilafetini ilan edip “İslam devleti” iddiasıyla birlikte farklı oluşumların ortaya çıktığını görüyoruz. İslam İşbirliği Teşkilatına Üye Ülkeler Parlamentolar Birliği (İSİBAP) Genel Sekreteri Prof. Dr. Mahmud Erol Kılıç ile Ortadoğu’daki bu radikal örgütlerin bölgedeki hangi boşluktan nasıl faydalandığını, küresel güçler tarafından ne şekilde kullanıldıklarını ve Türkiye’ye etkilerini konuştuk.
   </p>
   <p>
    <strong>
     -Çevremizdeki devletlerde radikal örgütlerin etkisi giderek artıyor. Özellikle Suriye ve Irak’taki gelişmeler ve IŞİD’in hilafetini ilan etmesinden sonra bölgede farklı oluşumlar görüyoruz. Bu durum Türkiye için ne anlama geliyor?
    </strong>
   </p>
   <p>
    Ortadoğu’da Arap Baharı denilen toplumsal hareketlerin başlangıcı samimidir. Fakat şunu da unutmamak gerekiyor ki bugünkü dünyada toplum mühendisliği ile her türlü hareketi yönlendirmeyi hedefleyen özel birimler var, istihbarat birimlerinin içerisinde. Buradan Müslümanların çıkaracağı çok büyük dersler var. Sadece hamasi duygularla ve ‘kahrolsun’ cümleleriyle bir şeyin kahrolmayacağını, plan ve projelere, derin ve ufuklu bakış açılarına ihtiyaç olduğunu bir kere daha görmüş olduk. Arap Baharı’nda kan ve canla kazanmış oldukları politik mevkileri nasıl ve neden tek tek kaybettiler bunun üzerinde durmak lazım. Suriye hareketi de başlangıçta salt bir hak arama hareketi iken radikal selefi akımların bu harekete sahip çıkmalarıyla farklı bir renge bürünmüştür. El Nusra ve benzer hareketlerin özellikle beslendikleri düşünce kaynakları çok merhametsiz ve salt fundamentalist düşüncelere dayandığından hiçbir tereddüt göstermeden anında insanları infaz edebiliyorlar. Sünni, Şii fark etmiyor. Esasında İslam savaş hukukunda bir suçlu yakalanırsa, casus bile olsa, bunun mahkemesi vardır. Kadı efendi cezası neyse verir ve yetkili makamlar da bunu infaz eder. Suriye rejimi, acımasız infazları dünya kamuoyuna başarılı bir şekilde göstererek onları da yanlarına çekmeyi başardı. Bu selefi hareket daha sonra Kuzey Suriye’den Kuzey Irak’a uzanmak suretiyle bir İslam devleti kurma iddiasındadır.
   </p>
   <p>
    <strong>
     -‘İslam devleti’ İslam’la ne kadar bağdaşıyor?
    </strong>
   </p>
   <p>
    Bunlar kendilerine göre bazı fıkhi hükümlerle hareket ediyor. Dini metinleri motamot okuyan ve hiçbir tevil yapmayan bir anlayışa sahip oldukları için “Bir imama biat edilmeden geçirilen bir gün büyük günahtır” sözünden “ilk iş bir halife tayin etmektir” sonucunu çıkardılar. Bunu da Peygamber Efendimizin vefatından sonra Hz. Ali Efendimiz defin işleriyle meşgulken bir grup insanın hemen halife seçmeleri olayına bağlarlar. Sebebi de başsız kalmamak. Bunu kendilerine kıyas alarak hemen halife seçiliyor. Eğer bununla sadece o grubun başına bir lider seçmeyi hedefliyorlarsa ayrı ama bununla bütün ümmetin tabi olacağı bir kutsal kişiyi kasdediyorlarsa durum çok daha vahim. Bunların düşünce yapıları üzerinde analiz yapılması gerekir. Çok tehlikeli sonuçları var bu yaklaşımın ve olacaktır da. Bunlar bir kanaate vardıkları zaman buna uymayanların kanı, malı, canı, ırzı helaldir diye fetvaları vardır. İşte bu çok tehlikelidir. Halifeye biat etmeyenleri kâfir diye katledecekler. Tabii ki bu durumu uluslararası toplum mühendisleri anbean takip ediyorlar.
   </p>
   <p>
    <strong>
     -Aynı zamanda yönlendiriyorlar da…
    </strong>
   </p>
   <p>
    Şu an için IŞİD’in ortalığı karıştırıyor olması bazı çevrelerin çok da işine yarıyor. Çünkü ekonomik olarak petrol bölgelerine, dini açıdan da diğer Müslümanlara saldırmaktalar. Sykes Picot anlaşmasından sonra özellikle mezhep savaşları ve ayrılıklar fişeklenmiştir. Bölge insanı birbiriyle çatışmaktan başka bir şey yapamayacak haldedir. Birlik oluşturmaya, insanlık projesi geliştirmeye ne vakitleri ne zihinleri müsait değil. Çünkü büyük beyinler onlara öyle bir ortam bırakmıştır. Bu yaklaşım sahiplerinin hepsi ajandır demek istemiyorum. Fakat dikkat edilmesi gereken nokta şudur: Mesela, paralel düşünceler, örtüşen hedefler vardır. Siz bir düşünceye sahip iken başka biri farklı bir düşünceye sahip olabilir ama fikirleriniz bir yerlerde kesişip birbirini besleyebilir. Ama menfaat ve birlikteliğin çözülmesi halinde bu ortaklıklar ayrılır. Bu sosyolojinin temel kuralıdır. Şu an diğer Müslümanları çok kolayca küfürle suçlayan akımların yaygınlaşması bölgede emelleri olan dış güçlerin işine gelmektedir. Bu dış güçler doğrudan kendisi uğraşmak yerine Müslümanların içinden bulduğu bir grubu onların üzerine saldırtmak suretiyle bir taşla iki kuş vurmak gibi mantıklı bir hesapla hareket ediyorlar. Tabii ki Kur’an’da Cenab-ı Allah “İçimizdeki beyinsizler yüzünden bizi helak mı edeceksin Yarabbi?” sorusunu sordurur bir kuluna. Demek ki içimizdeki basiretsizler yüzünden birbirimizin gözünü oymak gibi temayüllerimiz de bulunuyor maalesef. Sünni-Şii kavgasını alevlendirmek bu projenin bir diğer uzantısıdır. Diğer taraftan Şiileştirme faaliyetleri de aynı amaca hizmet etmektedir. Git bir gayrimüslimi Müslüman et de Şia olsun fark etmez. Ama zaten Müslüman olan topluluklar arasında Şiileştirme yaparsan bu taifecilik değil de nedir?
    <img alt="" height="291" src="http://web.archive.org/web/20140930190729im_/http://medya.aksiyon.com.tr/aksiyon/2014/07/28/hilafetsavas2.jpg"/>
   </p>
   <p>
    <strong>
     <img alt="" height="176" src="http://web.archive.org/web/20140930190729im_/http://medya.aksiyon.com.tr/aksiyon/2014/07/28/hilafetsavas3.jpg"/>
    </strong>
   </p>
   <p>
    <strong>
     -Günümüzde güç mücadeleleri bu örgütlerle mi yapılıyor?
    </strong>
   </p>
   <p>
    Artık uluslararası proje sahipleri trojan (truva atı) denilen yöntemleri kullanıyor. Siz cephede silahla mücadele edemediğiniz yapılarda içeriye attığınız virüslerle o yapıları yönlendirebilirsiniz. Doğrudan sizin adamınız olurlar demiyorum. Düşünceleri itibariyle manipüle edilmeye müsait kişi veya grupları bu iş için kullanırsınız. Hatta son kullanma tarihleri geldiğinde kafalarına kurşunu sıkar öldürürsünüz. O kişi de böylelikle şehit olur. Öldürdüğünüz zaman da başka bir grubun üzerine atarsınız. Bu bir plandır, projedir. Sünnisiyle, Şiisiyle bütün Müslümanlar bu tür oyunlara karşı basiretli olmalı. Ben bütün mezhepler, anlayışlar birdir demek istemiyorum ama her mezhepten Müslümana kardeşim gözüyle bakmak itikadımızın bir parçasıdır diye düşünüyorum. En azından Sûfî versiyonu böyle düşünür.
   </p>
   <p>
    <strong>
     -Radikal gruplar açısından Türkiye nasıl bir ülke? Tarihî açıdan bakarsak hangi dönemlerde daha açık hale geldi?
    </strong>
   </p>
   <p>
    Türkiye, çok güçlü bir imparatorluk tecrübesi yaşamış bir ülke. İmparatorluğun sadece siyasi yapısı değil, ilim düzeyi ve din algısı da emperyaldi. Ufku geniş, derinlikli, irfani dediğimiz bir bakış açısına sahip mesuliyet makamında insanları vardı. Kimisi vezirdi, kimisi ağa, kimisi şeyhülislamdı, kimisi tekke şeyhi... Şiir söyleyen, beste yapan bir şeyhülislam aynı zamanda bir tarikata mensup idi. Şimdi bunlar çok manidar sentezlerdir. Hafife almamak gerekir. Çünkü bu seviye bir daha yakalanamadı. Hukuk müessesesinin başı bir şeyhülislam ve aynı zamanda bir tarikatın şeyhi. Nasıl olur bu diyeceksiniz? Cevabını kaybettiğimiz gelenekte aramak lazım… Bu gelenekten kopuş İslamcıları menfi yönde etkiledi.
   </p>
   <p>
    <strong>
     -Kopuşun nasıl bir etkisi oldu?
    </strong>
   </p>
   <p>
    Radikal laik devrimler Türkiye’de salt politik reaksiyoner İslamcı tipleri üretti. Her ne kadar İslamcı, Kemalist devrimlere karşıyım diyorsa da aslında İslamcı da bu devrimlerin çocuğudur. Tıpkı Kürt hareketi gibi. Çünkü gelenekte Kürt de vardı Türk de. Ama Türkçülük veyahut Kürtçülük nedir bilinmezdi. Kemalist milliyetçiliğin “Ne mutlu Türküm diyene” anlayışı, geleneksel olmayan bir anlayıştı ve zıddını meydana getirdi. O yıllarda tohumları atılan bu büyük fitnenin bu günlerde ne hale geldiğini hep beraber görüyoruz. Dini sahada ise Kemalist teoloji püriten, hurafeden arındırılmış bir İslam anlayışını getireceğim derken işi İslam’ın esaslarını ayıklamaya kadar vardırdı. Yine karşısını üretti.
   </p>
   <p>
    <strong>
     -Türkiye’deki Selefilik, Kemalist anlayışla bu noktada kesişiyor mu?
    </strong>
   </p>
   <p>
    Evet. Kemalizm ve Selefizm, Türkiye’de grup çıkarlarının örtüşmesine örnek olabilir. Mustafa Kemal püritanistti. Yani kendine göre hurafelerden arındırılmış bir İslam anlayışı vardı. Bu yönüyle Selefilikle bu noktada örtüşüyor. Yüzde yüz aynıdır demiyorum. İkisinin de ortak hedefi geleneğe karşı olmaları. Mesela ikisi de tekkelere karşı. Ama farklı açılardan. Selefilerin karşı oluşunu anlamak daha kolay fakat daha hoşgörülü ve modern bir İslam anlayışı oluşturmak niyetiyle hareket ettiklerini iddia eden cumhuriyetçilerin hoşgörülü İslam’ın gelişeceği tekkeleri kapatmış olmaları bir çelişki. Bunlar, proje sahiplerinin çok da bilgili, donanımlı olmadıklarını gösteriyor. Modern Türkiye İslamcısı da onun bir devamı olduğu için köklerini kaybetti. Bugün Türkiye İslamcısı bu irfani İslam’ın, Anadolu İslam’ının bir devamı değil. Adeta muasır yazarlardan tercümelerle oluşturulan bir İslamcı anlayış. Ondan dolayıdır ki bugün Arap dünyasına Türk İslamcısı bir şey veremiyor. Çünkü verdiği şey zaten onlardan aldığı şey. Aslında şu an için Arap dünyasının ve hatta bütün İslam dünyasının ihtiyacı olan şey, Türkiye Müslümanının sûfî tecrübesinden gelen hoşgörü anlayışı. Hasılı modern Müslüman aydının hem kendi topluluklarına hem tüm insanlığa ne sunulabilecekleri noktasında bir otokritik yapmaları gerekiyor. Mevlâna’dan, Yunus’tan haberi olmayan bir İslamcı, Türkiye tarihine yabancı bir İslamcıdır. Bunlara dayanmayan bir İslam düşüncesi Türkiye’nin yerli İslam düşüncesi değildir.
   </p>
   <p>
    <strong>
     -Arap dünyasındaki İslamcılık anlayışı nasıl?
    </strong>
   </p>
   <p>
    Selefilik kökenli oldukları için çok daha katı ve radikaller. İslam dünyasında gezdiğim doğudan Endonezya, Malezya; batıdan Fas, Cezayir Müslümanlarının Türkiye İslami tecrübesiyle çok yakın durduklarını müşahede ettim. Bence bu damar öne çıkarılmalı. Bu irfani İslamın dünyaya bir şekilde sunumunun yapılması gerekir. Türkiye bölgede artık salt askeri ve ekonomik destek sağlayan bir ülke olma anlayışının ötesine geçmelidir. Entelektüel düşüncenin yeniden inşa sürecinde de rol oynamalıdır. Evet Osmanlı, Ortadoğu’da uzun bir müddet hâkim siyasi yapı idi. Ama kendi İslamını da sunuyordu. Bugün Mısır’da, Suriye’de halkın İslam algısında Osmanlı tesirleri fazladır. Körfez Araplarından farklıdırlar. Mesela bugün dahi Ezher Üniversitesi’nde İslam eğitiminde Osmanlı tesirleri fazladır. Bu sebeple burada sert Selefi, Vahhabi akımlar tutunamamıştır. Tasavvuf hâlâ ders olarak okutulmaktadır. Türkiye İslamcısı bu İslami anlayıştan uzaktır. Maalesef bugün bazı hareketler finansal desteği belki bizden alıyor olabilirler ama fetvayı Körfez ülkelerinden alıyorlar. Dini anlamda hiçbir şekilde bize bağlı değiller. Bizde dini merciyetin olmaması bir noksanlıktır. Mesela Şianın merciyet anlayışında, dünyanın neresinde olursanız olun, bir Şii ayetullaha tabi olma zorunluluğu vardır. Bizde hilafetin kaldırılmasıyla bu da ortadan kalkmıştır. Maalesef bir proje olarak kaldırıldı. Çırılçıplak bırakıldık. Tespihin imamesi koptu ve taneleri dağıldı.
   </p>
   <p>
    <img alt="" height="305" src="http://web.archive.org/web/20140930190729im_/http://medya.aksiyon.com.tr/aksiyon/2014/07/28/hilafetsavas4.jpg"/>
   </p>
   <p>
    <strong>
     -İslam dünyasındaki bu boşlukları radikal örgütler dolduruyor sanki. Mesela IŞİD hilafetini ilan etti.
    </strong>
   </p>
   <p>
    Şimdi küçük küçük hilafet grupları oluşturulacak bence. IŞİD bunlardan ilki. Bundan sonra halife savaşları başlayacak. Her halife birbiriyle mücadele edecek. Donanıma sahip olmayan insanlar halife olacak maalesef. İrfani yanı kuvvetli insanları manipüle edemezsiniz ama bunları yapabilirsiniz.
   </p>
   <p>
    <strong>
     -11 Eylül’de Batı karşıtlığı üzerinden İslam ve terör birlikteliği kavramsallaştı. Şimdi ise Müslümanların birbirini katlettiği bir savaş yürütülüyor. Bu durum
    </strong>
    <strong>
     İslamofobi’nin ötesinde yeni bir kavrama mı gebe?
    </strong>
   </p>
   <p>
    Müslümanlar, hep bir imaj problemi yaşadıkları gibi söylemle hareket ediyorlardı. Karşı taraf da hep ‘Biz belki sizi yanlış anlıyor olabiliriz ama sizde hiç hata yok mu?’ diyordu. Biz hiç hata yapmıyor gibi bir tavır içine giriyorduk. Şu olan bitenlerde bizlerin de hatalarının olduğunu bir kez daha gördük. Dinler arası diyaloğa önem verdiğimiz kadar mezhepler arası diyaloğa önem vermedik. Bu konuda gayret gösteren devletler de yok, gruplar da.
   </p>
   <p>
    <strong>
     -Mezhep çatışmaları yeni değil. Bir şey yapılamaz mı?
    </strong>
   </p>
   <p>
    Şu an acilen Hanefi, Şafi, Maliki, Hanbeli, Zeydi, İbadi, Caferi gibi bütün İslami grupların acil bir araya gelmeleri lazım. Karşılıklı birbirlerini anlamaya yönelik toplantıların yapılmasına ihtiyaç var. Tarihte buna “Dar-ul Takrib” deniliyordu. Mezhepleri yakınlaştıran toplantı demek. Ama akim kaldı, çalışmadı. Çünkü âriflerin eliyle olmadı bu. O kadar güzel ârifler var ki. Mesela kendisi Şafi mezhebinden olan bir Allah dostu Bağdat’ta Hanefi mezhebi üzerine vitr namazı kılar. Sorarlar. Der ki “Burası Ebu Hanife’nin mekanı. Ona hürmeten burada Hanefiyim.” Bu muhteşem bir şeydir. Aslında Şafi olan Abdülkadir Geylani, Bağdat’ta Hanbeli katliamı yapıldığında büyük cesaretle “Ben de Hanbeli oldum, ne olacak yani” diyerek bu zulmü durdurmuştur.
   </p>
   <p>
    <strong>
     -Mezhepleri din gibi mi görüyoruz?
    </strong>
   </p>
   <p>
    Evet. Özellikle bunu Sünni mezhepler arasında yayan radikal gruplar var. Ebu Hanife’nin hocalarından biri İmam Cafer-i Sadık olmasından dolayı da Caferi mezhebiyle Hanefi mezhebi arasında çok paralellikler olduğundan bazı uç radikal Vahhabi gruplar Hanefi mezhebini Şiileşmiş bir sünni mezhep gibi görürler. Bundan dolayı Osmanlı’nın yarı Şii devlet olduğunu ve bizim itikadımızın bozuk olduğunu söyleyen radikal Selefi kimselerle karşılaştım. Aynı şekilde bütün insanlık Şii olacak ve kurtulacak kanaatine sahip bazı Şii gruplar da var. Şiilerin de hepsini aynı kefeye koymamak lazım. Geniş bakış açısına sahip Şii grupları da var.
   </p>
   <p>
    <strong>
     -İslam dünyasında Türkiye’nin rolü hayırsever oluşuyla tanınıyor. İdeolojik formatlamada Türkiye pasif diyorsunuz. Din-mezhep üzerine kurulu bir çatışma var hali hazırda. Bu yoksunluk böyle bir ortamda Türkiye’yi nereye sürükler?
    </strong>
   </p>
   <p>
    Afrika’ya, Ortadoğu’ya hayır kuruluşlarının yardımıyla zekâtlar, fitreler, sadakalar veriliyor. Bazı yaralar sarılıyor. Çok güzel ama biz fazla hamasi hareket ediyoruz. Vatikan oralara parayla birlikte kendisine insan devşirecek eleman da gönderiyor. Türkiye Müslümanı olarak sadece ceplerine para koyup ayrılıyoruz. Oralara gittiğimizde “Osmanlı” diye hitap ediliyor ancak Osmanlı İslam anlayışını bilmediklerini görüyoruz. Onlar da biz de.
   </p>
   <p>
    <strong>
     -Ortadoğu’da edilgen güç kapasitesiyle kendine etken bir rol biçen Türkiye, Musul Konsolosluğu’ndaki rehine kriziyle acımasızca yakıp yıkan bir örgütle karşı karşıya geldi. Bölgedeki bu ‘kuşatıcı şiddet’ Türkiye’yi Ortadoğululaştırır mı?
    </strong>
   </p>
   <p>
    Türkiye bu radikal gruplarla menfi-müspet nasıl bir diyalog içeresinde bilmiyorum. Ancak dışarıdan gördüğüm kadarıyla Türkiye bir sarmalın içinde. Yetkililer bu sarmalın içinden en az zararla nasıl çıkarız arayışı içinde. Sarmal, kedinin yün yumağıyla oyması gibi bir halde. Oynadıkça sarılıyor. Bu radikal grupları şu an belki Irak’ı parçalamak için kullanıyorlarsa da ileride yeni hedefler için kullanacaklardır. İslam anlayışıyla ileride en çok problem olacak ülkelerden biri Türkiye’dir. İkinci olarak İran’dır. Dolayısıyla bu aklın Türkiye ve İran’ı birbirine kapıştırma şeklinde kullanılacağı kuşkusuna sahibim. Benim karşılaştığım bu gruplara mensup genç arkadaşlar, biz Türklerin de çok sahih itikada sahip olmadığını, türbelere tapan kimseler olduğumuzu, Şiiliğin bizim içimize de girdiğini söylüyorlar. “Ortadoğu Şiilerden temizledikten sonra sıra size gelecek” gibi gizli tehditleri de var. Ümit ederim yetkililer bu tehdit sinyallerini doğru ve zamanında algılıyor, ona göre stratejiler geliştiriyorlardır.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ibrahim, 03 August 2014, 15:33
> MÜKEMMEL BİR MÜLAKAT OLMUŞ.ŞU ANKİ ALEMİ İSLAMIN VE ORTADOĞUNUN ŞUMÜLLÜ BİR FOTOĞRAFINI ÇEKMİŞSİNİZ. NEYİN NE OLDUĞU,KAVRAMLARIN,KLİKLERİN BİRBİRİNE KARIŞTIĞI BUGÜNLERDE YAPTIĞINIZ BU TEŞHİS ÇOK AÇIKLAYICI.İNŞALLAH YAKIN GELECEKTE DİKKAT ÇEKTİĞİNİZ OLMASI MUHTEMEL ÇATIŞMALAR HÜŞYAR İNSANLAR TARAFIND...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=ED610F9F7E917AFBADD0DDDA86653152?newsId=39123), [web.archive.org (arşiv bağlantısı)](http://web.archive.org/web/20140930190729/http://www.aksiyon.com.tr:80/aksiyon/newsDetail_getNewsById.action;jsessionid=ED610F9F7E917AFBADD0DDDA86653152?newsId=39123)
