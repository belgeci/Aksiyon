# Yeni Türkiye'ye Ortadoğu Modeli

*Buket Davulcu 2014.08.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Arap Baharı’na DEMOKRATİK model olma niyetiyle yola çıkan hükümet, maksadına ulaşamadı. Tam aksine bu bölgedeki YÖNETİM ANLAYIŞINI, Türkiye’ye taşımaya başladı. Soruşturmalardan kendini kurtarmak için ülkede âdeta yeni bir rejim kuruyor. Türkiye giderek Ortadoğululaşıyor!
  </font>
 </div>
 <div id="newsText">
  <font class="detail-text">
   <p>
    Türkiye ‘büyük oyuncu’ olma niyetiyle yola çıktı. Hedef, Ortadoğu’daki antidemokratik rejimlere karşı bölge ülkelerine model olmaktı. Ne yazık ki, Türkiye, Arap Baharı’nı doğru okuyamadı. Toplumsal hareketlere ilham olma niyetindeki hükümet tam tersi bir konuma düştü. Despotik rejimleri örnek alan uygulamaları ülkeye taşıdı. Birbiri ardına çıkarılan antidemokratik yasalarla durum daha da kronik bir hâl alıyor. Maalesef Türkiye iç ve dış politikada bilinmez sulara yelken açmış durumda. ‘Can simidi’ niyetiyle sarıldığı radikal örgütler de bugün boğulma tehlikesi yaşatıyor!
   </p>
   <p>
    Özellikle 2013’ten itibaren yurtiçi ve yurtdışında ciddi kırılmalar yaşayan Türkiye giderek yönetimi zor bir ülke hâline geldi. Coğrafyanın ‘gidişatını değiştirebilecek kudreti’ kendinde görerek kolları sıvadı. Büyük oyuncuların bölgeyi ve bu toplumsal hareketleri yakından takip ettiklerini hatta onlara yön verdiklerini gözden kaçırdı. ‘Ağabey’likten ziyade arabulucu rol oynaması dengelerin gözetilmesi anlamına gelirdi. Bu tutum, kestirilmesi zor ve belirsiz süreçte Türkiye’nin bölgedeki ağırlığını korumasını sağlayabilirdi. Filistin’de El Fetih-Hamas çatışmasında Hamas lehine tavır alındı. Mısır’da ise Müslüman Kardeşler’le kurulan duygusal bağ Mursi’nin hatalarını görmeyi engelledi. Bağıra bağıra gelen darbeye karşı tedbir önermek yerine gereksiz bir özgüven telkini yapıldı. Ülkenin iç işlerine karışma seviyesine kadar giden bu müdahaleci anlayış Türkiye’yi adım adım krizin parçası haline getirdi.
   </p>
   <p>
    San Diego Eyalet Üniversitesi Siyaset Bilimi Bölümü Öğretim Üyesi Doç. Dr. Ahmet T. Kuru, Türkiye’nin Ortadoğu’da hata üstüne hata yapmasının temel sebebini AKP’nin son iki yıllık politikalarındaki uzun vadeli strateji yoksunluğuna bağlıyor. Hükümetin gündelik siyaset yaptığına dikkat çeken Doç. Dr. Kuru, özellikle Esed’in gitmesi için her yolu mubah gören bir anlayışla El Nusra, IŞİD militanlarının değişik ülkelerden gelerek Türkiye üzerinden Suriye’ye geçmelerine izin verildiğini anlatıyor. Ona göre, Türk vatandaşlarının bu radikal örgütlere katılmalarına engel olunmaması sebebiyle güney sınırımız radikallerin kontrolüne geçti. Doç. Dr. Kuru’ya göre Afganistan dramından yeterince ders alınmadığı için aynı hatalar simdi Arap ülkelerinde de işleniyor ve IŞİD’in yükselişi birçok açıdan Türkiye için bir felaket anlamına geliyor: “Birincisi Müslümanlar, özellikle de Sünniler, bütün dünyada fanatik olarak algılanıyor. İkincisi, Esed ve İran bu radikaller yanında ehven-i şer kalıp Batı’ya şirin gözüküyor. Üçüncüsü, IŞİD’in Türkiye’de saldırılar yapma ihtimali artıyor ki zaten Niğde’de jandarma, polis ve sivil vatandaşımızı öldürdüler. Dördüncüsü, IŞİD’e katılmış Türk vatandaşları geri döndüklerinde kanunlara ne kadar uyacaklar belli değil.”
   </p>
   <p>
    <img alt="" height="359" src="http://web.archive.org/web/20140828224005im_/http://medya.aksiyon.com.tr/aksiyon/2014/08/25/ortadogu-modeli2.jpg"/>
   </p>
   <p>
    Yaşanan gelişmeler Doç. Dr. Kuru’nun tezlerini doğruluyor. Hatırlayalım; IŞİD’i öven yayınlarıyla dikkat çeken internet sitelerinin yayımladığı görüntülere göre, geçen günlerde İstanbul-Ömerli’de bir araya gelen kalabalık bir grup, bayram namazı kılarak ‘cihad’ çağrısında bulundu. Esenyurt Yenikent Mahallesi’nde bulunan Caferilere ait Muhammediye Camii’ne saldırı düzenlendi. Üstelik devlet yetkililerinden bu konuda herhangi bir resmî açıklama gelmedi. Dahası aylardır diplomatlarımız dâhil 49 vatandaşımız bu radikal örgütün elinde.
   </p>
   <p>
    Bölgede ciddi anlamda belirsizlikler söz konusu. Yanlış politikalar yüzünden de,
    <img alt="" height="147" src="http://web.archive.org/web/20140828224005im_/http://medya.aksiyon.com.tr/aksiyon/2014/08/25/ortadogu-modeli3.jpg"/>
    Eskişehir Osmangazi Üniversitesi Uluslararası İlişkiler Bölümü Öğretim Üyesi Doç. Dr. Cenap Çakmak’ın deyimiyle, bölge neredeyse tamamen Türkiye’nin etkisine kapalı hâle geldi. Diğer taraftan kara sınırının uzunluğuyla birlikte sınırı paylaştığınız devletlerin fazlalığı güvenlik riskini beraberinde getiriyor. Çakmak’a göre yeni ‘de facto’ kontrol alanlarının ortaya çıkması ve üstelik buraların radikal örgütler tarafından kontrol edilmesi ulusal güvenlik tehlikesi oluşturuyor. Çakmak, bütün uyarılara rağmen cihatçı-radikal örgütlerin tahripkâr etkilerine karşı giderek büyüyen Şii-Sünni bölünmesini dindirecek önlemlerin de alınmadığını söylüyor.
   </p>
   <p>
    <strong>
     Ortadoğu diktalarında bile yok
    </strong>
   </p>
   <p>
    Doç. Dr. Ahmet T. Kuru, işte bütün bu sebeplerden dolayı zihin planında AKP’nin çoktan Ortadoğululaştığını iddia ediyor: “Eskiden Kemalistleri tenkit ederken ABD’den ve Avrupa’dan örnek gösterir, ‘demokrasi ve laiklik Batı’da nasılsa bizde de öyle olsun’ derdik. Kemalistler ‘bizim şartlarımız farklı’ deseler de uzun vadede Batı gibi olacağımızı söylerlerdi. Tayyip Erdoğan ve hatta AKP için artık bu tarz bir konuşma mümkün değil. Zira Batı standartlarını hedef kabul etmiyorlar. Zaten TBMM’nin son yedi ayda çıkardığı  yasalar  Ortadoğu standartlarına kıyasla bile oldukça geri, otoriter ve hukukun temel prensiplerine aykırı.” Kuru’nun dikkat çektiği önemli değişimler arasında “Erdoğan’ın özel projelendirmesiyle” sulh ceza hâkimlerinin atanması gibi birçok düzenleme de var. Ona göre buradaki temel sorun AKP milletvekillerinin bir birey olarak karar vermeyip akıl ve iradelerini Erdoğan’a teslim etmeleri. Batı’nın birey ve demokrasi anlayışında bu tarz bir biat anlayışı kabul edilemez. Zaten Erdoğan’ın kafasında tüm kuvvetleri, atamaları, hatta inşaat ve ihaleleri kendi şahsında toplayacak bir başkanlık sistemi var. Kuru, “Bu, Ortadoğu diktatörlüklerinde bile az rastlanacak bir liderlik anlayışıdır.” diyor.
   </p>
   <p>
    Birbiri ardına çıkarılan yasalarla da bu zihniyet açığa çıkıyor aslında. MİT, görevleri yeniden belirlenerek, olağanüstü yetkilerle dokunulmaz bir kurum hâline getirildi. Muhaberat devletine kapı aralayan düzenlemeler var yeni yetkileri arasında. Hatta birçoğu Anayasa’ya bile aykırı.
   </p>
   <p>
    <img alt="" height="147" src="http://web.archive.org/web/20140828224005im_/http://medya.aksiyon.com.tr/aksiyon/2014/08/25/ortadogu-modeli4.jpg"/>
    Ortadoğu uzmanı Hamit Bozarslan ‘Ortadoğu’nun Siyasal Sosyolojisi’ başlıklı kitabında, “Burada devlet yasama yeteneğini, büyük kriz durumlarında zor ve korku yoluyla kalıcı teminat altına alarak ‘Hobbescu’ olabilme becerisine borçludur.” diyor. Türkiye’nin bugünkü hâliyle benzerlik arz eden bir tanım aslında. 2013 yılındaki Gezi olayları ardından bir cadı avına dönen fişlemeler ve yolsuzluk operasyonunu örtme adına her yolun mubah görülerek hukuk cinayetlerinin işlenmesi de Türkiye’deki yönetici zihniyetinin değiştiğinin göstergesi. Mısır’da uzun yıllar kalmış ve bölgeyi yakından tanıyan ‘Zaman Arapça’ internet sitesinin editörü Cumali Önal hukukun Ortadoğu’da sadece temsilî yani kâğıt üzerinde bir varlığından bahsediyor: “Verilen kararlar, başkan ya da cumhurbaşkanının iki dudağı arasındadır. Türkiye’de yargının hedef alınmasındaki ana unsur da bu zaten.”
   </p>
   <p>
    <strong>
     Söylemlerle mezhepçilik yapılıyor
    </strong>
   </p>
   <p>
    Önal, Ortadoğu liderleriyle Erdoğan’ın hâkim söylemlerini kıyaslayarak aradaki benzerliği de ortaya koyuyor: “Ortadoğu liderleri toplumu algılarla yönetirler. ‘Ben olmazsam ülke batar’, ‘İç ve dış düşmanlarımız var’ gibi toplumu korku ve baskı altına alacak söylemler bugün Türkiye’de de var.” Özellikle hükümet yanlısı medya, iktidarın attığı her adımı haklı göstermeye ve topluma yön vermeye çalışıyor. Yine Ortadoğu uzmanı Hamit Bozarslan’ın “Ortadoğu’nun Siyasal Sosyolojisi” başlıklı kitabına dönelim: “Ortadoğu’da angaje entelektüeller meta söylemleri (insan hakları, adalet, sosyal devlet) sorgulamaksızın siyasal otoritenin ‘mağduriyet’ söylemlerini güçlendirmektedir. Bu Ortadoğu coğrafyasında sindirilmiş toplumun özellikleri arasındır.” Bu cümleler aslında tam da Türkiye’dekine benzer bir tabloyu anlatıyor.
   </p>
   <p>
    Medyanın iktidarın tekelinde ‘memur’ zihniyetiyle çalışması ve düşünce özgürlüğünün giderek zayıflaması bu sindirilmişliğin bir resmi olarak çıkıyor karşımıza. Ortadoğulu liderlerin en tipik özelliklerinden birinin de hedef aldıkları kitleyi casuslukla suçlamak olduğundan bahsediyor Önal: “Bu insan, grup, kitle ya da azınlık casustur. İsrail, CIA ajanıdır, dediğinizde en dindar, vatana millete bağlı birileri bile olsa otomatik olarak toplum tarafından suçlanmaya başlarlar. Lider sert ve önemli bir figürse, sıradan bir kelimeyle bile halkları rahatlıkla tahrik ederek harekete geçirebilir.” Mısır’da Müslüman Kardeşler’in terörist ilan edilmesiyle, Gezicilerin ‘çapulcu, darbeci’, Hizmet Hareketi’nin linç edilmesi gibi güncel örnekler hatırlandığında bu zihniyet benzerliği daha net ortaya çıkıyor. Diğer yandan Recep Tayyip Erdoğan’ın, Cumhurbaşkanlığı seçimi sürecinde HDP Eş Genel Başkanı ve cumhurbaşkanı adayı Selahattin Demirtaş için “Kendisi Zaza ama benim Kürt kardeşlerimi aldatıyor”, CHP Genel Başkanı Kemal Kılıçdaroğlu’na “Sen Alevi olabilirsin, ben Sünni’yim” ve cumhurbaşkanı adayı Ekmeleddin İhsanoğlu’na ise “Yerli değilsin” diyerek toplumu mezhepçi bir zemine çektiğini söylemek de mümkün. Bu söylemlerin Avrupa’daki aşırı sağcı partiler dile yaklaştığını söylemek abartı olmaz. Erdoğan, geçen haftalarda, “Bana Gürcü dediler, affedersiniz Ermeni dediler” sözleriyle Gürcü ya da Ermeni olmanın ‘ayıp’ bir durummuş gibi algılanmasına sebep oldu. Oysa 2004 yılında “Ben de Gürcü’yüm, ailemiz Batum’dan Rize’ye göç etmiş bir Gürcü ailesi” demişti. Önal söylem konusunda Erdoğan’ın oldukça değişken bir üslup kullandığına da dikkat çekiyor: “Türkiye’de konjonktür Ermeni ya da Alevilere hakaret etmek için uygunsa bu zemini kullanıyor. Kaddafi, Mübarek, Zeynel Abidin de bu söylemleri çok kullanıyordu. Bu yönüyle mezhepsel, milliyetçi, kültürel ayrımları dile getirme konusunda diğer Ortadoğu liderlerinden pek farkı yok.”
   </p>
   <p>
    Tüm bu söylenenlerden sonra bir analiz yapacak olursak; bir dönem Türkiye’de laik–antilaik kutuplaşmasının yaşanması gibi bugün de dinî grup ve cemaatler, mezhepler arasında ayrımcılıklar oluşturularak yeni bir siyasi mücadele alanı oluşturuluyor. Ancak meselenin mezhepler ve dinî cemaatler, gruplar arasına taşınmış olması bugünün Türkiye’si için yeni bir durum. Daha çok Ortadoğu toplumlarının siyaset sosyolojinde rastladığımız bu kutuplaşma şekli Türkiye’de de kendini göstermeye başlıyor.
   </p>
   <p>
    <img alt="" height="291" src="http://web.archive.org/web/20140828224005im_/http://medya.aksiyon.com.tr/aksiyon/2014/08/25/ortadogu-modeli5.jpg"/>
   </p>
   <p>
    Ortadoğu uzmanı Kerim Balcı da Erdoğan’ın sergilediği tek adam liderliğinin, arkası boş hamasi söylemlerin ve dinin siyasi emeller uğruna samimiyetsizce ve hoyratça kullanılmasının Ortadoğu diktalarında görülen bir özellik olduğunu söylüyor. Böyle bir zihniyetin Ortadoğululaştığı ancak bunun Türkiye’nin de Ortadoğululaştığı anlamına gelmediği görüşünde. Ona göre Ortadoğu diktaları kurumsallaşmış yapılar. Yani lider öldüğünde veya alaşağı edildiğinde dikta sadece el değiştirir, mahiyet değiştirmez. Türkiye’nin Erdoğan’ın kişiliğinde ve yakın çevresinde tanıdığı tek adamlaşma eğilimi ise şahsa münhasır. Türk halkının Erdoğan’ı diktatörleşme eğilimi göstermeden önceki dönemde biriktirdiği krediden dolayı sevdiğini ve bu krediyi başka bir lidere vermeyeceğini düşünüyor, Balcı. Türkiye’de demokrasinin artık kurumsallaştığını ve Erdoğan sonrasında yeniden demokrasiye dönüleceğini söylüyor: “Erdoğan’ın kendi siyasi tarihi içinde bile istisna olan bu son dönemdeki otoriter tavrı, Türk siyasi tarihinde talihsiz ama kısa bir dönem olarak hatırlanacaktır. Ortadoğu’da ise dikta asıl, demokrasi fasıldır.”
   </p>
   <p>
    <img alt="" height="147" src="http://web.archive.org/web/20140828224005im_/http://medya.aksiyon.com.tr/aksiyon/2014/08/25/ortadogu-modeli6.jpg"/>
    Ordu, bütün bu otoriterleşen yapıların dışında gibi. Ergenekon ve Balyoz soruşturmalarıyla iktidar ve askerin arası açılmıştı. Ancak tutuklanan birçok üst düzey generalin, eski Genelkurmay Başkanı İlker Başbuğ dâhil, serbest bırakılması ‘orduya kumpas’ algısının iktidarca sahiplenilerek ilişkilerin normalleştirildiği görüntüsü verilmeye çalışılıyor. Cumali Önal, Ortadoğu ülkelerinde ordu tamamen kontrol altına alınmasa bile Mısır gibi örneklerde özellikle üst düzey generallere çok yüksek maaşlar ve belli imtiyazlar verildiğine dikkat çekiyor.
   </p>
   <p>
    Bu hâliyle Türkiye giderek AB’den de uzaklaşıyor. Erdoğan’ın söylemlerinin sertleşmesi, her hatanın dış güçlere mal edilmesi ilişkileri gerginleştiriyor. Öyle ki AKP’nin 2008 yılında kapatılmasına karşı çıkanların bugünkü değişim karşısında şaşkınlıklarını gizleyemedikleri aşikâr. Avrupa Parlamentosu’nda faaliyet gösteren Yeşiller Partisi’nin siyasi danışmanı Ali Yurttagül, “Erdoğan hükümeti, AB üyeliği için hazır değil” başlıklı yazısında, AB Komisyonu Başkanı Jean-Claude Junker’in AKP’nin son iki yıldır sürdürdüğü ve ülkeyi AB’den uzaklaştıran politikasına karşı olduğunu dile getirmişti. Yurttagül’e göre iktidar AB’den gelen haklı eleştirileri duymak istemiyor. Juncker’i itibarsızlaştırmayı çözüm sanıyor. Oysa demokratikleşme ve ekonomik kalkınma için AB’ye giden yola geri dönülmesi gerektiğine işaret ediyor Yurttagül.
   </p>
   <p>
    Erdoğan cumhurbaşkanı seçilmeden önce başkanlık sistemine geçileceğinin sinyallerini de veriyordu. Cumali Önal, “Başkanlık rejimi getirildiği zaman tüm kurumlar ona göre tekrar dizayn edilecek. MİT, emniyet, yargı gibi kurumları kendine bağlarsa ve demokratik kurumlar devre dışı bırakılırsa Ortadoğu’daki gibi tipik bir rejim Türkiye’de de oluşabilir.” diyor.
   </p>
   <p>
    Mevcut tablo bu hâliyle devam eder ya da cumhurbaşkanlığı döneminde daha farklı bir hâl alırsa bütün bu uygulamalarla Ortadoğululaşmaya doğru gidildiği söylenebilir. Ancak Türkiye’de var olan seçim sistemi ve ‘sandık’ güvencesiyle ülkede hâlâ ‘güçlü’ bir demokrasinin olduğu vurgusu yapılıyor. Bu güven de maalesef giderek buharlaşıyor. Zira geçen yerel seçimlerde birçok şaibenin ortaya çıkması, seçimlerin yinelenmesi halkın sandığa olan inancını da hayli sarstı. Cumhurbaşkanlığı gibi önemli bir seçimde genel katılımın yüzde 73 olması da düşündürücü.
   </p>
   <p>
    ‘Türkiye askerî vesayetten daha tehlikeli olan ‘sivil otorite’ye mi geçiyor?’ sorusuna hukuk, güvenlik ve medya alanlarında geriye doğru adım atan ‘Yeni Türkiye’ bu hâliyle cevap veriyor aslında.
   </p>
   <p>
    _______________________________
   </p>
   <p>
    <strong>
     Ortadoğu’da bile din, ahlak zemininden bu kadar kaymadı!
    </strong>
   </p>
   <p>
    Ortadoğu ülkelerinde din meşruiyet için bir araç olarak kullanılıyor. Türkiye’de İslam’ın önemle üzerinde durduğu ‘ahlak’ kavramının içinin oyularak dinden uzaklaştırılmasıyla Ortadoğu’dan farklı ve yeni bir meşruiyet zemini oluşturuluyor.
    <strong>
     Cumali Önal
    </strong>
    , “Ortadoğu’da din referans gösterilerek meşruiyet sağlanmaya çalışılsa da dinin temel değerleriyle ters düşen herhangi bir söylem geliştirilmemiştir. Ortadoğu liderlerinin hiçbirinde buna rastlamadım. Bu konuda onlardan bile ileri gittik.” diyor.
   </p>
   <p>
    Erdoğan ve AKP’li milletvekillerinin sözlerini de hatırlayalım. Muğla mitinginde konuşan Erdoğan “Bizim rahmetimiz gazabımızı aşacaktır” demişti. Egemen Bağış “Bakara makara” diyerek ayetlerle dalga geçerken AK Parti Düzce Milletvekili Fevai Arslan, Erdoğan için, “Allah’ın tüm vasıflarını üzerinde taşıdığı lider” ifadesini kullanmıştı. AK Parti Milletvekili Metin Külünk, 17 Aralık yolsuzluk ve rüşvet soruşturması ve sonrasında “Allah insana günah işleme özgürlüğü vermiştir. Bu bireye ‘Sen günah işleyemezsin’ baskısıdır. Aslında Allah’ın hududuna müdahale ediyorsunuz.” demesi de İslam’ın ahlak anlayışıyla bağdaşmayan sözlerdi. İçişleri Bakanı Efkan Ala’nın geçen aylarda bir sahur programında söylediği “Hz. Muhammed Mekke’nin fethi sırasında gurura kapıldı ve Allah tarafından uyarıldı” sözleri de gündeme gelmiş ve ciddi tepki çekmişti.
   </p>
   <p>
    Yine Cumhurbaşkanlığı seçimi sonrası AKP’nin MKYK toplantısından ilginç bir haber yansıdı basına. Seçim sonuçlarının değerlendirildiği toplantıda Erdoğan’ın aldığı yüzde 51.8’lik oyu eleştirenlere “Peygamber Efendimiz’i bile desteklemeyenler oldu. Bizi de yüzde 52 destekledi.” diyerek kendini Peygamber Efendimiz ile kıyasladığı söylendi. Hiçbir iktidar döneminde İslam’a bu kadar zarar verecek söylemler geliştirilmedi. Din, bir araç olarak kullanılmanın çok ötesinde tahrip edilmeye başlandı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=AA40E2A0D07F009413AA5A085AC9D764?newsId=39301), [web.archive.org (arşiv bağlantısı)](http://web.archive.org/web/20140828224005/http://www.aksiyon.com.tr:80/aksiyon/newsDetail_getNewsById.action;jsessionid=AA40E2A0D07F009413AA5A085AC9D764?newsId=39301)
