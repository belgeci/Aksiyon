# Bir savaş, bin kaçış: Afganların parçalanmış göçü

*Buket Davulcu 2013.02.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Afganistan dünya coğrafyasının en hüzünlü ülkelerinden biri. 30 yıldır devam eden savaş Afganları çaresizce  göçe zorluyor.  Gidilen yerlerde kurulan hayallerin karşılığı yok ama göç hâlâ ‘kurtuluş umudu‘. Her hikâye ‘Afganistan gerçeğinin’ özgün bir parçası.
  </font>
 </div>
 <div id="newsText">
  <font class="detail-text">
   <p>
    Kısa süre önce Zeytinbur-nu’nda beş genç Afganistanlının şofbenden zehirlenerek ölmesi, bu ülkede 30 yıldır devam eden savaşın nelere yol açtığını anlatan binlerce hikâyeden biriydi sadece. Dünyanın pek çok ülkesinde ve elbette ki Türkiye’de onlar gibi binlerce Afgan, kaçak-göçek bir hayat sürüyor.
   </p>
   <p>
    Nüfus ve Vatandaşlık İşleri Genel Müdürlüğü’nün verilerine göre topraklarımızdaki sayıları 8 bin 793. İddialar doğruysa, kayıt dışındakilerle 50 bin. İşin en acı yanı, beklentilerini karşılamıyor yeni hayatları. Çoğu insanlık dışı şartlardan kaçarak, bir umutla geliyor; ama kendilerini içinde buldukları ortam hiç de bekledikleri gibi olmuyor.
   </p>
   <p>
    <img alt="" height="333" src="http://web.archive.org/web/20130218121021im_/http://medya.aksiyon.com.tr/aksiyon/2013/02/04/buket-afgan-2.jpg"/>
   </p>
   <p>
    Onlar için buradaki şartlar en az Afganistan’daki kadar zor. Kurdukları hayaller karşılıksız çıksa da her şeye rağmen bir ‘kurtuluş’ olmaya devam ediyor bu kaçış.
   </p>
   <p>
    Zeytinburnu, İstanbul’da Afganların yoğun yaşadığı ilçelerden biri. Hatta Afganistan’da Türkiye’nin ismini hiç duymayanlar bile Zeytinburnu’nu biliyormuş. Zeytinburnu’na adımınızı attığınız andan itibaren bir başka ülkeye gelmiş gibi hissediyorsunuz kendinizi. Çehreler değişiyor bir anda. Çekik gözlerdeki dost gülümsemelere karşılık veriyoruz. Dolaşırken, kâğıt toplayan Afganlara rastlıyoruz. ‘Atavatan’ dedikleri Türkiye’de ekmeklerini ‘kâğıttan’ çıkarmaya çalışıyorlar. Zeytinburnu’nda iki yer var onların çalıştığı. Hepsi kaçak gelmiş. Konuşmak için bir bahçe içindeki küçük evlerine giriyoruz. Bahçe deyince gözünüzün önüne ağaçlar gelmesin. Her yer kâğıt. Burası onların hem evi hem işyeri. Kâğıttan bir dünya inşa etmişler kendilerine. Aylık 600 TL kazanıyorlar. Kağıdın 10 kilosu 1 lira. Gördüğümüz koca el arabalarıyla taşıdıkları bir çuval kâğıt 5 lira.
   </p>
   <p>
    <img alt="" height="417" src="http://web.archive.org/web/20130218121021im_/http://medya.aksiyon.com.tr/aksiyon/2013/02/04/buket-afgan-3.jpg"/>
    Sohbet ederken her biri Şah Muhammed’i işaret ediyor: “Eğitimli, azimli, çalışkan çocuk ama o da kâğıt topluyor.” Şah Muhammed 25 yaşında. Afganistan’da, Belh Üniversitesi’nde sosyoloji okumuş. İngilizce ve bilgisayar eğitimi aldığına dair belgelerini gösteriyor. Mezun olduktan sonra yüksek lisans amacıyla kaçak yollarla gelmiş Türkiye’ye ama hiçbir şey beklediği gibi olmamış. Kabil’den çıkarken 80 kilo olmasına rağmen İstanbul’a geldiğinde 60 kiloymuş. 22 günde gelebilmişler Türkiye’ye. Yolculukları nasıl mı geçmiş? Muhammed’den dinleyelim: “Pakistan sınırından İran’a yürüyerek geçtik. Günlerce yemek yiyemediğimiz oldu. Üç küçük şişe su bile 100 dolardı. Yolda ölenlere şahit olduk. Türkiye’ye ulaşabileceğimizi hiç ummuyordum. 10 saat yürüyüp biraz dinlendikten sonra devam ediyorduk.” Pakistan’dan İran’a geçişleri 12 gün sürmüş. İran’dan Türkiye’ye, Van’a kadar, yine yürüyerek gelmişler. İran’daki bir anısını paylaşıyor Muhammed: “Bender Abbas’tan Tahran’a kadar 14 kişi, 4’ü arabanın bagajında, hareketsiz bir şekilde dört saat yolculuk yaptık. Hatta büyük bir kaza atlattık. Bir tırla çarpıştık; ama ucuz kurtulduk, kimsenin burnu bile kanmadı.” Tahran’dan Urumi’ye kadar yine araçla gitmişler. Urumi’den yürüyerek de Van’a geçmişler. Yolda hırsızlara paralarını kaptırmışlar. Hasılı başlarına gelmeyen kalmamış! İstanbul’a ulaşınca Muhammed hemen ‘Küçük Afganistan’a, Zeytinburnu’na gelmiş. İlk önce bir tekstil firmasına girmiş ama düşük maaş aldığı ve kalacak yer bulamadığı için kâğıt toplamaya başlamış. Hem pasaport işlerini halletmek hem de eğitimini konuşmak için konsolosluğa gitmiş, oturma izni olmadığından eğitimine yardımcı olamamışlar. Kaçakçılara da hâlâ borcu var. Böyle sıkıntılar çekeceğini tahmin etmemiş. Dönmeye utanıyor ve ailesine de yalan söylemek zorunda kalmış. “Bir şirkette çalışıyorum, gelen araçları sayıyorum.” diyormuş.
   </p>
   <p>
    Zor şartlarda yaşadıkları her hâllerinden belli. Zira kaçak durumunda olduklarından onlara kimse iş ver(e)miyor. Şah Muhammed  kazandığıyla kıt kanaat geçinebiliyor; ama bu işle ailelerine bakan birçok Afgan var. 500 lira ev kirası ödeyenlerin nasıl geçindiklerini varın siz düşünün!
   </p>
   <p>
    <strong>
     Gelenlerin çoğu sokaklarda
    </strong>
   </p>
   <p>
    Seyyid Abdulmetin Özbek, Zeytinburnu’ndaki kâğıt toplayıcılarının patronu. 46 yaşında. Beş senedir burada yaşıyor. Ailesi Afganistan’da kalmış. Zira onları getirecek maddi imkânı yok. Oturma izni almış ama uzatamıyor. 10 kişi çalışıyor yanında. Özbek, her gün yeni birinin geldiğini söylüyor: “Zeytinburnu’nda herkes bizi tanır. Gelenler bizi kolaylıkla bulur. Burası, yeni gelenlerin buluşma noktası. Yer ve iş bulana kadar misafir ediyoruz. Çünkü gelene kadar beş kuruş paraları kalmıyor. Hem kaçakçılara veriyorlar hem hırsızlara kaptırıyorlar. Bizimle çalışanlar, kalanlar da oluyor ama gelenlerin çoğu sokaklarda.”
   </p>
   <p>
    Muhammed Rahim Nur gibi 60 yaşında olmasına rağmen kâğıt toplayarak ailesine bakmaya çalışanlar da var. Üç ay olmuş  İstanbul’a geleli. İki çocuğu var fakat kaçak geldikleri için okula gidemiyorlar. Nur, çocuklarını Afgan derneklerinden birinde 50 lira karşılığında verilen kurslara göndermeye çalışıyor. Aylık 600 lira kazanıyor ve 500 lirasını kiraya verince kurs parasını ödemekte zorlanıyor. İran’da da 30 yıl çalışmış. O kadar kalmalarına rağmen vatandaşlık hakkı elde edememişler. Çaycılık yapmış sokaklarda. İran’da çok zor şartlarda yaşadıklarından Türkiye’ye göç etmeye karar vermiş.
   </p>
   <p>
    Zeytinburnu’nda neredeyse bir sokak boydan boya Afgan esnafına ayrılmış. Genellikle tekstil ve dericilikle uğraşıyorlar. Abdulaziz Beyler’in yelek sattığı küçük dükkâna giriyoruz. Beyler, 2001’de ailesiyle gelmiş İstanbul’a. “Afganistan’dan Türkiye’ye gelince cehennemden çıkıp cennete gelmiş gibi olduk.” diyor. Konuştuğumuzda bir hafta olmuştu kimliklerini alalı. Mutluluktan uçuyorlar âdeta. Çocuklar, komşu çocuklarının kimlikleriyle okula yazılmış. “Bu suç değil mi?” diye sorduğumuzda, “Eğitim için devlet ne ceza verirse versin. Biz cahil büyüdük. Ne demek olduğunu biliriz.” diye cevap veriyor ve bize söyleyecek söz kalmıyor. Dükkânlar yan yana olunca, esnafın nabzını da tutalım dedik. Yüksek vergilerden dertliler. “Kazandığımızın yarısını vergiye veriyoruz.” diyorlar. Zaten dükkânlar küçük, belli ki getirisi de az.
   </p>
   <p>
    Zeytinburnu’nun yanı sıra Kapalıçarşı’da da Afgan esnafı var. Sayılarının 50’nin üzerinde olduğu söyleniyor. Ağırlıklı olarak halıcılık ve gümüş işiyle uğraşıyorlar.
   </p>
   <p>
    <strong>
     Dernekler ve Afganistan gerçeği
    </strong>
   </p>
   <p>
    Afganistan’dan Türkiye’ye geliş, kişi başına yaklaşık 3 bin dolara mal oluyor. Bu sebeple ailece gelemeyenler var. Maddi imkânları el verenler ise yolculuğun ne kadar zor geçeceğini bildiklerinden her şeyi göze alarak yola çıkıyor.
   </p>
   <p>
    <img alt="" height="400" src="http://web.archive.org/web/20130218121021im_/http://medya.aksiyon.com.tr/aksiyon/2013/02/04/buket-afgan-6.jpg"/>
    Özbek asıllı Zunnun Uçmaz, ailesiyle birlikte göç edenlerden. Ülkelerine dönme hayalleriyle 1980’lerde İran’a mülteci olarak giderler. Zunnun Bey devlet hastanesinde doktor olarak çalışmaya başlar. Bu göç onlar için bir bekleyiştir başlangıçta; ancak Taliban rejimi ve bir türlü sağlanamayan istikrar yüzünden 16 yıl geçer burada. İran’da daha fazla kalmak istemeyince resmî yollarla Türkiye’ye gelmeyi denerler; fakat bunun imkânsız olduğuna ikna olurlar. İki ay süren uzun bir yolculuğun ardından kaçak olarak girerler Türkiye’ye. Zunnun Bey’in eşi Raziye Hanım hikâyelerini anlatırken akıcı Türkçesi dikkatimizi çekiyor. Kadın ve çocukların bu göçlerde daha çok yıprandıkları ve zorlandıklarından bahsediyor: “Gece yürüyor, gündüzleri de koyunların arasına saklanarak gidiyorduk. Günlerce sadece ölmeyecek kadar yiyecekle beslendik. Saatlerce yürüdüğümüz için dayanmamız çok zor oldu.” Van, Gaziantep derken nihayet İstanbul’a varırlar ve Güngören’e yerleşirler. Sıkıntıları artık geride bırakmışlar ama anılar tazeliyor acılarını. 14 yıldır Türkiye’de yaşıyor Uçmaz ailesi. Türk vatandaşı olmuşlar. Kabil Üniversitesi Eczacılık Fakültesi mezunu olan Zunnun Bey, İngilizce, Arapça, Farsça, Peştunca biliyor; biyokimya ve farmakoloji gibi tıp kitaplarını Türkçeden Farsçaya tercüme ediyor. Artık geri dönmeyi düşünmüyorlar, düşünemiyorlar.
   </p>
   <p>
    ‘Küçük Afganistan’da gezerken dikkatimizi Afgan dernekleri çekiyor. Zeytinburnu’nda aralarında bir sokak olmasına rağmen iki farklı dernek çıkıyor karşımıza. Biri Afganistan Türkmenleri Sosyal Yardımlaşma ve Dayanışma Derneği, diğeri ise Afganistan Türkleri Uluslararası Sosyal Dayanışma ve Yardımlaşma Derneği. Aslında ‘Afgan’ dendiğinde tek bir millet anlamayın. Tacik, Özbek, Peştun, Hazara, Türkmen ve Türkler bu ülkedeki etnik gruplardan. Ne hazindir ki çok uluslu yapısıyla Afganistan bir bütün olmaktan çok uzak. Zira Sovyet işgaline karşı verilen mücadele bile etnik temelde sürdürüldü. Her grup kendi kökenlerine uygun komşu ülkelerle özel ilişkiler geliştirmek suretiyle ayakta kalmaya çalışıyor. Tacikler Tacikistan, Özbekler Özbekistan, Hazaralar İran, Peştunlar Pakistan’a sığınıyor. Türkiye’de Özbek, Türk ve Türkmenler yoğun olmakla birlikte Peştun ve Hazaralar da var. Özbek, Türkmen, Türk demeden aynı mahalleyi, sokağı paylaşan Afganların farklı çatılar altında örgütlendiklerini fark ediyoruz. Neredeyse Afganistan’daki her etnik grubun bir derneği var Türkiye’de. İstanbul’da Afganistan Türkleri Uluslararası Sosyal Kültür ve Yardımlaşma Derneği,  Afganistan Türkmenleri Sosyal Yardımlaşma ve Dayanışma Derneği; Hatay’da Afganistan Özbek Türkleri Yardımlaşma ve Dayanışma Derneği; Trabzon’da Afganistan Hazaraları Kültür ve Dayanışma Derneği; Tokat’ta Afganistan Türkleri Sosyal Yardımlaşma ve Dayanışma Derneği; Ankara’da Aydın Afganistan Kültür Dayanışma ve Yardımlaşma Derneği bunlardan bazıları. Hâl böyle olunca hem derneklerin Türkiye’deki Afganlar için neler yaptığını hem de neden bir çatı altında toplan(a)madıklarını merak ediyoruz.
   </p>
   <p>
    Afganistan Türkmenleri Sosyal Yardımlaşma ve Dayanışma Derneği’nin kapısını çalıyoruz. Derneğe adımınızı attığınızda kendinizi bir an Afganistan’da hissediyorsunuz. Zira eşyalar ve duvardaki resimler, Afganistan kültürünü canlandırıyor. Dernek daha çok Afgan öğrencilerin Türkiye’ye gelmesine yardımcı oluyor. Bu sene 80’e yakın öğrenci gelmiş. Dernek Başkanı Amanullah Gül, toplamda 500’ün üzerinde Türk kökenli üniversite öğrencileri olduğunu söylüyor. Ayrıca buraya kayıtlı yaklaşık 300 öğrenci var, okuyamayan. Oturma izni alamadıklarından eğitimlerine devam edemiyorlar. Dernek, kendi imkânları ölçüsünde onlara yardımcı olmaya çalışsa da devlet mekanizması devreye girmeden bu ihtiyacı karşılamak imkânsız görünüyor.
   </p>
   <p>
    Türkmen öğrencilerin kurduğu Birlik Konseyi de Afganistan Türkmenleri Sosyal Yardımlaşma ve Dayanışma Derneği ile koordineli çalışıyor. Muhammed Musa Qarqeen, öğrenci birlik konseyinin İstanbul başkanı. Musa’nın ailesi Afganistan’da. Özel üniversitelerin yabancı öğrencilere verdiği burs kontenjanıyla Şehir Üniversitesi Uluslararası İlişkiler Bölümü’nü kazanmış. Özellikle bu bölümü seçmiş, çünkü ülkesine bir siyasetçi olarak dönmek istiyor. Her sene Afganistan’daki öğrencilerle iletişime geçip Türkiye’ye gelmelerine yardımcı oluyorlar. Ankara Eskişehir, Konya Isparta, İzmir, Gaziantep, Kahramanmaraş, İzmir, Sakarya, Kocaeli, Edirne gibi illerde öğrenci konseyleri bulunuyor.
   </p>
   <p>
    İstanbul Üniversitesi Siyaset Bilimi mezunu Jamaluddin Kargar, Fatih Üniversitesi Siyaset Bilimi ve Uluslararası İlişkiler Bölümü’nde yüksek lisans yapıyor. 2007 yılında gelmiş Türkiye’ye. “Afganistan’ı Türkiye’ye geldiğimde çözdüm. Savaşı içeriden izlemekle dışarıdan izlemek aynı şey değil. Buradaki örgütlenmeler de Afganistan’ın bölünmüşlüğünü anlatıyor.” diyor. Afgan derneklerini biliyor; ancak faaliyetlerine katılmıyor. Zira kendi içlerindeki bölünmüş görüntüsü onu rahatsız ediyor: “Normalde tek bir Afgan derneği olması lazım. Afganistan yıllardır bu ayrışmanın savaşını vermesine rağmen bunun derneklere bile yansıması çok üzücü.” Kargar, eğitimini tamamladıktan sonra siyasetçi olmak ve ülkesine hizmet etmek istiyor.
   </p>
   <p>
    <strong>
     Afganistan Türkleri
    </strong>
   </p>
   <p>
    Türkmen, Özbek ve Türklerin dışında Hazaraların da derneği var. Afganistan Hazaraları Kültür ve Dayanışma Derneği, Türkiye’de üniversite eğitimini tamamlayan hem Afganistan hem Türk vatandaşı yedi Hazara asıllı iş adamının önderliğinde geçen yıl Trabzon’da kurulmuş. Dernek Başkanı Muhammed Gül’e farklı dernekler kurulmasının sebebini sorduk. Gül, bunun Afganistan’daki ‘derin fikir ayrılıklarından ve birbirine güvenememe duygusu’ndan kaynaklandığını düşünüyor: “Afganistan Hazaraları, Özbekleri, Türkmenleri aslında hepsi Türk. Ama yine de ayrışmalar ve gruplaşmalar oluyor. Bu da diğer grupları küstürüyor. Dernek olarak daha kapsayıcı isimler kullananlar da belli bir grubu destekliyor. Diğer Afganistan asıllı dernekleri tüm toplantılarımıza davet ediyoruz. Maalesef hep birlikte büyük bir etkinliğe imza atamadık.” Diğer dernekler gibi, eğitim hizmetlerinin yanı sıra mültecilerin problemleriyle de ilgileniyor. Gümüşhane, Sivas, Kayseri, Erzincan gibi bölgelerdeki kamplar ziyaret edilerek sorunlar tespit ediliyor.
   </p>
   <p>
    Tacik ve Peştunlar ise Türkiye’yi bir geçiş güzergâhı olarak kullandıklarından bir dernek kurma ihtiyacı hissetmemiş. Peştunlar, Afganistan’da en yoğun nüfusa sahip etnik grup. Diğer etnik gruplar kadar göç vermiyorlar. Zira siyaset, ekonomi dâhil birçok alanda temsil oranları yüksek.
   </p>
   <p>
    Afganistan Türkleri Uluslararası  Sosyal Kültürel Yardımlaşma ve Dayanışma Derneği’nin başkanı Hüsamettin Sabri ise 1979 senesinde Afganistan’ın Güney Türkistan bölgesinden gelenlerden. Üniversite okuma hayalleriyle gelmiş. O dönemde Türkiye’de darbe olunca üniversitelerde patlak veren sağ sol davaları yüzünden bu hayalinden vazgeçmiş. Ticaretle uğraşmaya başlamış ve 15 senedir deri sektöründe çalışıyor. Hüsamettin Bey de bir göçmen olduğu için Türkiye’ye sığınan Afganların durumunu çok iyi biliyor ve gelenlere destek olmaya çalışıyor. Diğer dernek başkanları gibi Sarı da öğrenimlerine devam edemeyen binlerce çocuk olduğunu hatırlatıyor: “Yasal olmayan çocukların öğrenim hayatlarına devam etmelerini sağlamak amacıyla durumu Millî Eğitim Bakanlığı’na bildirdik ancak  sonuç değişmedi. Bu çocukların okula başlayabilmeleri için anne veya babalarının altı aylık ikameti olması gerekiyormuş. Bu insanlar yasal olsa da olmasa da buradalar. Bir çözüm bulunması şart.” Afgan dernekleri aynı hizmeti ayrı ayrı vermeyi tercih ediyor. Hâl böyle olunca sorunlar benzer olsa da çözümler kısır kalabiliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3B1FFBDC087779814BD512A566148667?newsId=34752), [web.archive.org (arşiv bağlantısı)](http://web.archive.org/web/20130218121021/http://www.aksiyon.com.tr:80/aksiyon/newsDetail_getNewsById.action;jsessionid=3B1FFBDC087779814BD512A566148667?newsId=34752)
