# Türkiye'yi de bu kez IŞİD test ediyor

*Buket Davulcu 2014.06.16*

<div class="pNewsDetailMainContent ctx_content" itemprop="articleBody">
 <p>
  Türkiye, Musul Konsolosluğu’nun basılmasıyla radikal terör örgütü Irak Şam İslam Devleti ile karşı karşıya geldi. Türkiye’nin Ortadoğu politikası başarısızlık sinyalleri veriyor. Oluşan yeni ittifaklar dengeleri değiştiriyor, ama Türkiye bunu okuyamıyor.
 </p>
 <p>
  Teslim olun, yoksa bomba ile saldıracağız!” Türkiye’nin Musul Konsolosluğu’na baskın yapan terör örgütü Irak Şam İslam Devleti’nin (IŞİD) son uyarısıydı bu cümle. Oysa saatler öncesinde Dışişleri Bakanı Ahmet Davutoğlu, Musul Konsolosluğu’nun güvenliği için gerekli tedbirlerin alındığını söylemişti!
 </p>
 <p>
  Musul Başkonsolosu Öztürk Yılmaz’ın IŞİD’in bölgede giderek güçlendiğini, şehrin işgal edilebileceğini Ankara’ya bir raporla ilettiği de söyleniyor. Buna rağmen geçen hafta terör örgütü IŞİD’in konsolosluk binasını basarak Başkonsolos Yılmaz ile diplomatları, Özel Harekât görevlilerini ve personeli rehin alması engellenemedi. Türkiye’nin muhatabı bu kez bir devlet değil; eli silahlı, gözü kara bir terör örgütü. Ahmet Davutoğlu, “Türkiye’nin kudretini kimse test etmeye kalkmamalıdır.” diyerek meydan okuyan bir tavır sergilese de ülkemizin basit bir krizle sınanmadığı net. Bu ‘test’ler de bir anlamda rutine bindi aslında. Dışişleri Bakanı Davutoğlu, benzer ifadeleri birçok kez kullandı. Hatırlayalım;  ABD Temsilciler Meclisi Dış İlişkiler Komitesi’nin Ermeni Soykırımı Tasarısı gündeme geldiğinde “Türkiye üzerinde baskı yapmaya çalışmak, Türkiye’yi tanımamak demektir. Bu tür girişimlerle kimse Türkiye’yi test etmesin” Türk askerî uçağı  uluslararası hava savasında Suriye tarafından vurulunca “Kimse bizim cesaretimizi test etmeye kalkmasın” Reyhanlı’daki patlamanın ardından “Kimse Türkiye’nin gücünü test etmeye cüret etmemeli” demişti.  Bu defa  terör örgütü IŞİD ile test  ediliyor Türkiye!
 </p>
 <p>
  Selefi bir ideolojiye sahip olan örgüt, Irak, Suriye, Filistin ve Ürdün topraklarını içine alan, şeriata dayalı bir devlet kurmak istiyor. Ortadoğu’daki savaş ve iç çatışmaların ortaya çıkardığı istikrarsızlığı da lehine kullanıyor. Musul’u ele geçirerek Kerkük’ün bazı bölgelerini kontrol altına aldı. Riyad ve Havice ilçeleri çatışmasız teslim oldu. Tikrit ve petrol kenti Bici’yi de ele geçirdiler. Irak’ın Anbar eyaletindeki Felluce ve Ramadi’de de etkisini sürdürüyor. Suriye’nin Mumbuc, Rakka ve Irak sınırına yakın Deyr Ez-Zor kentlerinde de hâkimler. Asıl hedeflerinin ise başkent Bağdat olduğu söyleniyor. Örgütün Bağdat’a yaklaşması üzerine olağanüstü hâl ilan edilmek istense de Irak Meclisi’nde toplantı yeter sayısı sağlanamadığından teklif kabul edilmedi. Maliki’ye olağanüstü yetki vermek istemeyenler bu sonuçta etkili oldu.
 </p>
 <p>
  Bölgede hâkimiyetini gittikçe artıran örgüt bu gücü nereden alıyor? BİLGESAM Ortadoğu uzmanı Ali Semin, IŞİD’in bölgede yalnız olmadığından, Maliki’nin hatalı politikaları sebebiyle Sünni Arapların destek verdiğinden bahsediyor: “Anbar Krizini hatırlayalım. Maliki silahlı bir operasyon başlatmıştı Anbar’a. Bundan Sünni Araplar rahatsız oldu ve Bağdat yönetimine karşı IŞİD’le birlikte hareket etmeye başladılar.”
 </p>
 <p>
  Semin’e göre, 2013’ten sonra Irak’ta güvenliğin sağlanabilmesi için etnik unsurlar, mezhepsel farklılıklar ve aşiretler dikkate alınarak bir güvenlik stratejisi geliştirilmeliydi. Maliki, sadece aşiretler ekseninde bir politika izledi. Bunun sonucunda da Irak’ta güvenlik boşlukları ortaya çıktı.
 </p>
 <p>
  Ortadoğu uzmanı Dr. Hasan Kanbolat ise IŞİD’in aldığı bu destekle Irak’ta kalıcı bir yapı oluşturabileceğine işaret ediyor: “IŞİD tarafından Musul’a yeni atanan vali, Saddam Hüseyin döneminde Devrim Muhafızı komutanlarından Albay Haşim Cammas. Saddam’ın Baas Partisi’nin yüksek askerî meclis üyeleri bu yeni yönetim içerisinde. Aynı zamanda Irak İslam Partisi’nden ve İzzet İbrahim El Duri’nin desteklediği Nakşibendi Tarikatı’nın silahlı kanadından da destek alıyorlar. Bu sebeple Suriye’nin bazı bölgelerinde, Rakka’da olduğu gibi, Irak’ta da kalıcı bir yapı kurabilirler.”
 </p>
 <p>
  <img alt="" height="291" src="http://web.archive.org/web/20151223151817im_/http://medya.aksiyon.com.tr/aksiyon/2014/06/16/isid-test2.jpg"/>
 </p>
 <p>
  Bu durum yeni ittifaklar oluşturur mu? Kanbolat’a göre bu mümkün. Çünkü Maliki’den dolayı Bağdat’ta yer bulamayan Sünni Araplar artık kendi yapılarını oluşturma sürecine girdiler.
 </p>
 <p>
  Bugün yaşananları yorumlarken büyük resmi de görmek gerek. Ali Semin’e göre küresel bir değişimden geçiyoruz. Irak’taki bu gelişmeler Beşşar Esed’in lehine. Suriye krizini konuşurken bir anda Irak krizi gündeme geldi. Semin, bunun uluslararası bölgesel güçlerin dikkatini dağıtmak adına bir destek girişimi olabileceğini de düşünüyor. Bölgedeki ülkeler gündemden uzaklaşıyor. Dolayısıyla yaşanan krizi sadece IŞİD bazında okumak yanıltıcı olabilir. Yeni ittifaklar dengeleri değiştiriyor ama Türkiye bunu okuyamıyor. Semin, Irak’taki dinamiklerin çok hassas olduğuna dikkat çekiyor: “Irak’ta farklı ya da benzer birçok grup var. Mesela, Sünnilerle diyalog kurulmak isteniyorsa sadece bir grup ya da aktör değil, aynı çizgideki diğer aktörler de dikkate alınmalı. Sadece Barzani ile ilişkileri geliştirmek yeterli değil, İslami Kürt partilerle de bağ kurmamız lazım. Irak’ın böyle bir gerçeği var.”
 </p>
 <p>
  Irak’ın bugünkü durumunu Amerika’dan bağımsız değerlendirmek mümkün değil elbette. Saddam Hüseyin’e karşı Mart 2003’te İngiltere ile birlikte askerî operasyon başlatılmıştı. Amerikan ordusu Irak’tan çekildikten sonra güvenlik açığı ve ciddi bir siyasi boşluk oluştu. Maliki yönetimi Sünnilere karşı baskıcı politikalar izlemeye başladı. Merkezi Washington’da bulunan Rethink Enstitüsü’nün başkanı Fevzi Bilgin, bugün gelinen noktada Amerika’nın da hatalarının olduğundan bahsetti bir televizyon programında. Ona göre, terörist olanla olmayan gruplar arasındaki ayrımı yapamayan ABD, bu tür bağımsız örgütlerin gelişmesine sebep oldu. Bunun için Obama dış politikada eleştiriliyor. Bilgin, örgüt militanlarının daha çok Batı toplumlarından geldiğini ve eğitimli olduklarını söylüyor. Ona göre Washington, Irak ordusunun bu kadar zayıf olduğunu bilmiyordu. Şimdi koalisyon kurmaya çalışacak. Bu durum, Suriye konusunda karar almaya bile itebilir Amerika’yı. Dr. Hasan Kanbolat ise Amerika’nın bu sürece çok müdahil olmayacağı görüşünde. Çünkü Amerika için öncelik Irak ve petrol kuyularının güvenliği.
 </p>
 <p>
  Son tahlilde, karmaşık ilişkiler söz konusu bölgede. Dolayısıyla yeni ittifaklar ve denklemler oluşuyor. İspanya’nın önde gelen gazetelerinden El Mundo, IŞİD’in bu hâle gelmesinde Başbakan Erdoğan ve hükümetinin yanlış politikalarının etkili olduğunu yazdı. Gazetenin haberine göre 2012 yılında ABD’nin IŞİD ile ilgili bazı istihbarat bilgilerini Türkiye ile paylaşmasına rağmen hükümet adım atmadı. Ayrıca Türk hükümetinin Esed rejimini devirme aşkına Suriye’de savaşan tüm gruplara ayrım yapmaksızın destek verdiği ileri sürülüyor. Türkiye Ortadoğu’daki yanlış dış politikasının bedelini terör örgütüyle yüzleşerek ödemeye başladı.
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/turkiyeyi-de-bu-kez-isid-test-ediyor_538717), [web.archive.org (arşiv bağlantısı)](http://web.archive.org/web/20151223151817/http://www.aksiyon.com.tr/diplomasi/turkiyeyi-de-bu-kez-isid-test-ediyor_538717)
