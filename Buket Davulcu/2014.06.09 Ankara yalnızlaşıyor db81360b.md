# Ankara yalnızlaşıyor

*Buket Davulcu 2014.06.09*

<div class="pNewsDetailMainContent ctx_content" itemprop="articleBody">
 <p dir="LTR">
  Ankara’nın dış politikada sergilediği tavır, tutum ve üslup bir yandan kaybettirirken bir yandan yalnızlaştırıyor. "Hem Avrupalı hem Ortadoğulu" tezi giderek erozyona uğruyor. Oy kaygısıyla içte körüklenen ayrımcılık söylemi dışa da taşınıyor.
 </p>
 <p dir="LTR">
  Türkiye’nin dış politikada geldiği yeni durum, dünya kamuoyunda bugünlerde çokça konuşuluyor. Üslubun ve söylemlerin sertleştirilmesi yüzünden "Hem Avrupalı hem Ortadoğulu" tezi giderek erozyona uğruyor. Süreç ülkeyi yalnızlaşmaya sürüklerken Ortadoğu’dan Balkanlar’a, Avrupa’ya kadar birçok devletle ilişkiye zarar veriyor.
 </p>
 <p dir="LTR">
  Osmangazi Üniversitesi Uluslararası İlişkiler Bölümü Öğretim Üyesi Cenap Çakmak, "çok taraflı ve çok ortaklı" bir politika için uluslararası toplumla birlikte hareket edilmesi gerektiğini söylüyor. Hâlihazırdaki hâkim söylemin, pratikte karşılığını bulup siyasi desteğe dönüşmesi hâlinde, uzun vadede bu duygularla şekillenmiş bir kamuoyunun aktif dış politika tercihinin önünde önemli bir engel olacağı görüşünde. Çakmak’a göre, Batı karşıtlığı ülke içi dengelerde ciddi anlamda prim yapabilir. Benzer misalleri dünyada da görülüyor. Amerikan karşıtlığı yeni bir ideoloji olarak tanımlanabiliyor. Karşıtlığın rasyonelliği bir tarafa, bu büyük ölçüde İsrail ve ABD’nin sorunu. Ancak dış politika oluşturucuların bunun üzerinden siyasi destek ve meşruiyet aramaları pek doğru değil.
 </p>
 <p dir="LTR">
  Suriye ve Mısır’daki başarısızlıkları da bu minvalde değerlendirmek mümkün. Türkiye son iki yılda; İran’a karşı Suriye’de ve Suudi Arabistan’a karşı da Mısır’da kaybetti. San Diego Eyalet Üniversitesi Siyaset Bilimi Bölümü Öğretim Üyesi Doç. Dr. Ahmet T. Kuru üreyen sorunu ve doğan problemi, Başbakan Recep Tayyip Erdoğan’ın dış politikayı iç siyaset malzemesi gibi kullanmasına bağlıyor: "‘Ey Beşşar’ diye bağırıp dört parmağınızı kaldırarak miting yaparsanız belki taraftarlarınızı heyecanlandırırsınız ama ülkeniz dış politikada ciddiyet ve inandırıcılık kaybına uğrar. Akademik birikimiyle Erdoğan’ı dengeleyebileceğini düşündüğüm Ahmet Davutoğlu da son iki yıldır ne yazık ki hamasi bir üslubu benimsedi."
 </p>
 <p dir="LTR">
  Doç. Dr. Kuru, Dışişleri Bakanı Ahmet Davutoğlu’nun dile getirdiği, ‘Tarihin doğru tarafındayız’, ‘Türkiye artık oyun kurucu’ ve benzeri ifadelerin de hayalden öteye geçemediğini düşünüyor. Netice itibariyle, İran ve Suudi Arabistan’la etkili rekabet, sadece ‘sözde’ kaldı. İran‘ın kurduğu Şii ittifakı içinde Irak’taki Maliki hükümeti, Suriye’deki Esed rejimi ve Lübnan’daki Hizbullah yer alıyor. Bu ittifak Esed rejimini, katliamlar pahasına destekledi.
 </p>
 <p dir="LTR">
  Öte yandan Suudi Arabistan’ın Sünni ve monarşi ittifakındaysa Birleşik Arap Emirlikleri, Bahreyn, Kuveyt ve Ürdün var. Mısır’daki askerî darbeye ve Sisi rejimine finans boyutuyla arka çıkmaktalar. Türkiye; İran ve Suudi Arabistan bloklarına karşı yalnız; Katar’la ittifak yetersiz. Şu an Suriye sınırımız, ne yazık ki El Kaide ve PKK kontrolünde. Türkiye-Suriye ilişkileri, Pakistan-Afganistan ilişkisine benzeme eğiliminde. "Müslüman Kardeşlerden müteşekkilmiş" tavrının olumsuz tesiriyle, Mısır’la da son yüz yılın en kötü pozisyonundayız. Hatırlayalım; Başbakan Erdoğan, "Ben Mısır’da cumhurbaşkanı olarak Mursi’yi görüyorum." demişti.
 </p>
 <p dir="LTR">
  TOBB Ekonomi ve Teknoloji Üniversitesi Uluslararası İlişkiler Bölümü Öğretim Üyesi Doç Dr. Birgül Demirtaş, 2011’e kadar iç, bölgesel ve küresel gelişmelerin de etkisiyle başarılı bir dış politika izlenmesine rağmen; son yıllarda gidişatın değiştiğine işaret ediyor: "Türkiye, özellikle Ortadoğu’da yaşanan krizlere yönelik geliştirdiği tutum sebebiyle küresel akıntıya karşı kürek çekiyor."
 </p>
 <p dir="LTR">
  Dış politikada yeniden başarılı olmanın yolu, popülizmin terkinden geçiyor. Türkiye, uluslararası rekabette NATO üyeleri ile ittifakını ve Batı ile ilişkilerini güçlendirerek İran ve Suudi Arabistan’la ilişkilerini dengeleyebilir. Toplumda giderek güçlenen Batı düşmanlığı, Türkiye’nin hem iç politikada demokratikleşmesini hem de dış politikada etkili olmasını engelliyor.
 </p>
 <p dir="LTR">
  Diğer yandan devlet dışındaki aktörlerin (STK’lar, iş dünyası, akademik camia, medya gibi) mevcudiyetleri de dış politikanın etkin unsurları. İş dünyasına baskıyı, soru sorduğunda azarlanan muhabirleri, bir süre devam eden Twitter ve Youtube yasaklarını, medyadaki tek sesliliği dikkate alırsak; manzara iç bayıyor. Geçen hafta Gezi olaylarının yıldönümünü takip etmek için Taksim Meydanı’na gelen CNN International İstanbul muhabiri Ivan Watson, canlı yayın esnasında gözaltına alındı. Erdoğan grup toplantısında, "CNN’in dalkavuğu orada bir şeyler yapmaya çalışıyor. CNN International, geçen yıl 8 saat aralıksız yayın yaptı, ülkemi farklı göstermek için. Şimdi de suçüstü yakalandı. Âdeta ajanlık için buradalar." diye konuştu. Bu sözlerle Türkiye’deki basın özgürlüğünün niteliği ve kıvamı bir defa daha dünya ölçeğinde gözler önüne serildi. Şüphesiz bunlar Türkiye algısını bozmakta.
 </p>
 <p dir="LTR">
  <strong>
   AB sürecinde geriye gidiş
  </strong>
 </p>
 <p>
  Avrupa Birliği’yle (AB) ilişkilerde de geriye gidiş gözleniyor. Avrupa Parlamentosu’nda (AP) faaliyet gösteren Yeşiller Grubu’nun siyasî danışmanı Ali Yurttagül, Türkiye’nin üyeliğine sıcak bakmayan kesimlerin bu tür gelişmeleri, müzakerelerin dondurulması için fırsat bildiğini söylemişti. Nitekim önceki aylarda AP’de onaylanan 2014 Türkiye ilerleme raporunun taslağında da açıkça gördük bunu. AB Komisyonu üyesi Stefan Füle, AB Bakanı ve Başmüzakereci Mevlüt Çavuşoğlu’nu yargının bağımsızlığına dair uyardığında Erdoğan’ın cevabı yine çok sertti: "Türkiye’nin HSYK düzenlemesi ile ilgili beyanatta bulunmak kimsenin haddi değildir." Semih İdiz, "Erdoğan’ın ziyareti Alman hükümetini kızdırdı" başlıklı Al- Monitor’daki köşesinde; Erdoğan’ın Köln ziyaretinde Almanya’daki Sünni Türklerin oylarını güvence altına alabilmek amacıyla ayrıştırıcı siyasetini yurtdışına taşımaktan kaçınmadığını yazdı. Yine Erdoğan’ın Almanya Cumhurbaşkanı Joachim Gauck’a "papaz gibi davranmaktan vazgeçip kendi işine bakmasını söylemesi" de gerginliği bir miktar tırmandırmıştı. Özetle, söylemlerin sertleşmesi ve üslup hataları; doğusuyla batısıyla Türkiye’nin dış politikasını derinden etkiliyor. Alman Hükümet Sözcüsü Steffen Seibert’in, Erdoğan’ın 24 Mayıs Köln ziyareti öncesi "Alman hükümeti olarak Başbakan Erdoğan’dan sorumluluk ve hassasiyet içinde bir etkinlik bekliyoruz." ikazı da bu üslupla alakalıydı aslında.
 </p>
 <p dir="LTR">
  Ankara’nın dış politikada sergilediği tavır, tutum ve üslup bir yandan kaybettirirken bir yandan yalnızlaştırıyor. "Hem Avrupalı hem Ortadoğulu" tezi giderek erozyona uğruyor. Oy kaygısıyla içte körüklenen ayrımcılık söylemi dışa da taşınıyor.
 </p>
</div>


Kaynak: [www.aksiyon.com.tr](http://www.aksiyon.com.tr/diplomasi/ankara-yalnizlasiyor_538670), [web.archive.org (arşiv bağlantısı)](http://web.archive.org/web/20151223152219/http://www.aksiyon.com.tr/diplomasi/ankara-yalnizlasiyor_538670)
