# ‘ASYA’dan bir el uzanıyor

*Buket Davulcu 2012.09.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhasebeci, doktor, mühendis, öğretmen bir araya gelip ne yapabilir? Öğretmen izci lideri, muhasebeci dalgıç olunca Kimse Yok mu Derneği, birbirinden donanımlı bu gönüllüleriyle ASYA isminde bir kurtarma ekibi kurmuş. Artık yaraları sarmadan önce yaralılar kurtarılıyor.
  </font>
 </div>
 <div id="newsText">
  <font class="detail-text">
   <p>
    Enkaz altından çıkarılan hayatlar yeni bir ‘diriliş’ olur, bekleyenlere. Çaresiz kalınan, saniyelerin saat olduğu anlarda aradan günler hatta haftalar geçse bile arama kurtarma çalışmaları sürdükçe ümitli bekleyiş devam eder. İnsani yardımlarıyla ön plana çıkan, dünya çapında ihtiyaç sahiplerine ulaşan Kimse Yok mu Derneği bu amaçla  ‘ASYA’ ismini verdiği arama kurtarma ekibini kurdu. Zira afetin yaşandığı bölgelere yardım götürebilmek için öncelikle oradaki insanları kurtarmak gerekiyor.
    <p>
     ASYA; ‘arama kurtarma, sağlık ve yardım’ kelimelerinden türetilmiş. İstanbul, Ankara, İzmir, Gaziantep ve Erzurum’da merkezleri ve 400 kişiye ulaşan ekipleri var. Kimse Yok mu ASYA Ekibi Koordinatörü İsmail Büyükay, 1999 Gölcük depremini milat kabul ettiklerini belirtiyor. Marmara ve Düzce depremlerinde, askerî arama kurtarma ekibinin dışında sivil ekiplerin yok denecek kadar az olması onları harekete geçirmiş. 2005 yılında insani yardımla birlikte arama kurtarma ekipleri oluşturmaya başlamışlar. Profesyonel kadroyla hizmete geçtikleri yıl ise 2007. Pakistan, Tacikistan, Haiti ve Endonezya’daki afetlerde görev almışlar. Geçen yıl deprem ve tsunaminin vurduğu Japonya’nın Sendai şehrine özel izinle girerek çalışmışlar.
     <p>
      ASYA’nın depremde şehir içinde, su altında ve  dağda arama kurtarma yapabilecek ekipleri mevcut. Ayrıca medikal ve psiko-sosyal destek timleri ve acil durumlarda takip ettikleri kırmızı (4-7 gün), mavi (1 ay) ve yeşil olmak üzere üç aşamadan oluşan bir organizasyon şemaları var. Kırmızı aşama, afetin ilk haberi alındığında ekibi harekete geçiriyor. Bu süreçte arama kurtarma ve sağlık hizmetleri veriliyor. Mavi aşamada, durum tespiti yapıldıktan sonra yemek, sağlık ve ulaşım konularında yardım sağlanması amaçlanıyor. Son olarak yeşil aşamada afetzedelere geçici konutlar yapılıyor ve bölge için kalıcı projeler üretiliyor. Ayrıca psiko-sosyal destek sağlanıyor.
      <p>
       ASYA, tüm bunları ebette gönüllüleriyle başarıyor. Mühendis, öğretmen, pilot, mali müşavir, doktor gibi farklı meslek gruplarından yüzlerce gönüllüsü var. Yurtdışında yaşayıp “Bir şey olursa mutlaka Türkiye’ye gelirim.” diyenleri de eklemek lazım.  Cenk Yoleri (41) bahsettiğimiz bu gönüllülerden biri. Kendisi aynı zamanda ASYA ekibinin lideri. Öncesinde de Kimse Yok mu Derneği’nin gönüllülerindenmiş. Yoleri, “Böyle bir ihtiyaç hasıl olunca bir anda kendimizi ekibin içinde bulduk.” diyor. Zira kendisi profesyonel bir dalgıç. Dalış eğitmenliği yapıyor ve su altı eğitimleri veriyor. Japonya (tsunami), Bosna-Hersek (sel), Haiti (deprem), Pakistan (deprem) ve Van’da (deprem) yardıma koşan ilk insanlardan. ASYA, İstanbul Sivil Savunma Arama ve Kurtarma  Birlik Müdürlüğü’nden temel eğitimler almış. Hatta Millî Olimpiyat Komitesi, temmuz ayında yapılan ‘2 Kıta 1 Yarış: Boğaziçi Kıtalararası Yarışları’nda ASYA’ya müracaat etmiş. 4 bot ve 15 kişilik profesyonel dalgıç ekibiyle yarışlarda güvenliği sağlamışlar.
       <p>
        Yoleri’nin unutamadığı bir ‘5 dakika’sı var. Van depreminde bir gönüllünün özel jetiyle olay yerine ilk gidenlerden olmuşlar. “En hızlı giden Başbakanımızdı; ama aramızda sadece 5 dakika fark var.” diyor. Başbakan Tayyip Erdoğan’ın uçağı 20.30’da, ASYA ekibinin jeti ise 20.35’te Van’a inmiş. Arama kurtarma ekiplerinin afetin olduğu yere en kısa sürede ulaşması hayati derecede önemli. Arama kurtarmanın bölgede yaptığı keşif ve raporlama, olay yerine gelecek rehabilitasyon ekiplerinin işini kolaylaştırıp hızlandırıyor. Böylelikle koordineli bir şekilde en acil ve sağlıklı kurtarma hizmeti veriliyor.
        <p>
         Murat Bişkin (42) muhasebeci. ‘Bir muhasebecinin arama kurtarma ekibinde ne işi var?’ demeyin! Murat Bey, dalış eğitmeni. Aynı zamanda ASYA’nın lojistik desteğini sağlıyor. Haiti depreminde yardıma  ilk koşanlardan. Tabii onların bu heyecan ve risk dolu tercihi aile ve iş hayatlarını da etkiliyor. Bişkin’in Haiti’ye gidişi de ‘iş’leri biraz karıştırmış. Zira kendisi işinin başında olmayınca ödemeler yapılamamış. Hâliyle eşi biraz sıkıntı çekmiş. Ancak ekip arkadaşlarıyla öyle bir dostluk geliştirmişler ki kalanlar gidenlerin aileleri için elinden geleni yapmaya çalışıyor. Yardıma koşan gönüllülerin de gözü arkada kalmıyor.
         <p>
          Kudret Kalyoncu (36), İngilizce öğretmeni. Lisanslı bir izci lideri. Van depremi ve Bosna-Hersek’teki sel baskınında bulunmuş. ASYA’nın kurtarma timi lideri. Kudret Bey, ekibin çok renkli olduğunu anlatıyor: “Sosyal hayatlarında çok aktif insanlar var. Çoğu birden fazla alanda uzman. Böyle olunca acil durumlarda, yedek kişi bulmak da kolay oluyor. Teknolojiden çok iyi anlayan, dağcı, izci ve dalgıç arkadaşlarımız var. Bu da işimizi kolaylaştırıyor. Ama en önemli özellikleri ‘adanmış’ olmaları. Anlayacağınız ‘yaşatmak için yaşamayı’ kendisine felsefe edinmiş herkes bu ekibe katılabilir.”
          <p>
           ASYA, psiko-sosyal destek de sağlıyor. Alanında uzman psikolog ve psikolojik danışmanlardan oluşan psiko-sosyal destek ekibi, Fatih Üniversitesi ve Kimse Yok mu Derneği’nin işbirliği ile kurulmuş. Deprem gibi büyük travmalara müdahale etmenin yanında derneğin tespit ettiği, psikolojik desteğe ihtiyaç duyan ailelere de yardımcı olunuyor. Fatih Üniversitesi Rehberlik ve Psikolojik Danışmanlık Merkezi’nde çalışan, aynı zamanda ekibin gönüllü psikologlarından Asiye Nuriye Akkoyun, Van-Erciş ve İstanbul’da aktif olarak çalışmaların sürdüğünü ve kendilerini en çok Van depreminin etkilediğini anlatıyor: “Ciddi kayıplar verildi ve büyük acılar yaşandı. Fakat her şeye rağmen güçlü duruşları çok etkileyiciydi. Erçiş’te bir köy ziyareti esnasında gördüğümüz tablo âdeta zihinlerimize kazındı. Engelli kızlarıyla barakada zorluklar içinde yaşayan bir aileye yardım etmek istedik; ama bize her şeylerinin olduğunu söyleyip bir hayat dersi verdiler. Aslında zaman zaman kendimize itiraf ettiğimiz şey şu: Biz bölge halkına yardım etmeye gittik ama bir anlamda biz de onlardan yardım aldık.”
           <p>
            Türkiye’de nüfusun yüzde 70’inin deprem riski yüksek yerlerde yaşadığı ve son yüz yılda 100 bin insanın bu sebeple hayatını kaybettiği göz önüne alındığında arama kurtarma ekiplerine ne kadar ihtiyaç duyulduğu bir kez daha anlaşılacaktır. Özellikle sivil toplum örgütlerine büyük rol düştüğünü ve onların da ancak  ‘gönüllüler’ sayesinde ayakta durduğunu hatırlamakta fayda var.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33551), [web.archive.org (arşiv bağlantısı)](http://web.archive.org/web/20120917023405/http://www.aksiyon.com.tr:80/aksiyon/newsDetail_getNewsById.action?newsId=33551)
