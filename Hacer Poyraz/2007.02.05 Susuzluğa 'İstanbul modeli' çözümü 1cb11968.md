# Susuzluğa 'İstanbul modeli' çözümü

*Hacer Poyraz 2007.02.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyanın en iyi üçüncü su idaresi seçilen İSKİ'nin İstanbul'da kurduğu sistem, susuzluğun eşiğindeki Türkiye'ye örnek gösteriliyor. Havzalar arası su paylaşım sistemi gündemde.
  </font>
 </div>
 <div id="newsText">
  <font class="detail-text">
   Anadolu Türklerini yüzyıllar önce bu coğrafyaya getiren esas sebeplerden biri, Orta Asya'daki kuraklıktı. İşte o kuraklık, şimdi dünyanın birçok bölgesiyle birlikte Küçük Asya'yı da tehdit ediyor. Küresel ısınma sonucu Türkiye'deki bazı göllerin su seviyesi düşerken, evlerde su kesintileri daha sık yaşanır oldu. Yılardır katrilyonluk yolsuzluk ve yanlış inşaat suçlamalarına maruz kalan Yuvacık Barajı'nın da kurumasıyla bu tartışmalar iyice alevlendi geçtiğimiz haftalarda. Türkiye'yi bekleyen 'susuz gelecek' senaryoları bir kez daha raflardan indirildi. Peki bundan sonra ne olacak? 21. yüzyıl Türkiyesi'ni nasıl bir gelecek bekliyor? Çeyrek asır sonra Türkiye'de su sıkıntısı yaşanmaması için bugünden yapılması gerekenler ne?
   <br/>
   <br/>
   40 YILDA 3 VAN GÖLÜ KURUDU
   <br/>
   <br/>
   Su zengini olduğu sanılan; ancak gerçekte su kaynakları sınırlı bir ülke Türkiye. Mevcut su kaynakları korunduğu takdirde, yakın gelecekte büyük çaplı bir su sıkıntısı beklenmiyor ülkemizde. Dünya Doğal Hayatı Koruma Vakfı'nın (WWF) Türkiye ofisi, Orta Anadolu'daki kuraklık başta olmak üzere azalan su kaynakları konusunda üç yıldır geniş çaplı araştırma yapıyor. WWF-Türkiye Su Kaynakları Program Müdürü Buket Bahar Dıvrak, son 40 yılda üç Van Gölü büyüklüğünde sulak alanın kaybolduğunu saptadıklarını ifade ediyor. Bu kayıpların artarak devam ettiğini vurgulayan Dıvrak, kaynakların doğru korunup kullanılmamasının doğal sonucu olarak içme suyu sıkıntısının gündeme geldiğini dile getiriyor: "Tatlı su kaynaklarını değerli bir maden olarak ele almak gerek; çünkü dünyada tatlı su kaynakları çok az. Ayrıca iklim değişikliğinin etkisiyle yağışlar azalıyor. Bütün bunlara, bütüncül bir su politikasının olmaması eklenince fotoğraf iyice karamsar hale geliyor."
   <br/>
   <br/>
   Türkiye'nin su kaynakları hakkındaki araştırmalarıyla da bilinen Su Vakfı'nın Mütevelli Heyet Başkanı Prof. Dr. Zekai Şen ise mevcut durumun sanıldığı kadar vahim olmadığı kanaatinde. Geleceğe dönük planlamalarda muhtemel bütün senaryoların yer alması ve buna göre akılcı yatırımların yapılması durumunda Türkiye'nin su sıkıntısı yaşamayacağını öngörüyor Prof. Zekai Şen.
   <br/>
   <br/>
   Peki, Türkiye'de yirmi yıl sonra su sıkıntısı yaşanmaması için ne yapılması gerekiyor? Türkiye'nin su sorunlarının giderilmesi için çalışmalar yaptıklarını vurgulayan DSİ Genel Müdürü Veysel Eroğlu, mevcut su kaynaklarının korunması ve artırılması için 2003-2006 arasında 20 içme, kullanma ve sanayi suyu tesisini hizmete açtıklarını belirtiyor. Kuraklıkla mücadele eden Konya ve Ankara'da yeni yatırımları hızlandıracaklarını söyleyen Eroğlu, bu kapsamda iki önemli proje geliştirdiklerini dile getiriyor. Ayrıca DSİ'nin, 2003 yılından itibaren özellikle sulama projelerinde kapalı sisteme geçerek su tasarrufunda büyük hamleler gerçekleştirdiğini anlatıyor Veysel Eroğlu: "Kapalı sulama sisteminde randıman, yüzde 60'tan yüzde 80-90'a çıkabilmekte. Bu da yüzde 20-30'luk bir su tasarrufu demektir."
   <br/>
   <br/>
   Son yıllarda geliştirilen sulama projelerinde basınçlı borulu şebeke kullanımının arttığını belirten Eroğlu'na göre bu yolla da hem su tasarrufu sağlanıyor hem de modern sulama sistemlerinin kullanımı teşvik ediliyor.
   <br/>
   <br/>
   BÖLGELER ARASI 'HARMONİK' YAKLAŞIM VE İSTANBUL
   <br/>
   <br/>
   Türkiye'nin bir su politikasının olmadığını söyleyen Prof. Zekai Şen de Su Vakfı'nda Türkiye'nin su altyapısı için çalışma yaptıklarını belirterek şu teklifte bulunuyor: "Türkiye'nin değişik bölgelerinde su potansiyeli, iklim açısından bir çeşitlilik arz ediyor. Bu çeşitlilikler arasında bir harmoni kurarak bilimsel bir altyapı oluşturulması gerekir. Yani, barajlar arasında borularla birbirlerini destekleyecek bir eşgüdüm sağlanmalı; barajlar birbirlerine bağlanmalı." Prof. Zekai Şen'e göre bu yolla bir bölgede kuraklık olduğu zaman diğer barajlardan buraya su aktarımı yapılarak, su sorunu çözülebilir.
   <br/>
   <br/>
   Eşgüdümün sağlanması konusunda en güzel örneği İstanbul'un oluşturduğunu dile getiren Prof. Zekai Şen, İstanbul'dan İzmit'e su yardımı yapıldığını hatırlatarak devam ediyor: "İstanbul'da günübirlik çözümler varken, örneğin yağmur bombaları atılırken, barajlar yapıldı. Bunlar arasında eşgüdümlü bir sistem getirildi. Niye şimdi İstanbul'da bir su sıkıntısından söz edilmiyor da İzmit'ten bahsediliyor? İstanbul, Tekirdağ'dan İzmit'e kadar bir baraj sistemi kurdu."
   <br/>
   <br/>
   Su sorununda havzalara yönelik bütüncül yaklaşımı savunan WWF-Türkiye'nin çözüm önerisi ise Entegre Havza Yönetimi (EHY). Bu sistemin bütün dünyada kabul gördüğünün altını çizen Buket Bahar Dıvrak, EHY'yi şöyle açıklıyor: "Suyun kaynağından sonlandığı noktaya kadar olan alana havza diyoruz. Türkiye'de DSİ'nin belirlediği 25 havza var. EHY'de her havza için bir havza komitesi kurulması ve o havza için su kullanım planı yapılması gerekiyor. Her bir havzanın yüzey ve yeraltı sularının hesaplanarak, su bütçesinin çıkarılması ve bu suyun sektörel kullanımlar için paylaştırılması, suyun kalite ve miktarının bu çerçevede yönetilmesi gerekiyor. Bu plan çerçevesinde ilgili kurumların yatırımlarını gerçekleştirmesi ve düzenli bir izleme mekanizması kurulması önemli. EHY, bu sürecin adı."
   <br/>
   <br/>
   WWF-Türkiye olarak ilk defa böyle bir projeyi Konya havzasında başlattıklarını söyleyen Dıvrak, sistemi diğer bölgelere de yaygınlaştırmaya çalıştıklarını anlatıyor. Dıvrak'a göre, oluşturulacak altyapıyla Avrupa Birliği'nin de öngördüğü EHY sürecine girildiğinde bütün havzalar kapasite olarak, alt yapı olarak ve bilinç olarak hazır olacak ve her bir havza için yapılan planlar kısa sürede hazırlanıp uygulanabilecek. Bunun için Türkiye'nin vakit kaybedecek bir lüksünün olmadığına da dikkat çekiyor Dıvrak.
   <br/>
   <br/>
   EROĞLU: YENİ SU KANUNU LÂZIM
   <br/>
   <br/>
   Türkiye'de su kaynakları üzerinde tek bir otorite yok. Tarım, çevre, orman bakanlıklarının yanı sıra DSİ, valilikler belediyeler diye uzanan silsile, büyük yetki karmaşası doğuruyor. DSİ Genel Müdürü Eroğlu, Türkiye'de su kaynaklarının tek elden yürütülmesi ve yönetilmesi açısından yeni bir su kanununa ihtiyaç olduğunun altını çiziyor: "AB'ye giriş sürecinde 'Su Çerçeve Direktifi' bağlamında bir düzenleme yapılmasına ihtiyaç olması, bu sebeple yeni bir su kanunu tanzim edilirken bu direktiflere dikkat edilmesi uygun olacaktır." Eroğlu'na göre, yeni bir su kanunu hazırlanırken bu kanunda birikimi ve deneyimi kanıtlanmış olan DSİ'nin yetkili kılınması ve görevlendirilmesi isabetli bir karar olacak.
   <br/>
   <br/>
   Buket Bahar Dıvrak da, Türkiye'de kurumlar arası görev ve sorumluluk paylaşımı net olmadığından, uygulamada sorunlar yaşandığını dile getiriyor. "Bütün kurumların görevlerini yeniden tanımlayacak ve su konusunda ulusal bir vizyon oluşturacak bir yasa çıkarılmalı." diyor.
   <br/>
   <br/>
   Prof. Zekai Şen ise Türkiye'de su ile ilgili kanunlarda sorunun uygulamada olduğunu düşünüyor: "Kanunda yeterlilik var; ancak bilimsel bir tabana oturtup eşgüdümlü işletmelerin açılması lâzım. Bu nedenle su ile ilgili sorumlu olan kamu kurumlarının tek bir çatı altında toplanması gerekiyor." Su bakanlığının kurulmasına sıcak bakmayan Prof. Şen, Türkiye'de bakanlık kadar yetki sahibi kamu kuruluşlarının var olduğunu, onun yerine özerk bir yapıya sahip Türkiye Su Araştırmaları Enstitüsü'nün kurulması gerektiği tezini savunuyor.
   <br/>
   <br/>
   İSTANBUL, 30 YILLIK SU SORUNUNU NASIL ÇÖZÜYOR?
   <br/>
   <br/>
   Su sorununu çözme konusunda örnek gösterilen İstanbul'un adı susuzlukla anılıyordu bir dönem. Şimdilerde ise yerel yönetim, 2040 yılına kadar büyük çaplı su sıkıntısının yaşanmasını beklemiyor bu dev metropolde. 1990'ların başında İzmit Yuvacık Barajı'ndan su alması planlanan İstanbul, su sıkıntısı yaşayan İzmit'e su veriyor.
   <br/>
   <br/>
   İstanbul'un yıllık su tüketiminin 730 milyon metreküp olduğunu belirten İSKİ Genel Müdürü Dursun Ali Çodur, kentin akılcı yatırımlarla susuzluktan su tedarik eden konuma geldiğine dikkat çekiyor. Çodur, "Problemi sağlıklı olarak ortaya koyup, kaynaklarınızı, önceliklerinizi de iyi belirleyip kullanırsanız, sorunları çözüyorsunuz." tespitini yapıyor. Yaklaşık 13 yıldır İSKİ'de çalıştığını belirten Genel Müdür Çodur, işe su kaçaklarını azaltmakla başladıklarının, mevcut su kayıplarını ortadan kaldırdıktan sonra yeni kaynaklara yöneldiklerinin altını çiziyor. İstanbul'un su borularının yüzde 90'ı da yenilenmiş bu süreçte. "Bunlar, sizin dışarıdan getireceğiniz kaynaktan daha etkilidir. Yaptığımız şey bilimsel, mühendislik esaslı, öncelikleri doğru tespit edilmiş, kaynakları doğru kullanılmış bir işlem." diyor Genel Müdür.
   <br/>
   <br/>
   2040 yılına kadar İstanbul'un potansiyel nüfusunu hesapladıklarını anlatan Çodur, 70 yıllık yağış ortalamalarına göre en kurak dönemdeki miktarı ele aldıklarını, buna göre planlamalar ve yatırımlar yaptıklarını dile getiriyor: "Kaynaklarda yıl içerisinde bir sirkülasyon var. Mevcut kaynaklarda bulunan 1 milyar 173 milyon metreküp su, 2020'li yıllara kadar İstanbul'un su ihtiyacını karşılar. Ondan sonraki ilave ihtiyacı da Yeşil Çay'da yapılacak barajla karşılayacağımızı düşünüyoruz. 2040 yılına kadar İstanbul'un bir su problemi olmayacak." Çodur, vatandaş ve yetkililere önemli bir uyarı göndermeyi ihmal etmiyor: İstanbul'un nüfusu 16-17 milyonu geçmemeli, aksi takdirde bu şehirde yaşanmaz.
   <br/>
   <br/>
   HAVZALARI KORUMA MÜCADELESİ
   <br/>
   <br/>
   İstanbul'da halen yüzde 27 olan kaçak su oranını yüzde 15'e çekme hedeflerini de anlatan İSKİ Genel Müdürü, "Tahminimiz kaçaklar önlendiğinde aylık 7-8 milyar YTL ilave kazancımız olacak" ifadelerini kullanıyor. Ayrıca şehrin 200 noktasına konacak vanalarla, patlama durumunda merkezden kapatma sistemi kurulacak, böylelikle zarar asgariye indirilecek. Çodur, su kaynaklarını korumanın tek yolunun havzaları korumaktan geçtiğinin de altını çiziyor: "Havzaları korumak için belediye başkanlarıyla, siyasilerle karşı karşıya gelme pahasına çalışıyoruz. Üç aylık dönemlerle uydudan görüntüler alıyoruz. Üç ay önceki haliyle üç ay sonraki hali değerlendiriyoruz ve bir rapora bağlıyoruz. Bu yolla sonradan yapılan binaların tamamını tek tek tespit edip yıkıyoruz." Özellikle belediyelere ve şirketlere karşı havzaların korunması konusunda medyanın desteğine de teşekkür ediyor İSKİ Genel Müdürü.
   <br/>
   <br/>
   <br/>
   <br/>
   İSTANBUL'DAKİ EŞGÜDÜM SİSTEMİ VE DİĞER İLLERE SU NAKLİ
   <br/>
   <br/>
   Prof. Zekâi Şen'in barajlar arasında eşgüdüme örnek gösterdiği İstanbul'da bulunan 11 su kaynağı, isale hatlarıyla birbirlerine bağlanıyor. Avrupa yakasında bulunan Istrancalar, Kazandere Barajı, Pabuçdere Barajı, Büyükçekmece Barajı, Alibeyköy Barajı ve Terkos Barajı; Anadolu Yakası'nda ise Ömerli Barajı, Darlık Barajı ve Yeşilçay Regülatörü birbirlerine 1.800, 2.000 ve 3.000 mm çaplarındaki ana isale hatlarıyla bağlanmış durumda. Anadolu ve Avrupa yakalarındaki barajlar da 2×1000 mm çapındaki Boğaz geçiş hattı ile bağlanıyor. Ayrıca şu an Yeşilçay'da regülatör olan yapının baraja dönüşmesi için çalışmalara başlandı. Buranın İstanbul'a 320 milyon metreküp su katkısı olacak. Bu rakam, İstanbul'un şu anki su ihtiyacının neredeyse yarısını karşılayacak büyüklükte.
   <br/>
   <br/>
   2040'a kadar su sorununu çözen İstanbul, kendi ihtiyacını fazlasıyla karşıladığı ölçüde diğer komşu illere de sınırlı olarak su verecek konuma gelecek. Böylelikle kendi içindeki barajlar arasında sağlanan eşgüdüm sistemi, yakın çevredeki bazı havzaları da kapsayacak şekilde genişleyebilecek. Ancak bunun olması için öncelikle yakın iller arasında su iletim hattı kurulması gerekiyor. Mevcut hatlar üzerinden Kocaeli'ye su veren İSKİ, geçtiğimiz günlerde Tekirdağ'dan gelen talebi karşılayamamış.
   <br/>
   <br/>
   İSKİ Genel Müdürü Dursun Ali Çodur, diğer şehirlere su verme konusunda çekinceli: "Bizler İSKİ'nin parasını İstanbulludan alıyoruz. İstanbul'un parasını yine İstanbul'a harcamak mecburiyetindeyiz." Ancak Çodur'un, "Su sorunu çeken Kocaeli'ne günlük 50 bin metreküp su veriyoruz." ifadesinden de hareketle, önümüzdeki yıllarda çevre illerde yaşanabilecek başka su sorunlarının, "ihtiyaç fazlası" suyun "dönemsel olarak" buralara iletilmesini zorlayabileceği, bu durumda İSKİ'nin su nakline yeşil ışık yakacağı tahmin ediliyor. İSKİ'nin yatırım ve gelişim stratejisi, önümüzdeki yıllarda  ihtiyaç durumunda sınırlı olarak buna imkân verebilecek seviyede görünüyor. Tabii ki parayı veren belediye düdüğü çalacak; böylece İstanbullunun parası yine İstanbul'a dönecek!...
   <br/>
   <br/>
   HEDEF, PARİS'İ GEÇMEK
   <br/>
   <br/>
   İSKİ bütçesinin yüzde 55-60'ını yatırıma ayırdıklarını belirten Genel Müdür Dursun Ali Çodur, 1994 yılından beri 5,1 milyar dolarlık yatırım yaptıklarını dile getiriyor. 2 milyar 350 milyon YTL olan 2007 bütçesinin yaklaşık 1 milyar 400 milyon YTL'lik kısmı yatırımlar için harcanacak. Dünyanın en gelişmiş arıtma tesisleriyle aynı seviyede tesislerinin bulunduğuna dikkat çekiyor Çodur. Ayrıca İSKİ dünyanın en iyi su idareleri içinde üçüncü olmuş. Genel Müdür Çodur, ilk hedeflerinin ikinci olan Paris'i geçmek olduğunu söylüyor. Ardından, birinci sıradaki Tokyo'ya sıra gelecek. İSKİ Genel Müdürü Çodur, yatırımlar konusunda ilginç bir karşılaştırma da yapıyor: "Yuvacık Barajı'nın devlete maliyeti 4 buçuk milyar dolar. 142 milyon metreküp su verecek deniliyor; ancak 120 milyon metreküp su veriyor. Biz, 1994'ten beri yaptığımız yatırımlarla 600 milyon metreküp ilave su kaynakları oluşturduk."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-18982-34-susuzluga-istanbul-modeli-cozumu.html), [web.archive.org (arşiv bağlantısı)](http://web.archive.org/web/20140113220003/http://www.aksiyon.com.tr:80/aksiyon/haber-18982-34-susuzluga-istanbul-modeli-cozumu.html)
