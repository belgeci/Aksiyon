# Papa ziyaretinin fotoğraf arkası

*Hacer Poyraz 2006.12.04*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Papa 16. Benedict’in ziyareti bitti. Ne Ayasofya’da vuruldu Papa, ne de Ortodoks Kilisesi’ne birleşme teklif etti. Yine de ziyaretin her aşaması mesaj yüklüydü.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061219162233im_/http://www.aksiyon.com.tr/resim/626/13.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Kasım ayının son günü akşam saatlerinde Pendik-Yalova feribotu önemli bir misafir taşıyordu. Yolcuların tamamı, hatta feribotun insana beşikteymiş hissini tattıran titreyişine kapılıp uyuklayanları bile dönmüş onu seyrediyordu. Nefesler tutulmuş, feribotu televizyon ekranlarından ziyaret eden Papa 16. Benedict’in Sultanahmet Camii’ndeki ziyareti izleniyor, İstanbul Müftüsü’nün kıyam hakkında, kıble hakkında anlattığı şeyler, sanki izleyiciler Müslüman değilmiş, sanki beş vakit namazında kıbleye dönen, kıyama duranlar onlar değilmiş ciddiyetiyle izleniyordu. Dinleyenlerden biri Regensburg konuşmasının Papası olunca, anlatılanlar daha bir önem kazanmıştı.
   <br>
    <br>
     Sıradan cümleler sıra dışı adamların ağızlarında önemli hale gelir. Papa’nın ne dediği, Başbakan’ın Papa’ya ne hediye ettiği, Diyanet İşleri Başkanı’nın satır aralarında Papa Hazretlerini nasıl da fırçaladığı, Papa’nın Devlet Bakanı Mehmet Ali Şahin’e ‘Bir siz beni fırçalamadınız. Size müteşekkirim.’ anlamına gelen iltifatları… Her söz, her cümle kelimelerin normal zamanda taşıyabileceğinin binlerce katı anlam yüklenerek çıkıyordu tarafların ağzından. Bu Papa değil miydi daha kardinal iken Türkiye’nin AB’de yeri olmadığını, komşuları olan Arap ülkeleriyle yakınlaşmasının daha anlamlı olduğunu iddia eden? Şimdi bir havaalanı ‘karşılaşması’nda kendisini ibrikle karşılayan Başbakan R. Tayyip Erdoğan’a ‘Türkiye’nin AB üyeliğine destek veriyoruz’ demesi elbette sözün ötesinde anlamlar taşıyacaktı. Bu Papa değil miydi İslam peygamberinin yeryüzüne kan ve kılıçtan başka bir şey getirmediği şeklindeki sözleri aktaran? Diyanet İşleri Başkanı’nın ağzından “İslam’ın yeryüzüne kılıçla yayıldığını iddia eden… bilimsel ve tarihsel hiçbir araştırma ve veriye dayanmayan… türü sözlerden son derece müteessir ve müşteki olduğumuzu…” sözlerini duyması elbette esaslı bir tokattı.
     <br/>
     <br/>
     Papa 16. Benedict’in meşhur Regensburg konuşmasından sonra Müslümanların gönlünü almak üzere Türkiye’de bir dizi uzlaşma mesajı vereceği bekleniyordu. Ancak daha Kardinal Ratzinger iken Türkiye’nin AB üyeliğine karşı çıkan Papa’nın, hem de kendisini ancak havaalanında 23 dakika görebilen Başbakan R. Tayyip Erdoğan’a ‘Siyasi lider değilim, ama Türkiye’yi AB’de görmek istiyoruz’ diyeceği kimsenin aklına gelmemişti. O kadar ki bu sözler, Papa’nın daha sonra sıklıkla ifade ettiği ‘İslam, barış ve hoşgörü dini’ sözlerini gölgede bıraktı. Papa daha uçaktayken gazetecilerle laikçilik ve dinin kamusal alandaki rolü üzerine Türkiye’yi sarsacak açıklamalar yapmıştı zaten. Din ile devlet işlerinin birbirinden ayrılması anlamında laikliği kabulleniyor, ancak dinin kamusal alanlardan dışlanması anlamında laikçiliği reddediyordu Papa. Papa’nın laikçiliği yeren bu sözlerinden haberdar mıydı bilinmez, ama Cumhurbaşkanı Necdet Sezer’in kendisine verdiği hediye de, kullandığı kelimeler de Vatikan’dan çok Türkiye’ye seslenen türdendi. Sezer, Papa’ya Türkiye’nin laik bir ülke olduğunu, bir İslam ülkesi olmadığını, ülkemizde her dinden insanın özgürlük içinde yaşadığını, Kıbrıs’ta yaşanan sıkıntıların arkasında Rumların tavırlarının bulunduğunu ifade veya ima eden sözler söyledi. Papa’nın ‘Kıbrıs meselesinin çözüm yeri Birleşmiş Milletlerdir.’ ifadesi hem bölge politikasını yakından takip ettiğini, hem de Cumhurbaşkanı’nın kendisine bu konuda telkinde bulunmasını anlamlandıramadığını ifade ediyordu.
     <br/>
     <br/>
     Papa’nın Anıtkabir özel defterine ‘Yurtta barış, dünyada barış’ ifadelerini yazması Türkiye’nin gururunu okşayacak bir tavırdı şüphesiz. Atatürk’ün baş ucunda dua etmesi de ‘gönül alma’ hamlelerinden bir başkasıydı. Havaalanında da, Anıtkabir’de de boynuna asılı olan haçı giydiği pardösünün altına saklayan Papa dua etmeye başlayana kadar devlet adamı kimliğinden taviz vermedi. Anıtkabir’de devlet lideri 16. Benedict, birdenbire Papa’ya dönüşüverdi.
     <br/>
     <br/>
     PAPA PAPA OLALI BÖYLE FIRÇA YEMEDİ
     <br/>
     <br/>
     Papa’nın Diyanet İşleri Başkanlığı’nı ziyaret etmesi Başkanlık adına diplomatik bir zaferdi kuşkusuz. Ziyarette Papa’nın İslam hakkında gönül alacak şeyler söyleyeceğini, Prof. Ali Bardakoğlu’nun da üstü örtülü de olsa Papa’nın Regensburg konuşmasını eleştireceği tahmin ediliyordu. Ama Prof. Bardakoğlu’nun açıktan açığa Papa’yı fırçalayacağı, Papa’nın da sessizliği içinde ‘özür’ dileyeceğini kimse beklemiyordu.
     <br/>
     <br/>
     Diyanet İşleri Başkanı ‘İslam’ın kılıçla yayıldığı ve akla öncelik vermeyen bir din olduğu’ gibi kanaatlerin ‘bilimsel ve tarihsel hiçbir araştırma ve veriye dayanmadığını’, Müslümanları çok üzdüğünü anlatmakla kalmadı, hususen din adamlarının bu tür hatalara düşmemesi gerektiği vurgularıyla Papa’yı eleştirdiğini ifade etti. Nitekim Papa’nın ziyareti sonrasında yaptığı eleştiriyi yorumlayan Bardakoğlu, ‘Nezaket kuralları için dinimizin kaidelerini feda edemezdik’ açıklamasını yaptı.
     <br/>
     <br/>
     Papa’nın Diyanet İşleri Başkanı’na hitaben yaptığı konuşma ise bir dizi mesaj veriyordu. Konuşmasında Türk dostu papa diye bilinen Giuseppe Roncalli’nin ‘Ben Türkleri seviyorum, Rab beni onlara gönderdi... Bu halkın doğal niteliklerini takdir ediyorum. Bu toplum da medeniyetlerin katettiği yollarda bir yere sahiptir.’ sözlerini kendisi de paylaşarak aktaran Papa; selefi Papa II. Jean Paul’un 1979’da Türkiye’de iken söylediği sözleri, II. Vatikan Konsili’nde kabul edilen Nostra Aetate Deklarasyonu’nun bir kısmını ve 11. Yüzyılda yaşamış ve Müslümanlarla iyi geçinen bir Papa’nın sözlerini de aktararak Regensburg konuşmasında yaptığı atfı kabullenilir hale getirmiş oldu. Neticede Papa VII Gregorius’un bir Müslüman prense yazdığı ‘Bizler tek bir Allah’a inandığımızı beyan ediyoruz. Farklı bir şekilde olsa da, her gün O’nu yüceltip, O’na yüzyılların Yaradan’ı ve bu dünyanın hâkimi olarak tapıyoruz’ sözlerini aktarmak meşruysa, Bizans İmparatoru Manuel’in sözlerini aktarmak da o kadar meşru olmalıydı.
     <br/>
     <br/>
     Papa’nın bu konuşmasının en vurucu yanı İslam’dan Hıristiyanlık gibi bir ‘din’ diye bahsediyor olmasıydı. Kardinallik günlerinde İslam’dan ‘din’ diye bahseden yardımcılarını düzelten Papa bu konudaki yaklaşımını değiştirmişti. Diyanet İşleri Başkanı’nın fırçalarını yiyen Papa cevabını Ankara’dan ayrılırken kendisine ev sahipliği yapan Mehmet Ali Şahin’e verdi: ‘Siz bana çok iyi davrandınız.’
     <br/>
     <br/>
     Kendisinden önce Türkiye’ye gelen iki Papa’nın da yaptığı gibi Meryemana Evi’ni ziyaret eden Papa 16. Benedict burada Türkçe ayin yaptırarak bir jest daha yaptı. Efes’ten ayrılırken kendisine verilen Türk bayrağını sallaması, jestlerin populizm çizgisini zorladığı anlardan bir başkasıydı. Burada Türk milletine olan saygısını da tekrarla dile getiren Papa, Fener Rum Patrikhanesi’ndeki temasları sırasında Türkiye’den çok AB’ye çağrıda bulunan bir deklarasyona imza atarak gönül almasını bildi. Yine de İstanbul’daki Hıristiyan azınlığa hitap ederken, bu ülkede Hıristiyanların her gün horlanıp, azarlandığını ima etmekten geri durmadı. Muzip gözlemciler, Papa’nın Diyanet İşleri Başkanı’ndan yediği fırça yüzünden, ülkedeki bütün Hıristiyanların sürekli fırçalandığı zannına kapılmış olabileceğini söylediler.
     <br/>
     <br/>
     Papa’nın İstanbul gezisinde en fazla tedirginlik uyandıran olay Ayasofya’ya gerçekleştireceği ziyaretti. Ancak sükse yapan olay Sultanahmet Camii’nde, hem de mihrabın karşısında ellerini bağlamış olarak dua etmesi oldu. Camiyi ‘Çok kısa zamanda çok şeyler öğrendim’ diyerek terk eden Papa, İstanbul’dan ayrılırken ‘Kalbimin bir kısmı İstanbul’da kalıyor’ sözleriyle noktaladı gönül alma turunu. Papa özür dilemedi, ama gönül aldı gerçekten.
     <br/>
     <br/>
     Kasımın son günü Pendik-Yalova feribotuna binenlerin bir kısmı dudaklarında ‘kazasız belasız bir bitse şu ziyaret’ duasıyla izliyorlardı önemli misafiri. İstanbul-Yalova hattındaki diğer feribotların ‘Papa’nın güvenliği nedeniyle’ iptal olduğunu bilmiyorlardı belki, ama Papa’nın İstanbul’da vurulacağı yönündeki söylentilerden hemen bütün Türkiye gibi haberleri vardı. Üç kalem Papa’nın İstanbul’da öldürüleceğini haber vermişti nitekim: Vatikan kaynaklı ‘Papa kendini kurban etmek üzere geliyor’ dedikodusunu Türkiye’ye duyuran Fehmi Koru, Papa’nın bir Müslüman tarafından öldürüleceği yönünde yazdığı romanla polisin güvenlik tedbirlerini artırmasına sebep olan Yücel Kaya ve Papa’nın Ayasofya’da öldürülmesinin Mesih-Deccal Savaşı’nı tetikleyeceğini iddia eden romanıyla sükse yapan Mustafa Karnas.
     <br/>
     <br/>
     Aksiyon’un geçen hafta kullandığı ‘kalem hokkabazları’ ifadesine hayli kırılmış olan Yücel Kaya, Papa’nın Ayasofya’da vurulmaksızın Vatikan’a geri dönmüş olmasını pek de önemsemiyor. Vatikan’ın para hareketlerini kontrol eden P2 Mason Locası’nın Vatikan ile Ortodoks Kilisesi arasındaki bir yakınlaşmaya engel olmak için Papa’yı öldürteceğini iddia eden Kaya kitabının Vatikan’ın temsilcilerinin de dikkatini çektiğini söylüyor: “Vatikan Temsilcisi bana, bu kitabı yazmasaydınız, Türkiye Papa’yı korumak için bu kadar önlem almazdı diyerek teşekkür etti.”
     <br/>
     <br/>
     Yücel Kaya Papa’nın vurulmasının Armageddon’u başlatacağı iddiasında ısrar ediyor hâlâ. Kitabı para için yazdığı yaftasını da yakışıksız buluyor. 10.000 satan kitabı için, ‘Derdimiz para olsaydı, İngilizce yazar, bir milyon satardık.’ demekle yetiniyor.
     <br/>
     <br/>
     Yıllarca gazetecilik yaptıktan sonra komplo teorileri temelli kitaplar yazmaya başlayan Mustafa Karnas da Türk halkının ‘Papa ölmeden gitse de kurtulsak’ duaları yapmasına sebep olan isimlerden biri. Karnas, özellikle Avusturya’daki gazetecilik tecrübesi sırasında bazı gizli bilgilere ulaştığını anlatıyor. Deccal Mektupları isimli kitabın yazarı Yücel Kaya kadar ün yapamamış bu kitabı sayesinde. Ancak kitabının içeriği teoloji bilgisi daha derin bir kalemin işaretlerini veriyor. Papa’nın vurulmasında bir dizi istihbari örgütün faaliyet gösterdiğine; CIA’dan Avusturya gizli servisi ve Alman haber alma örgütüne kadar hemen herkesin Papa’yı kurban etmeye kararlı olduğuna inanan Karnas da Kaya gibi bu defterin kapanmadığına inanıyor.
     <br/>
     <br/>
     Papa 16. Benedict’in Türkiye ziyareti sadece feribotlardaki televizyonlardan izlenmedi. Dört gün boyunca dünyanın gözünü Türkiye’ye çevirten bu ziyaret, bütün Batılı ülkelerden gazetecilerin ülkemize akmasını sağladı. Ziyareti dünyaya yansıtmaya çalışan gazeteciler, kendileri de tarihî bir olaya şahit oldular Türkiye’de. Ziyareti kadrajın arkasından seyreden bu insanlar için ziyaret ayrı bir anlam ifade ediyordu; Onlar da bu ziyaretin bir parçasıydı çünkü.
     <br/>
     <br/>
     Polonya’da yayın yapan TVN24 Televizyonu muhabiri Brygida Grysiak, Papa’nın İslamiyet ile ilgili sözlerinin ardından Hıristiyanlar ve Müslümanlar arasındaki diyalogun tekrar başlaması için bu ziyareti ‘gerekli’ olarak nitelendiriyor. Bir Katolik olan Grysiak, “İslamiyet ile diyalog iyi gidiyordu. Ama geçtiğimiz aylarda çıktığımız basamaklardan birkaçını geri indik. Bu ziyaret kaybettiğimiz adımları geri kazanmak için önemli bir fırsat” diyor. 16. Benedict’ten yaklaşık altı gün önce Türkiye’ye geldiklerini söyleyen Polonyalı muhabir, bu süre içerisinde Papa’nın gezeceği yerlerde araştırmalar yaptıklarını ve buradaki insanlarla konuştuklarını belirtiyor. Görüştüğü kişilerden Papa’nın özür dilemesi gerektiğini söyleyenler olmuş. Grysiak aynı fikirde değil.
     <br/>
     <br/>
     Bir başka Polonyalı Nojciech Debsui, Polonya Devlet Televizyonu TVP’nin kameramanı olarak Türkiye’ye gelmiş. Katolik olan Debsui, ziyaretin Türkiye’de yaşayan Hıristiyanlar açısından önemli olduğunu düşünüyor. “Batı’daki Müslümanlar kadar Doğu’da da Hıristiyanlar var. Bu yüzden İslamiyet’i ve Hıristiyanlığı ayrı düşünmeden aramızdaki mesafeleri azaltmamız gerekir. Bu ziyaret bu yolda iyi bir adım” diyor Debsui.
     <br/>
     <br/>
     Vatikan’ı çevreleyen İtalya’nın İl Jiornale Gazetesi’nde muhabirlik yapan Marcello Foa, ziyaretin İtalya’da çok konuşulduğunu hatırlatıyor. Bazı arkadaşlarının Türkiye’de şiddetle karşılaşabileceği endişesiyle kendisini bu ziyaretten vazgeçirmeye çalıştıklarını söyleyen Foa, “Türkiye AB’ye girerse ilk defa Müslüman bir ülke AB üyesi olacak. Diyalog elbette mümkün, ancak bazı problemler henüz çözülmedi” şeklinde konuşuyor. Foa, ziyaretin bu problemlerin çözülmesine katkıda bulunabileceğine inanıyor.
     <br/>
     <br/>
     Beş yıldır New York Times Muhabirliği yapan Şebnem Arsu, ziyareti Türkiye’den yurtdışına taşırken Müslüman Türk kimliği ile yabancı gazetecilerden ayrılıyor. Arsu, Papa’nın yaptığı her ziyaretin önemli olduğunu, ancak Türkiye’ye yapılan bu ziyaretin özellikle İslamiyet hakkında söylediklerinden sonra daha da önem kazandığını düşünüyor. Papa’nın sözlerini “Bir Müslüman’ın alınmamasının mümkün olmayacağı sözler” olarak yorumlayan Arsu’ya göre ziyaret sırasında Türk kamuoyunun sergilediği tutum, ülkenin AB sürecindeki kültür entegrasyonu düzeyi açısından belirleyici oldu.
     <br/>
     <br/>
     Kasımın son günü Pendik-Yalova feribotuna binenlerin bir kısmı uyuklayarak geçirdiler yolculuklarını. Feribotun televizyon ekranına gelen misafir, Türkiye’nin gündemine de misafir olmuştu bir müddettir. Oysa bazıları sadece trafik sıkışıklığını yaşayarak hissettiler olup biteni.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26090), [web.archive.org (arşiv bağlantısı)](http://web.archive.org/web/20061219162233/http://www.aksiyon.com.tr:80/detay.php?id=26090)
