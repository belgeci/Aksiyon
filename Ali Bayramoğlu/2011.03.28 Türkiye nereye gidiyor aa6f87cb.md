# Türkiye nereye gidiyor?

*Ali Bayramoğlu 2011.03.28*

<div class="pNewsDetailMainContent" itemprop="articleBody">
 <p>
  Türkiye, iyiye mi gidiyor, kötüye mi? Ülkenin iyiye gittiğini düşünenler yüzde 50’ye yakın. Kötüye gittiğini düşünenler ise yüzde 36… Yüzde 19’luk bir kesim ise arada duruyor. Bu, bir ülke için kötü bir karne değildir.
 </p>
 <p>
  <p class="MsoNormal">
   Türkiye’deki kritik virajlar hiç bitmez. Ama bunların kimileri diğerlerinden daha keskindir. Genel seçimler arifesindeyiz. Anayasa hazırlıkları bir tür start aldı. TÜSİAD’ın yaptığı açıklama, daha doğrusu çıtayı çıkardığı yükseklik, daha şimdiden kimi tartışmaları başlattı.
  </p>
  <p class="MsoNormal">
   Türkiye’nin üç temel meselesi var.
  </p>
  <p class="MsoNormal">
   Birincisi, laikliğin demokratikleştirilmesidir.
  </p>
  <p class="MsoNormal">
   İkincisi, merkeziyetçi devletin hukuk ilkeleri etrafında yeniden yapılandırılmasıdır.
  </p>
  <p class="MsoNormal">
   Üçüncüsü ise yurttaşlığın çoğulculaşmasıdır.
  </p>
  <p class="MsoNormal">
   Bunlar bugün ülkeyi kuşatan cari siyasi sorunları, hâlâ pek çok yerde izi kalan asker sorununu, ölümcül Kürt sorununu ve yasakçılığı yaşatan laikçilik sorununu da kuşatıyor.
  </p>
  <p class="MsoNormal">
   Seçim sonrası ve anayasa, bu konuda yeni bir kurumlaşma istikametinde radikal adımların atıldığı bir dönem olma ihtimali taşıyor.
  </p>
  <p class="MsoNormal">
   Peki, toplum ya da kamuoyu bu işin neresinde? Ya da toplum bu meselelere nasıl bakıyor?
  </p>
  <p class="MsoNormal">
   Güvenilir araştırma kurumlarından biri olan Metropoll’ün yapmış olduğu kapsamlı mart ayı siyasi gündem araştırması, bu soruların yanıtı için kimi ipuçları taşıyor.
  </p>
  <p class="MsoNormal">
   Araştırmanın kritik bulgularına göz atalım…
  </p>
  <p class="MsoNormal">
   İlk soru şu: Türkiye nereye gidiyor? İyiye mi gidiyor, kötüye mi?
  </p>
  <p class="MsoNormal">
   Ülkenin iyiye gittiğini düşünenler yüzde 50’ye yakın: Yüzde 47... Kötüye gittiğini düşünenler ise yüzde 36… Yüzde 19’luk bir kesim ise arada duruyor.
  </p>
  <p class="MsoNormal">
   Bir ülke için kötü bir karne değildir.
  </p>
  <p class="MsoNormal">
   İşsizlik, ekonomik sorunlar, çatışmalı değişim süreci dikkate alınırsa tablonun iyiye yakın olduğu söylenebilir. Nitekim araştırmaya göre, hayattan memnuniyet oranı yüzde 59’dur.
  </p>
  <p class="MsoNormal">
   Şimdi bir katman aşağıya inelim.
  </p>
  <p class="MsoNormal">
   Din eğitimi, Meclis’te başörtüsü ve Kürtçe eğitim meselesi örneğin, yukarıda saydığımız temel sorunların önemli ayaklarını oluşturuyorlar. TÜSİAD’ınki başta olmak üzere her anayasa önerisinin temel unsurlarını da bunlar oluşturacak.
  </p>
  <p class="MsoNormal">
   Peki, bu konuda kamuoyu rakamlara vurunca ne düşünüyor?
  </p>
  <p class="MsoNormal">
   Önce din dersleri ve işte araştırma raporu:
  </p>
  <p class="MsoNormal">
   “Araştırma bulgularına göre din eğitiminin okullarda mecburi olmasını savunanların oranı (yüzde 52), aksini düşünenlerin oranından (yüzde 44,5) daha yüksek görülmektedir. Bu konuda CHP’li seçmenler ile AK Partili seçmenler arasında tam bir fikir ayrılığı mevcuttur. Yani AK Partili seçmenlerin yüzde 63’ü okullarda zorunlu din eğitimini savunurken, CHP’li seçmenlerin yüzde 69’u okullarda din eğitiminin seçmeli olması gerektiğini düşünmektedir…”
  </p>
  <p class="MsoNormal">
   Bu tabloya göre din eğitimi konusu, ülkenin çetrefil, kamuoyunun bölündüğü meselelerden biri olmayı sürdürüyor.
  </p>
  <p class="MsoNormal">
   Ve gerek bizleri, gerek siyasileri bu konuda dikkatli olmaya ve yeni pistler açarak düşünmeye davet ediyor.
  </p>
  <p class="MsoNormal">
   1999’da ülkeyi ayağa kaldıran, ‘Merve Kavakçı hadisesi’ olarak aklımızda kalan, siyasi temsil ve başörtüsü ilişkisine gelince…
  </p>
  <p class="MsoNormal">
   Kanaatler şöyle: Başörtülü bir kadının milletvekilliği yapmasını normal karşılayacaklarını ifade edenler yüzde 78, buna karşı çıkanların oranı ise sadece yüzde 19,5. CHP’li seçmenlerin yüzde 46’sı başörtüsünün Meclis’te yer almasına karşı değil.
  </p>
  <p class="MsoNormal">
   Türkiye’nin bu konuda aldığı yol gerçekten müthiştir. Toplumsal kutuplaşma azalması, güven tesisi ve siyasetin önünün açılması anlamına gelmektedir. Belli ki bir dönem sonra bu konuda hiçbir mesele kalmayacak, özellikle anayasa hazırlıklarında mutabakat sanıldığından daha kolay sağlanacaktır.
  </p>
  <p class="MsoNormal">
   Ve sıra geldi yurttaşlığın çoğulculaşması adını verdiğimiz başlık altında karşımıza çıkan en yakıcı soruna, Kürt sorununa ve bu konudaki toplumsal duruma…
  </p>
  <p class="MsoNormal">
   Araştırmayı birlikte okuyalım:
  </p>
  <p class="MsoNormal">
   “- Kürt nüfusun yoğun olduğu yerlerde Kürtçenin eğitim dili olmasını onaylar mısınız?
  </p>
  <p class="MsoNormal">
   Demokratik açılımla birlikte iyice hararetlenen tartışmalardan birisi de Kürt nüfusun yoğun olduğu yerlerde Kürtçenin eğitim dili olarak tanınması talebidir. Bu talebi katılımcıların büyük çoğunluğu (yüzde 60,2) onaylamaz iken azımsanmayacak bir kesim (yüzde 32,7) ise bu talebi meşru görmekte ve onaylamaktadır. BDP’li seçmenlerin yüzde 70’inin bu talebi haklı gördüğü ve onayladığı anlaşılırken, MHP’li seçmenlerin yüzde 78’inin buna karşı çıktığı anlaşılmaktadır. Ayrıca katılımcıların eğitim seviyesi yükseldikçe Kürtçenin eğitim dili olmasını onaylamayanların oranında da artış görülmektedir…”
  </p>
  <p class="MsoNormal">
   Devam edelim:
  </p>
  <p class="MsoNormal">
   “Kürt nüfusun yoğun olduğu yerlerde halkın resmi makamlarla ilişkilerinde de Kürtçenin kullanılmasını onaylar mısınız, onaylamaz mısınız?
  </p>
  <p class="MsoNormal">
   Resmi makamlarda Kürtçenin de kullanılabilir bir dil olmasını onayların oranı yüzde 28 iken, buna karşı olanların oranı yüzde 65’tir. Gerek Kürtçe eğitim gerekse Kürtçenin resmi makamlarda kullanılması konularında halkın büyük bir kesiminin henüz hazır olmadığı bu verilerden anlaşılmaktadır. Nitekim Aralık 2010 tarihli araştırma verilerimizle karşılaştırıldığında 3-4 aylık süre zarfında resmi makamlarda Kürtçenin kullanılmasını onaylamayacaklarını ifade edenlerin oranında yüzde 10 civarında bir artış görülmektedir…”
  </p>
  <p class="MsoNormal">
   Kürt meselesinde açık ve ciddi bir kutuplaşma yaşandığı, yurttaşlığın çoğulculaşması konusuna şüpheyle bakıldığı, muhtemelen bölünme korkusunun ağır bastığı anlaşılmaktadır.
  </p>
  <p class="MsoNormal">
   Bu tabloyu, araştırma dışındaki her kişinin gözlemleri de destekleyecektir.
  </p>
  <p class="MsoNormal">
   Dolayısıyla önümüzdeki dönemin, anayasa tartışmalarının en kritik ve zor alanı, yurttaşlık tanımı, Türkiye’nin idari sistemi olacaktır.
  </p>
  <p class="MsoNormal">
   Nitekim toplumdaki inanç da bu zorluk istikametindedir.
  </p>
  <p class="MsoNormal">
   “Önümüzdeki beş yılda Türkiye’de Kürt meselesinin çözülebileceğini düşünüyor musunuz?” şeklinde soruya verilen yanıtlarda “Hayır” yüzde 54’le, “Evet”in (yüzde 33) önünde gelmektedir.
  </p>
  <p class="MsoNormal">
  </p>
  <p class="MsoNormal">
   Askerlik profesyonelleşsin mi?
  </p>
  <p class="MsoNormal">
   Gündemin kritik sorularından biri, malum askerlik meselesidir. Ve meselede kamuoyu görüşleri şaşırtıcı bir netlikle karşımıza çıkıyor.
  </p>
  <p class="MsoNormal">
   CHP lideri Kemal Kılıçdaroğlu’nun kamuoyuna açıkladığı ve kanun teklifi olarak sunduğu bedelli askerlik uygulamasını desteklemeyenlerin oranı (yüzde 62,5), destekleyenlerin oranının (yüzde 32,5) neredeyse iki katı büyüklüğünde…
  </p>
  <p class="MsoNormal">
   Bedelli askerlikle ilgili ilginç sayılabilecek bir bulgu da CHP’li seçmenlerin yüzde 57’sinin bu teklifi desteklememesi.
  </p>
  <p class="MsoNormal">
   Profesyonel orduya geçişi destekleyenlerin oranı yüzde 61 civarındadır. Profesyonel orduyu, diğer bir deyişle paralı asker istihdamını desteklemeyenlerin oranı sadece yüzde 28,5’tir.
  </p>
  <p class="MsoNormal">
   Militarizme bulanmış bir zihniyetin oldukça yol aldığı ve “millet-ordu”nun olumlu istikamette şekil değiştirdiği ortadadır…
  </p>
  <p class="MsoNormal">
   Türkiye yol alıyor ve alacak…
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29029-22-turkiye-nereye-gidiyor.html), [web.archive.org (arşiv bağlantısı)](http://web.archive.org/web/20150512012355/http://www.aksiyon.com.tr:80/aksiyon/haber-29029-22-turkiye-nereye-gidiyor.html)
