# Geleceğin tasarımcılarına yol haritası: ARTI 1T

*Hıdır Ala 2014.06.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   +1T Gazete Tasarım Günleri bu yıl 9. defa geleceğin tasarımcılarıyla buluştu. 1300 öğrencinin başvurduğu seminere 20’si yabancı olmak üzere 450 öğrenci kabul edildi. Sektörün dünyaca ünlü simalarının konferanslarıyla renklenen +1T, yeni nesil gazetecilere bir yol haritası sunuyor.
  </font>
 </div>
 <div id="newsText">
  <font class="detail-text">
   <p>
    Bundan tam 9 yıl önce, mütevazı bir organizasyonla başlamıştı Zaman gazetesi bünyesindeki +1T Gazete Tasarım Günleri. İlk yıl 30 öğrencinin katıldığı etkinlik, bugün kurumsal bir yapıya bürünerek, sektörde isim yapmış dünyaca ünlü simaları konuk ediyor. Bir gelenek hâlini alan +1T Gazete Tasarım Günleri, bu yıl 450 öğrenciyi ağırlayarak bir rekora da imza attı kendi alanında. İlk dönemler daha çok tasarım üzerine yoğunlaşan +1T’de artık haber ve fotoğraf da seminerlerin bir parçası. Sektördeki yeni teknolojileri katılımcılarıyla buluşturan Gazete Tasarım Günleri, bu yönüyle medya dünyasında büyük bir boşluğu dolduruyor, geleceğin gazete tasarımcılarını yetiştiriyor, muhabir ve foto muhabiri adaylarına yol gösteriyor.
   </p>
   <p>
    17 Haziran 2014’te başlayan ve bir hafta boyunca devam eden Gazete Tasarım Günleri’ne Zaman gazetesinin genel merkez binası ev sahipliği yaptı. +1T, aslında tüm bir yıla yayılan bir emeğin ürünü. Seminerler daha bitmeden bir yıl sonrası için hummalı bir çalışma başlıyor. Bu yıl, 1300 civarında öğrenci +1T’ye katılmak için başvurdu. Öğrencilerin gönderdiği portfolyolar tek tek titizlikle incelendi, okuldaki başarı durumları göz önünde bulunduruldu. Seminere katılmayı hak eden öğrencilerin yüzde 90’ı iletişim ve güzel sanatlar bölümleri arasından tercih edildi. Geri kalanları ise mimarlık ve endüstriyel tasarım bölümlerinden seçildi. Organizasyona, daha çok Avrupa, Afrika ve Orta Asya ülkelerinde öğrenim gören 20’den fazla yabancı öğrenci de katıldı. Önümüzdeki yıllarda yabancı öğrenci sayısının daha artırılarak seminerlere uluslararası bir boyut kazandırılması hedefleniyor.
   </p>
   <p>
    <strong>
     Sektörün en iyileri katıldı
    </strong>
   </p>
   <p>
    Seminerlerin en etkileyici yanı, öğrencilerin, sektörün dünyaca ünlü simalarıyla buluşmasıydı şüphesiz. Yayın yönetmenleri, kreatif direktörler, dizayn direktörleri, illüstratörler, karikatüristler, fotoğrafçılar, grafik tasarımcılar ve görsel yönetmenler gazete tasarımının inceliklerini ve mesleki deneyimlerini öğrencilerle paylaştı. Seminerde derslerin yanı sıra, atölye çalışmaları, söyleşiler, portfolyo değerlendirme ve belgesel gösterimleri de yer aldı. İnteraktif seminer ortamında geleceğin gazete tasarımcıları, sorularını ilgililere bizzat kendileri iletti.
   </p>
   <p>
    Bir hafta boyunca, +1T öğrencileri, medya sektörünün duayenleri tarafından verilen seminerleri can kulağı ile dinledi. Peki, kimler vardı katılımcılar arasında? Liste bir hayli uzun: The Telegraph gazetesinin Kreatif Direktörü Jon Hill, Times of Oman gazetesinin Dizayn Direktörü Adonis Durado, National Geographic Art Direktörü Juan Velasco, aynı derginin Fotoğraf Editörü Kim Hubbard, Time, Newsweek, New York Times için yaptığı çalışmalarla dünyaca üne kavuşan illüstratör Brad Holland, dünyanın en yaygın gazete tasarımcıları kuruluşu olan SND’nin Genel Direktörü Stephen Komives, ünlü infografik tasarımcı John Grimwade ve başarılı serbest fotoğrafçı Ami Vitale. The Telegraph gazetesinin Kreatif Direktörü Jon Hill’in İngiliz basını hakkında söyledikleri oldukça ilginçti. Sözü Prenses Diana’nın ölümüne getiren Hill, “İngiliz basını Lady Diana’nın yaşadıklarından çok zarar gördü. Editörler, onun ölümünde bir rol oynadıklarını düşündükleri için suçluluk hissediyorlar.” dedi. Seminerlerin Türk katılımcıları da kendi alanlarındaki en iyi isimlerdendi. Zaman Genel Yayın Müdürü Ekrem Dumanlı, Radikal Genel Yayın Yönetmeni Eyüp Can, gazeteci Cüneyt Özdemir, yazar Ahmet Turan Alkan, grafik tasarım denince akla ilk gelen isimlerden usta tasarımcı Bülent Erkmen, ünlü tasarımcı Sadık Karamustafa, Hürriyet  Dijital Medya Koordinatörü Bülent Mumay sektördeki gelişmeleri aktardılar. Karikatürist Salih Memecan, uzun yıllar Hürriyet gazetesinin görsel yönetmenliğini üstlenmiş Reha Erdoğan, öğrencilerle mesleki deneyimlerini paylaştılar.
   </p>
   <p>
    Özellikle gazeteci Cüneyt Özdemir’in yaptığı konuşma ilgi ile takip edildi. Özdemir, kısaca şunları söyledi: “Medyada son dönemlerde yaşanan asıl problem, basın özgürlüğünün kısıtlanmasıdır. Dünyada basın özgürlüğü sıralamasında 154’üncü sıradayız. Bu nedenle yabancılar, Türkiye’de medya sektörüne yatırım yapmaktan çekiniyor.”
   </p>
   <p>
    Katılımcılar bunlarla sınırlı değildi elbette. Yazılım ve medya dünyasının geleceğini öğrencilerle paylaşan Barış Özcan, bu yıl da sektördeki yeniliklerden bahsetti. Pazarlama dünyasında kreatif fikirleri ve bol ödüllü çalışmalarıyla dikkatleri çeken Alemşah Öztürk, yeni medyada tasarım fırsatlarını anlattı. Tasarımı bir yaşam biçimi olarak sürekli hâle getirebilmiş ender tasarımcılardan Ali Fuat Saruhan, tipografinin büyülü dünyasına götürdü katılımcıları. Zaman Görsel Yönetmeni Fevzi Yazıcı, ‘Gazete tasarımına genel bir bakış ve renk’ konulu sunumlarıyla öğrencilerin karşısındaydı. Zaman Fotoğraf Editörü Selahattin Sevi, haber fotoğrafının temellerini aktardı. Zaman Tasarım Koordinatörü Selim Şimşiroğlu, gazete tasarımının olmazsa olmazlarından tasarım standartlarını öğrencilerle paylaştı. Tecrübeli yayın tasarımcısı Sinan Taşgetiren, ‘Gazete sayfası nasıl tasarlanır?’ konulu bir sunum gerçekleştirdi. Zaman fotoğraf ekibinden tecrübeli fotoğrafçı Bahar Mandan, Kapalıçarşı’yı bir başka açıdan perdeye yansıttı.
   </p>
   <p>
    <strong>
     10. yıla özel sürprizler var
    </strong>
   </p>
   <p>
    +1T Tasarım Günleri’nin mutfağında çalışan iki önemli isim Zaman Görsel Yönetmeni Fevzi Yazıcı ve yardımcısı Selim Şimşiroğlu ile organizasyonun perde arkasını konuştuk. +1T’yi, “İnteraktif bir seminer” şeklinde tanımlayan Fevzi Yazıcı, “Öğrencilerin sadece katılımcıları dinlediği bir seminer değil +1T. İnteraktif atölye çalışmaları var. Öğrenciler hem teoriyi öğreniyorlar hem de öğrendiklerini pratiğe dökme şansı yakalıyorlar. Seminerlere katılan öğrenciler aynı zamanda sektörün önde gelen isimleri ile tanışıyor, onlarla birebir ilişki kurma şansı yakalıyor. Bu da iyi bir referans oluyor gelecekleri için.” dedi. Zaman Tasarım Koordinatörü Selim Şimşiroğlu ise, “+1T artık sektörde bilinen bir aktivite hâline geldi. Haberi ve fotoğrafı da tasarıma dâhil ediyoruz. Gelişen teknolojileri tüm sıcaklığıyla seminerlere dâhil ediyoruz artık. Seneye, 10. yıla özel sürprizlerimiz olacak. Bunun için şimdiden çalışmalara başladık.” ifadelerini kullandı.
   </p>
   <p>
    +1T Tasarım Günleri’ne katılan öğrencilerin memnuniyeti yüzlerinden okunuyordu. Marmara Üniversitesi Resim Öğretmenliği 2. sınıf öğrencisi Savaş Kayhan, fotoğraf çekmeye büyük bir ilgi duyuyor. Bu nedenle dünyaca ünlü fotoğrafçılarla tanışmak onu çok memnun etmiş. Kayhan, “Seminerlere, fotoğrafçıların deneyimlerini ilk ağızdan dinlemek için katıldım. Kişisel gelişimim için büyük bir artı sağladı. Not kaygısı gütmediğimiz için çok rahat bir ortam var.” diyor. Marmara Üniversitesi İletişim Bölümü 4. sınıf öğrencisi Oğuzhan Şafak ise muhabirlik alanında kendisini geliştirmek istiyor. Şafak, doğru ve tarafsız haberciliğin Türkiye için çok büyük bir öneme sahip olduğunu anlamış seminerlere katıldıktan sonra.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=05D6C095DB1E48ACB73F3BC442FCDE95?newsId=38852), [web.archive.org (arşiv bağlantısı)](http://web.archive.org/web/20141115032450/http://www.aksiyon.com.tr:80/aksiyon/newsDetail_getNewsById.action;jsessionid=05D6C095DB1E48ACB73F3BC442FCDE95?newsId=38852)
