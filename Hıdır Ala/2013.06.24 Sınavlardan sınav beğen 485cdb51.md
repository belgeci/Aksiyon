# Sınavlardan sınav beğen

*Hıdır Ala 2013.06.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Görsel ve sanatsal boyut olimpiyatlarda ön planda ise de organizasyonun esas dayanağı, akademik değerlendirme sınavları. Öyle ki, imtihanları aşamayanlar yarışta geriye düşüyor.
  </font>
 </div>
 <div id="newsText">
  <font class="detail-text">
   <p>
    Sahne önü fazlasıyla renkli. Dünyanın 140 farklı ülkesinden gelen 2000 öğrenci, şarkılar, şiirler söylüyor; halk oyunlarındaki maharetini, konuşmadaki kabiliyetini gösteriyor; kısacası söz, tavır ve davranışlarıyla milyonları kendine hayran bırakıyor. Fakat Türkçe Olimpiyatı ya da kuşatıcı ismiyle Dil ve Kültür Festivali sadece bunlardan mı ibaret? Zaman zaman ortaya atılan, “Şiir ve şarkı ezberleri iyi; ama iş konuşmaya gelince çoğu doğru dürüst cümle kuramıyor?” ithamları ne kadar haklılık payı taşıyor? Türkiye’yi özellikle son 8 yıldır kuşatan etkinliklerin akademik seviyesi var mı? Varsa hangi düzeyde?
    <p>
     “Esasında Türkçe Olimpiyatları’nı buzdağına benzetirsek, görsel tarafı bunun su üstünde kalan kısmı. Akademik boyut ise görünmeyen ama daha büyük bölümü.” Uluslararası Türkçe Derneği (TÜRKÇEDER) Genel Sekreteri Tuncay Öztürk’ün sözleri aslında mevzuyu özetliyor. Ama ayrıntılara inmek gerekirse karşımıza şu tablo çıkıyor.
     <p>
      Olimpiyat iştirakçisi öğrencilerden branşına göre değerlendirme imtihanına tabi tutulmayan yok. En kuşatıcısı da ‘Yeterlilik Sınavı’. ‘Konuşma’, ‘Yazma’ ve ‘Dil Bilgisi’ hariç bütün kategorilerdeki adaylar buna katılıyor. 50 soruluk testte 100 üzerinden 55 puan alabilen başarılı sayılıyor. Bunun için de en az 28 soruyu doğru cevaplamak gerekiyor. Şarkı, şiir, özel beceriler, kısa film ve halk oyunu dallarında madalya hedefleyenlerin yeterliliği geçmesi şart. Aksi takdirde iyi şiir de okusalar, güzel şarkı da söyleseler, dikkat çeken özel beceri de sergileseler ilk üçte yer alma hayalleri sona eriyor.
      <p>
       Diğer imtihanlara gelince, yine 50 soruluk test ve yeterlilik için geçerli ölçütlerin aynısı bunlarda da söz konusu. Ama şu farkla ki, ilgilisi dışında katılım zorunlu değil. Mesela konuşma sınavına, sadece bu branştan hazırlananlar iştirak ediyor. Keza yazma, dil bilgisi, yabancı dil Türkçe okuma, ana dil Türkçe okuma, ana dil Türkçe şiir de aynı şekilde gerçekleşiyor. Üstelik sayılanların tamamı ülkeler arası Türkçe öğrenebilme hızları, yatkınlıkları dikkate alınarak iki ana kategoride hazırlanıyor.
       <p>
        Bahsedilenler yanında bir de genel kültür yarışması var. O da ilki ana dil Türkçe, diğeri yabancı dil Türkçe diye iki alt başlığa ayrılıyor. Yabancı dil bünyesinde yine öğrenme yetkinliği hesaba katılıp iki kategori oluşturulmuş. Bunun yanı sıra genel kültürün bir diğer özelliği, isteğe bağlı olması. Türkoloji yarışması katılımcıları ile öğretmenler de es geçilmemiş. Onların seviyeleri de kendilerine özel hazırlanan sorularla ölçülüyor.
        <p>
         Peki, soruları kim ve nasıl hazırlıyor? On kişilik ekiple çalıştıklarını söylüyor, TÜRKÇEDER Genel Sekreteri Öztürk. “Ekipteki arkadaşların bütün testleri hazır hale getirmesi iki ayı buluyor.” Güvenlik boyutu da göz ardı edilmiyor, tabii. Hazır sorular olimpiyat süreci başlayana kadar basılı şekle dönüştürülmüyor. Kitapçıklar ancak organizasyona bir hafta kala oluşturuluyor. Ondan sonra da emniyetli şekilde imtihanın gerçekleşeceği ana kadar korunuyor. İmtihanlar Ankara Kızılcahamam’da yapılıyor. İki gün sonra da sonuçlar açıklanıp madalyalar dereceye girenlere takdim ediliyor.
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35859-sinavlardan-sinav-begen.html), [web.archive.org (arşiv bağlantısı)](http://web.archive.org/web/20131202013915/http://www.aksiyon.com.tr:80/aksiyon/haber-35859-sinavlardan-sinav-begen.html)
