# Dün Dumanlı'ya bugün bana yarın onlara

*Hıdır Ala 2015.01.06*

<div class="pNewsDetailMainContent" itemprop="articleBody">
 <p>
  Attığı bir tweet yüzünden gözaltına alınan, evi aranan ve iletişim cihazlarına el konan gazeteci Sedef Kabaş, bütün meslektaşlarını ortak duruş sergilemeye çağırıyor: “Birbirimizi yedik, rakip gördük. Oysa medya bir bütündür.”
 </p>
 <p>
  Basın ve medya araçları, ‘ifade ve düşünce özgürlüğünün’ soluklanabildiği en hayati mecralar… O yüzdendir ki yönetime el koyan darbeciler, ilkin onu ele geçirirler. Ancak günümüz teknolojisinin sunduğu imkânlarla artık pek mümkün değil bu. Şimdilerde ya gazetecilik kuruluşlarının mülkiyetini tümden sahipleniyor ya da etkin kalemleri çeşitli tehditlerle susturma yoluna gidiyor, toplumu baskılamak isteyenler.
 </p>
 <p>
  Zaman Gazetesi Genel Yayın Müdürü Ekrem Dumanlı ile Samanyolu Yayın Grubu Başkanı Hidayet Karaca üzerinden ‘geniş halk kitlelerinin sindirilmeye çabalandığı’ 14 Aralık medyaya darbe vakıasını tam idrak edemeyenler, yılların gazetecisi ve medya-iletişim uzmanı Sedef Kabaş’ın attığı tweet yüzünden gözaltına alınmasıyla bir miktar uyanabildi. Bir ay kadar önce cep telefonunu kullanarak twitter hesabından “Bu adamı asla unutmayın. 17 Aralık soruşturmasına takipsizlik kararı veren savcı Hadi Salihoğlu.” mesajını paylaşan Kabaş, hâlâ sözlerinin arkasında.
 </p>
 <p>
  CNN’in Amerika’daki merkezinde çalıştığını ve evrensel değerlere son derece özen gösterdiğini belirten Kabaş, “Hakaret içermeyen, insanların kişiliğine yönelik olmayan eleştiriler yapmaya çalışırım. Eleştirilerim özünde ya bir eyleme ya da bir makama yöneliktir. Ve hepsinde ince bir eleştiri, hiciv vardır.” diyor. Şu ifadeleriyse, İstanbul Cumhuriyet Başsavcısı Hadi Salihoğlu’na: “Zaten sayın savcı imza attığı bu karardan memnunsa, bu kararla gurur duyuyorsa isminin de unutulmaması gerekiyor. Unutulmaz da.”
 </p>
 <p>
  Peki, bu olaylardan hangi sonuçlara ulaşılıp nasıl bir ibret çıkarılmalı? “Kesinlikle mesele Zaman ya da Samanyolu değil. Dün Ekrem Dumanlı’ya, Hidayet Karaca’ya, bugün bana, yarın da onlara.” diye konuşuyor Kabaş. Meslekteki herkesi ve her kurumu ortak duruş sergilemeye çağırıyor: “Medya olarak birbirimizi yedik, rakip gördük. Hayır, medya bir bütündür. Medya bir bütünlük sergileyerek özgürlüğünü ne holding sahibi medya patronuna ne de siyasetçiye satacak. Gazeteci ve medya sadece ama sadece kamuya karşı sorumludur.”
 </p>
 <p>
  Sedef Kabaş’a göre ‘sorumluluk bayrağının taşınabilmesi’, özgürlüğün korunmasına, özgürlüğün muhafazası da tek bilek ve yürek hareket edebilmeye bağlı: “Bir gazeteciyi sevmeyebilir, görüşlerini beğenmeyebilirsiniz. Ama özgürlüğüne el konuyorsa, bu sadece onun değil, sizin de özgürlüğünüze el konduğu anlamına gelir.”
 </p>
 <p>
  Polisler kendisine öyle söylemiş; Kabaş hakkındaki arama ve gözaltı kararı, “Terörle mücadele edenleri hedef gösterdiği iddiasıyla” çıkarılmış. Tweeti cep telefonundan atmasına rağmen evindeki dizüstü bilgisayarına, hatta evladının çizgi film izlediği tabletine el konmuş. Yılların gazetecisi sıfatıyla şunları dile getiriyor Kabaş: “Doğrusu çok enteresan. Genel bir arama kararı zaten hukuka aykırıymış. Ne aranacak? Delil olan şeyler ne?” Varın sade vatandaşın hâlini siz düşünün!
 </p>
 <p>
  Her şeyden önce bir anne, Kabaş. Polisler kapıya dayandığında çocuğun evde bulunmamasına şükrediyor: “Makul bir saatti ve en azından oğlum bu olaylara şahit olmadı.” Annesi bir hayli endişelenmiş ve ürkmüş ama: “Bak yavrum yalvarıyorum sana, ben ölene kadar Jan Dark’lık yapma, dedi.” Cevaben “Amaçları zaten aslında bizim zihnimize ve kalbimize korku yerleştirmek. Ama korkmayacağız. Korkulacak hiçbir şey yapmadık.” demiş annesine.
 </p>
 <p>
  Gözaltına alınmasına her kesimden itirazların yükseldiği Kabaş’ın şu sözleri de ilginç: “AK Troller denilen bir güruh var ve insanları hedef gösteriyorlar. Sürekli küfür eden, eleştiri yerine tehdit dolu tweet atanlar var. Bence asıl soruşturulması gereken bu tweetleri atan AK Troller.”
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/dun-dumanliya-bugun-bana-yarin-onlara_541005), [web.archive.org (arşiv bağlantısı)](http://web.archive.org/web/20150616024859/http://www.aksiyon.com.tr/dosyalar/dun-dumanliya-bugun-bana-yarin-onlara_541005)
