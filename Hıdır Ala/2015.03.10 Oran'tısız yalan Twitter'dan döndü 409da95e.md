# Oran'tısız yalan Twitter'dan döndü

*Hıdır Ala 2015.03.10*

<div class="pNewsDetailMainContent" itemprop="articleBody">
 <p>
  Star, Akşam ve Güneş gazetelerinin “Sümeyye’ye suikast” iddiaları, Twitter’dan CHP Milletvekili Umut Oran’a gönderilen 73 sayfalık belgeyle tamamen çürüdü. Oran, kendisine kumpas tezgâhlayanların ‘baltayı taşa vurduklarını’ ve ‘kurdukları tuzağa düştüklerini’ söylüyor.
 </p>
 <p>
  20 Şubat 2015 Cuma günü, doğruysa –medya tabiriyle- ‘yeri yerinden oynatacak’, yalansa ‘bunu kurgulayanları yerin dibine sokacak’ manşetle okurun karşısına çıktı iktidar yanlısı gazetelerden Star, Akşam ve Güneş. İnanılması bir tarafa, hayali dahi her türlü sınırı zorlayan bir iddiayı gündeme taşımaktan çekinmediler. CHP Milletvekili Umut Oran’ın, Taraf Gazetesi yazarı Emre Uslu olduğunu ileri sürdükleri Twitter fenomeni Fuat Avni’yle, Cumhurbaşkanı Tayyip Erdoğan’ın kızı Sümeyye Erdoğan’a suikast planı üzerinde direkt mesajlaştığını (DM) yazdılar.
 </p>
 <p>
  Haberler yayımlanır yayımlanmaz mücadeleye başlayan Umut Oran’a derhâl başvurduğu Twitter merkezinden beklediği cevap 15 gün içinde ulaştı. Meclis’teki açıklamasında şahsına iletilen bilgi metninde Fuatavni’yle herhangi bir görüşme izinin olmadığını belirtiyor Oran: “Toplam 73 sayfa ve içerisinde malum sanal şahsiyetle ve türevleriyle tek bir satır dahi yazışma yok.” Olamazdı da vurgusuyla şöyle devam etti: “Çünkü Twitter hepinizin bildiği bir gerçeği yine bildirdi. Birbirini takip etmeyen hesaplar birbirlerine direkt mesaj gönderemezler.”
 </p>
 <p>
  Bununla da yetinmeyip ceza ve tazminat davaları açan Oran’ın mahkemenin tekzip talebine cevabında gözleri. Telekomünikasyon İletişim Başkanlığı (TİB) ve Ulaştırma Bakanlığı Teftiş Kurulu’na yazılar yazmış. Radyo Televizyon Üst Kurulu (RTÜK) ve Gazeteciler Cemiyeti’yle de temasa geçmiş. Hürriyet’ten Ahmet Hakan’a konuyu hayatının en önemli meselesi yaptığını söylüyor: “Kafaya taktım ve sonuna kadar da takacağım. Bu haysiyet cellatlarından bunun hesabını hukuk önünde mutlaka soracağım. İki elim yakalarında olacak.” Bugüne dek kimseye zararı dokunmadığını da belirtiyor: “Şiddete temayülüm sıfırdır. Canlı hayatı benim için kutsaldır. Bu açıdan da yanlış adres seçtiler. Baltayı taşa vurdular.”
 </p>
 <p>
  Gazetecilere Twitter’ın resmî evraklarını gösterirken iftirayı geri püskürtmenin rahatlığıyla “Onlar kendi kurdukları tuzağa düştüler.” diyor Oran. Karalayıcı yayınlarla anayasal-parlamenter-hukuki düzene darbe girişiminde bulunulduğunu kaydedip yüksek yargıya ‘Mutlaka bu olaya el atmalısınız’ çağrısında bulunuyor: “Bu, basit bir olay değildir. Sadece bir milletvekiline yapılan saldırı değildir. TBMM’ye yapılmış bir saldırıdır.” AKP dâhil bütün partilerin grup başkanvekillerine de sesleniyor: “Gelin, sessiz kalmayın. Kim bu ülkenin beraberliğine, birliğine kumpas kuruyorsa, kim bu tezgâhı planlıyorsa, hep beraber onları yargı önüne koyalım.”
 </p>
 <p>
  ‘Havuz medyası’ diye isimlendirilen yayın kuruluşları, Fuat Avni’nin Taraf Gazetesi yazarı Emre Uslu olduğunu da öne sürdüler. Sümeyye Erdoğan’a suikastı gerçekleştirecek kişi ABD’deymiş. Uslu da ABD’de ya! Fethullah Gülen Hocaefendi’ye dek götürüyorlar saplantılı hâllerini. İşin aslında en ilginç yanı, Ankara Cumhuriyet Başsavcılığı’nın da ‘deli saçmalıklarını’ kaale alması. 28 Şubat sürecinde ve AKP’ye kapatma davalarında gazete kupürleri köpürtülmüştü. Fakat o dönemdekiler şimdikilere nazaran devede kulak hükmündeydi.
 </p>
 <p>
  Umut Oran, Ahmet Hakan’a diyor ki: “Emre Uslu ile de bir tanışıklığım yok. Hiçbir temasım yok. Ne dün ne bugün ‘Cemaat’ denilen yapıyla en küçük bir irtibatım olmadı.’’
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/orantisiz-yalan-twitterdan-dondu_550088), [web.archive.org (arşiv bağlantısı)](http://web.archive.org/web/20150707043258/http://www.aksiyon.com.tr/ust-manset/orantisiz-yalan-twitterdan-dondu_550088)
