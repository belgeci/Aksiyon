# Hac tarihindeki en büyük 2'nci facia

*Hıdır Ala 2015.09.28*

<div class="pNewsDetailMainContent" itemprop="articleBody">
 <p>
  Suudi yetkililer olaya; plan ve programlara uyulmamasını sebep gösterirken, başta İran pek çok ülke, yönetim zafiyeti ve ihmallere dikkati çekiyor.
 </p>
 <p>
  Hac ibadetini yerine getirmek için dünyanın her yanından 2 milyon civarındaki Müslüman, şevk ve heyecanla Suudi Arabistan’daki kutsal topraklardaydı. 11 Eylül’de Kâbe’nin etrafındaki devasa vinçlerden biri tavaf alanına devrilince -8’i Türkiye’den- 107 hacı adayı vefat etmişti. Bu acı olayın üzüntüsünün tesiriyle “hacı olma sevincinin” buruk yaşandığı Kurban Bayramı’nın ilk günündeyse (24 Eylül), daha büyük bir facia meydana geldi. Şeytan taşlanan alana giden Cemarat Köprüsü’nün girişinde, 204 ve 223 numaralı caddelerin kesiştiği yerdeki izdihamda, (derginin baskıya gönderildiği ana kadar) hacılardan 753’ü ezilerek öldü, 887’si de yaralandı. Yerel saatle 09.00’daki kargaşa sonrası irtibat kurulamayan 18 Türk hacıdan 4’ü de ölenler arasındaydı.
 </p>
 <p>
  Diyanet İşleri Başkanı Mehmet Görmez, “Tekerlekli sandalyeyle gelenlerle yürüyenlerin karşılaşması sonucunda önce düşmeler, sonra çok büyük bir izdiham olunca maalesef altta kalan hacılar olmuş.” ifadeleriyle açıklıyor, İslam âlemini yasa boğan hadisenin sebebini. Bir de uyarısı var: “Bu hac ibadeti gençken yapılacak bir ibadettir. 60-70 yaşlarından sonra, tekerlekli sandalyelerle, koltuk değnekleriyle yapılabilecek bir ibadet değildir.”
 </p>
 <p>
  <strong>
   Suudi yetkililer suçlanıyor
  </strong>
 </p>
 <p>
  Haber kanallarına yansıdığı kadarıyla, Mekke Emiri ve Suudi Arabistan Merkezi Hac Komitesi Başkanı Prens Halid El Faysal’a göre izdiham Afrika kökenli hacılar yüzünden oldu. Suudi Sağlık Bakanı Halid El Falih ise “Birçok hacı, belirlenen programa uymadan hareket etti. Bu kazanın ana nedeni bu.” diyor. Ancak olayda 95 vatandaşını kaybeden İran’ın hac organizasyonu sorumlusu Said Ohadi ciddi iddialar ortaya atıyor: “Suudi yetkililer, bölgede 2 yolu kapattıkları için kaza yaşandı. Olay, yönetim zafiyeti, hacıların güvenliğine önem verilmediğini gösteriyor.”
 </p>
 <p>
  Facianın şahitlerinden Suudi vatandaşı A. Abdullah El Cebrin’in söyledikleri Ohadi’yi doğruluyor: “İzdihamda hacılar yandaki yola girmek istedi. Polis izin vermedi. Polis yolu açsaydı bu kadar insan ölmeyecekti.” Türk hacılardan işadamı Coşkun Ergun ise şöyle dile getiriyor dehşet anlarını: “Şeytan taşlamaya ilerlerken polisler 50 metrede bir durduruyordu. Her durdurduğunda arkamızdan inanılmaz baskı oluyordu. Kemiklerimizin kırılacağını hissettik. Biz son durdurma noktasını geçtikten yarım saat sonra bu olay oldu.”
 </p>
 <p>
  İzdihamın tanıklarından BBC muhabiri Tchima Illa Issoufou da şunları anlatıyor: “İnsanlar taşlama yönünde ilerlerken, diğer gruplar da ters yönden geliyordu. Bir anda kaos yaşandı ve insanlar yere düşmeye başladılar. Aralarında Nijeryalılar, Çadlılar ve Senegalliler vardı. İnsanlar birbirlerinin üzerine basarak güvenli yerlere geçmeye çalışıyordu. O sırada bazıları öldü. Kalabalıkta çocuklar ve gençler de vardı. İnsanlar yardım isterken yere düşüyordu. Ama orada el uzatacak kimse yoktu.” Şeytan taşlama öncesinde gecelenen Mina, Mekke’ye 5 kilometre uzaklıkta. 160 bin çadır kuruluyor burada. İzdihamın gerçekleştiği 204 numaralı caddeyse taşlama bölgesine giden iki anayoldan biri. Diyanet İşleri Başkanı Görmez, Türk hacıların söz konusu temsili taşlamayı tedbir kararı gereği senelerdir gece saatlerinde yaptıklarını belirtiyor.
 </p>
 <p>
  <img alt="" src="http://web.archive.org/web/20151004070055im_/http://medya.aksiyon.com.tr//aksiyon/2015/09/28/571691.jpg "/>
 </p>
 <p>
  <img alt="" src="http://web.archive.org/web/20151004070055im_/http://medya.aksiyon.com.tr//aksiyon/2015/09/28/571692.jpg "/>
 </p>
 <p>
  <strong>
   HAC’DAKİ DİĞER FACİALAR
  </strong>
 </p>
 <p>
  1987’de Suudi yetkililer, İran yanlısı gösterilere müdahale ederken 400 kişi öldü.
 </p>
 <p>
  1990’daki tünel faciasında 1426 hacı vefat etti.
 </p>
 <p>
  1994’teki izdiham 270 kişinin ölümüyle sonuçlandı.
 </p>
 <p>
  1997’de çıkan yangında 343 hacı hayatını kaybederken 1500 kişi de yaralandı.
 </p>
 <p>
  2006’da şeytan taşlama sırasındaki kaza 364 hacının ölümüne sebep oldu.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/hac-tarihindeki-en-buyuk-2nci-facia_552386), [web.archive.org (arşiv bağlantısı)](http://web.archive.org/web/20151004070055/http://www.aksiyon.com.tr:80/dosyalar/hac-tarihindeki-en-buyuk-2nci-facia_552386)
