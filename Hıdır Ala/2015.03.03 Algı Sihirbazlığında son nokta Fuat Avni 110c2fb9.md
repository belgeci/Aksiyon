# Algı Sihirbazlığında son nokta: Fuat Avni

*Hıdır Ala 2015.03.03*

<div class="pNewsDetailMainContent ctx_content" itemprop="articleBody">
 <p>
  Fuat Avni o… Hayır o değil, bu. Belki de şudur. O da olmazsa ötekini ya da berikini verelim. Fuat Avni bir kişidir, hayır çok kişidir. Erkektir, kadındır, kadrodur, belki de üç harflilerdendir. Sahi, kimdir bu Fuat Avni? Kime çalışır?  Yazdıkları kimin işine yarar?
 </p>
 <p>
  17-25 Aralık yolsuzluk ve rüşvet operasyonlarının sonuçlarını tarih uzun uzun yazacak. Yaşananlar, okullarda demokrasi derslerinde örnek olarak anlatılacak belki de. Bu tarih yazılırken, şüphesiz bir parantez de ‘Fuat Avni’ için açılacak. O, kimilerinin hain, kimilerinin kahraman olarak nitelendirdiği sanal bir kimlik, bir sosyal fenomen. O kadar meşhur ki, Google’da arattırdığınızda 2,5 milyonun üzerinde sayfa geliyor karşınıza. Hakkında o kadar çok spekülasyon yapılıp o kadar farklı senaryolar üretildi ki neredeyse birkaç farklı kitap yazılsa yeridir.
 </p>
 <p>
  1970’li yılların Yeşilçam kahramanı Kara Murat’ın unutulmaz sahnelerindendir. Bir grup köylüyü toplayıp tehdit ederler, “Kara Murat’ı bize verin yoksa hepinizi kazığa oturturuz!” diye. Önce biri çıkar, ‘Kara Murat benim!” der, sonra bir başkası, sonra hepsi önce tek tek sonra hep bir ağızdan “Kara Murat” benim itirafında bulunurlar. Konu defalarca farklı filmlerde, mizah öykülerinde ve karikatürlerde yazılıp çizildiği için bilmemeniz imkânsız. Bugün bir benzerini de Fuat Avni olayında yaşıyoruz. Yalnız biraz tersten. Ortada ‘Kara Murat’ benim diyen yok. Sadece ha bire birileri işaret ediliyor: “Fuat Avni o… Hayır o değil, bu. Belki de şudur. O da olmazsa ötekini ya da berikini verelim. Fuat Avni bir kişidir, hayır çok kişidir.” Tartışma süredursun ucundan kıyısından biz de bulaşalım istedik Fuat Avni olayına…
 </p>
 <p>
  Milat yine 17-25 Aralık yolsuzluk ve rüşvet operasyonu. Operasyonun hemen akabinde karşı hamleyle, operasyonları yapan polisler suçlanmış, ortalığa saçılan paraları, ayakkabı kutularını, kasaları ve kirli ilişkileri örtbas etmek için senaryo üzerine senaryo üretilmeye başlanmıştı. O günlerde bir Twitter hesabı çıktı ortaya. Fuat Avni isimli hesaptan atılan mesajlar her kesimin ilgisini çekmeye başladı. Sadece 3-5 kişinin katıldığı gizli toplantılarda alınan kararları paylaşarak merakları üst seviyelere taşıyordu.
 </p>
 <p>
  Fuat Avni, yolsuzluğa bulaşmış üst düzey bürokratlar için kullandığı ‘korkma titre’, ‘kaybedenlerdensiniz’ gibi sözlerle âdeta meydan okuyordu. Üzerine yavaş yavaş ‘yezid’, ‘tiran’ gibi kelimeler eklemeye başladı. Küçük de olsa bir ‘Fuat Avni Sözlüğü’ oluşuyordu, internette. Yapılacak operasyonları önceden haber veriyordu. Devletin üst kademesinde alınan kararları canlı yayında anlatır gibi anlatıyordu Fuat Avni. ‘Yolsuzluk tapeleri’yle ilgili hep ‘turpun büyüğü heybede’ diyordu. Bu söylemi yerel seçimler öncesinde de sürekli tekrarladı. Fakat o turpun ne olduğu bir türlü öğrenilemedi.
 </p>
 <p>
  Güvenlik bürokrasisi, kimliğini belirlemek için Fuat Avni’nin peşine düştü, imkânlar seferber edildi. Bazı isimler ortaya atıldı fakat gerçek isim bir türlü tespit edilemedi. Taraf Gazetesi, araştırma sırasında, Cumhurbaşkanı Erdoğan’ın danışmanlarının, Başbakanlık’taki bazı üst düzey bürokratların, bakanların ve AKP’li yöneticilerin “Fuat Avni” testinden geçirildiğini” yazdı. Taraf’ın “Bu çerçevede yaklaşık 100 kişinin hesabı, telefon bilgileri ve internet bilgileri didik didik edildi, Fuat Avni olup olmadıkları araştırıldı.” iddiası da yalanlanmadı. Fuat Avni’nin alternatif tıpçı İbrahim Saraçoğlu’nun danışman atanmasını günler öncesinden deşifre etmesi üzerine Saray kadrosunun tedirginliği arttı. O kadar ki ‘cin taifesi’nden olduğu ispatlanabilse en çok danışmanlar rahatlayacak.
 </p>
 <p>
  Twitter’dan istendiği fakat olumsuz cevap alındığı konuşuldu. Aslında güvenlik kurallarına özen gösteren bir hesabın kime ait olduğunun belirlenmesi de çok zordu. Fuat Avni’nin ilk hesabı @fuatavni 2014 yılının şubat ayıyla ağustos ayı arasında internette fırtına gibi esti. 5 Ağustos tarihinde hesap mahkeme kararıyla kapatılınca bu sefer @fuatavnifuat hesabından tweetler atılmaya başlandı. Kimileri atılan mesajların içeriğinden yola çıkarak Erdoğan’ın çok yakınında bir danışman olabileceğini söylüyordu. Kimileri ise AKP içinde yer alan üst düzey bir yönetici olduğunu düşünüyordu.
 </p>
 <p>
  <strong>
   Fuat Avni olayları mı yumuşatıyor?
  </strong>
 </p>
 <p>
  İlk açılan hesap kimilerine göre gerçekten hükümetin aleyhine olan bilgileri açıklayan bir Twitter hesabıydı. 17-25 Aralık sürecinde @fuatavni hesabından atılan tweetlerde hep ‘heybedeki turp’tan söz ediyordu. İlk hesap kapatılınca yeni açılan @fuatavnifuat hesabı, hükümetin yapacağı operasyonları 1-2 gün öncesinden haber veren bir hesaba dönüştü. “Gece 150’si medya mensubu 400 kişi göz altına alınacak”, “2000 kişi listede” şeklinde mesajlar atıyor, heyecanı yükseltiyordu. Sadece 35 kişi göz altına alındığında ise, kamuoyunda her şeyin o kadar da anormal olmadığı kanaati oluşuyordu. Hedef alınan kitlenin tepkilerini absorbe eden ve onlar adına mücadele ediyormuş algısını oluşturarak gaz almaya çalışan bir hesap mı Fuat Avni?
 </p>
 <p>
  Geçen hafta HDP MYK üyesi Hüda Kaya, Fuat Avni’nin, bizzat Erdoğan’ın projesi olduğunu iddia etti. Kaya’ya göre bir kişi değil, Erdoğan’ın danışmaları tarafından oluşturulan bir ekip tarafından yürütülen bir proje. Fuat Avni operasyon yapılacak dediğinde herkes tarafından kabulleniliyor ve tepkiler minimum seviyede kalıyor. Fuat Avni sayesinde mağdur duruma düşen Erdoğan, halkı istediği gibi avucunda tutabiliyor. Erdoğan’ın tarihte ender görülen bir algı yöneticisi olduğunu söyleyen Kaya oluşturulan bu sanal hesapla ‘Camia’nın bile gündemini belirlediğini ileri sürüyor. Fuat Avni neden sadece Twitter hesabı kullanıyor, düşündünüz mü hiç? Facebook’ta niye yok? AKP seçmeni yoğun biçimde Facebook kullanıyor. Türkiye’de facebook kullanıcı sayısı Twitter’dan daha fazla. Fuat Avni neden Facebook’u da kullanıp bu yüzde 50’ye de hitap etmiyor?
 </p>
 <p>
  Kaya’ya göre Erdoğan, AKP’yi ayakta tutabilecek tek faktörün kutuplaşma olduğunun farkında. Ayran, kürtaj, yatak, yorgan, çocuk gibi hayatı ve kişilerin özelini bile ilgilendiren konularda gündem oluşturabilen Erdoğan’ın, sadece dostlarının değil düşmanlarının bile gündemini belirleme konusunda ‘USTA’ olduğunu söylüyor Kaya.
 </p>
 <p>
  Prof. Dr. Mehmet Altan ise çok farklı bir açıdan yaklaşıyor Avni meselesine ve ‘Ya kadınsa?’ diye soruyor: “Delikanlıysan çık ortaya, gizli olarak niye bu işi yapıyorsun? Erkeksen çık ortaya… Fuat Avni ismini kullanan bir kadın çıksa diye düşündüm… Madara ettiği yönetim katlarının, toplumun yarısını yok sayan erkeksi diline karşı da alaycı tavrını perçinlemiş olurdu.”
 </p>
 <p>
  <strong>
   Kimdir bu Fuat Avni?
  </strong>
 </p>
 <p>
  Bir yıldır interneti kasıp kavuran Fuat Avni’nin kimliği bir türlü tespit edilemiyor. Bazen birkaç isim atılıyor ortaya. Bununla ilgili senaryolar üretilip servis ediliyor. Çoğu zaman isimlendirmekten ziyade tarifler genel kimlikler üzerinden yapılıyor: Bir AKP yöneticisi, bir erkek, bir kadın, bir havuz… Ama algı operasyonu aralıksız sürüyor.
 </p>
 <p>
  Yolsuzluk ve rüşvet soruşturmasını boşa düşürmek için kullanılan ‘darbe söylemi’ni destekleyici mahiyette manşetler kullanılıyor medyada iki yıldır. Bazen 7000 kişi izinsiz dinleniyor, bazen hayalî CIA ve MOSSAD bağlantıları gündeme getiriliyor. Belli bir camiaya atılan iftira ve yalanlardan yola çıkarak ülkenin genleri ile istenilen şekilde oynanıyor. Kafadaki rejime doğru sağlam adımlar atılıyor.
 </p>
 <p>
  Devletin içine sızdılar argümanını destekleyen neredeyse ‘elle tutulur(!)’ tek unsur sanal kişilik Fuat Avni’nin hesabı. Haberlere bakılırsa her yerde aranıyor Fuat Avni ama bir türlü bulunamıyor. Her söylediği çıktıkça efsane kar topu gibi büyümeye devam edecek. Şimdi dikkatler CHP ve İş Bankası hakkında yazdıklarına yoğunlaştı. Bakalım bu sefer de haklı çakacak mı?
 </p>
 <p>
  Bu süreç biter ve ortaya çıkarsa şimdiden işi hazır. “Uzun bir dönemdir film yapmıyorum. Senarist olarak Fuat Avni’yi düşünüyorum. Adamı bulurlarsa senaryo yazmasını teklif edeceğim. Adamın bütün senaryoları tutuyor.” diyen Müjde Ar kuyrukta ilk sırayı kaptı bile.
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/algi-sihirbazliginda-son-nokta-fuat-avni_549176), [web.archive.org (arşiv bağlantısı)](http://web.archive.org/web/20160304073228/http://www.aksiyon.com.tr:80/portreler/algi-sihirbazliginda-son-nokta-fuat-avni_549176)
