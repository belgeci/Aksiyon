# Fon piş ağzıma düş

*Yasin Uygur 2005.07.11*

<div>
 <p>
  <font>
   Avrupa’da fonlar üzerine danışmanlık yapan ve bu anlamda bir sektör haline gelen firmalar, Türkiye’de de faaliyet göstermeye başladı. Ülkemizde fonlara çok az ilgi gösterilmesi ve projelerin nasıl hazırlanacağının bilinmemesi, danışmanlık firmalarının önemini gün geçtikçe artırıyor.
   <br/>
   <br/>
   Avrupa Birliği, üye ve aday ülkelere her yıl sağladığı fonlardan yararlanma fırsatı sunuyor. Oysa Türkiye, Avrupa Komisyonuna sunulmak üzere yapılan farklı alanlarda proje duyurularına en az iştirak eden aday ülke konumunda. En büyük eksiklik de projelerin hazırlanması sürecinde ortaya çıkıyor. Birçok teknik ayrıntıdan meydana gelen projelerin dikkatle hazırlanması gerekiyor. Yanlış doldurulan her form, projenin boşa gitmesine yol açıyor. Nitekim, halihazırda Türkiye’den Avrupa Birliği Komisyonu’na sunulan projelerin yüzde 85’i kabul edilmemiş. Sebebi ise gayet basit: Bu konuda bilgili ve deneyimli insanların istihdam edildiği şirket, vakıf ya da dernek sayısı çok az. İşte bu noktada en iyi çözümü danışmanlık firmaları sağlıyor.
   <br>
    <br>
     Avrupa’da yalnızca Komisyon’un sağladığı fonlarla ilgili danışmanlık yapan ve bir sektör haline gelen firmalar Türkiye’de yeni yeni faaliyet gösteriyor. Henüz 2-3 yıllık geçmişi bulunan bu tür danışmanlık firmalarına özellikle müzakere sürecinde çok büyük görevler düşüyor. Zira, proje sahiplerinin AB fonlarından istifade edebilmesi için iyi seviyede İngilizce bilmesinin yanında formları eksiksiz ve doğru doldurması gerekiyor. Dolayısıyla, bu alanda eğitim veren ve aracı kurum olarak da adlandırılan danışmanlık firmalarına ihtiyaç duyuluyor.
     <br>
      <br>
       Blue Medya Grup bu tür danışman firmalardan biri. 7 yıl önce kuruldu. Reklam, iletişim ve prodüksiyon alanında faaliyet gösteriyor. Grup, şimdi de AB fonları için bir bölüm ihdas etmiş durumda. Markalaşma ve tanıtım için en uygun imkanın AB fonları ile sağlanacağını keşfeden grubun yöneticileri, fonlardan yararlanabilmesi için beraber çalıştıkları kurumlara 2 yılı aşkın bir süredir danışmanlık eğitimi veriyor. İstanbul ve Ankara merkezli yapılan bu eğitimlerde projelerin hazırlanması sürecinde A’dan Z’ye her türlü noktada danışmanlık hizmeti anlatılıyor. Genel Koordinatör Metin Çelik, insanların fonlar konusunda nereden bilgi alacağını, nasıl başvuruda bulunacağını bilmediğini hatırlatarak, “Bu açığı kapatmak için Komisyon’un istediği kriterler doğrultusunda ve bütün teknik ayrıntıları tamamlayacak seviyede danışmanlık yapıyoruz.” diyor.
       <br>
        <br>
         Grubun danışmanlık hizmetlerinin İstanbul sorumlusu Murat Makar ise kurumların maddi kazanç gütmemesi veya Komisyon’un koyduğu şartların dışında hareket edilmemesi için kendileri gibi aracı kurumlara önemli görevler düştüğünü söylüyor. Ankara’daki danışmanlık hizmetlerinin koordinatörlüğünü yapan Faruk Can da projenin hazırlanma sürecinde bütün faaliyetlerin ayrıntılarıyla belirtilmesi gerektiğini söylüyor. Can, özellikle küçük ve orta büyüklükteki işletmeler (KOBİ) ile yerel yönetimlerin kendi bünyelerinde bu konuda yeterli bilgi birikimi ve deneyime sahip insanlar istihdam etmediği için danışmanlık firmalarının rolünün çok önemli olduğunu iddia ediyor.
         <br/>
         <br/>
         Avrupa Komisyonu’nun Türkiye için ayırdığı fonlar bölgelerin ihtiyacına göre farklı alanlarda yoğunlaşıyor. Ancak, her bölgede önceliği olan üç temel kurum var. Bunlar yerel yönetimler, sivil toplum kuruluşları (STK) ve KOBİ’ler. STK ve KOBİ’lere verilen en büyük bütçe miktarı yüz bin Euro iken, yerel yönetimlere, sunduğu projelerin içeriğine göre birkaç milyon Euro seviyesinde fon imkanı sağlanabiliyor. Bunun yanında Komisyon, herhangi bir yerel yönetimin uygulayacağı projede, kendi çalışanlarının yer almasına karşı çıkıyor. Böylece belediyeler, çalışan kadrosunda yer almayan insanları istihdam etmek zorunda kalıyor. Bu da hem işsiz insanlara iş imkanı sağlıyor hem de onların satın alma güçlerine katkıda bulunuyor.
         <br/>
         <br/>
         AB’nin özellikle bu temel kurumlara öncelik vermesinin bir diğer sebebi de Türk halkının üye ülkelerde yaşayan diğer halklarla meslek, okuma-yazma oranı, ekonomik güç ve sosyal standartlar açısından aynı seviyede olmasını istemesinden kaynaklanıyor. Komisyon, Doğu bölgelerinde yaşayan kadınların meslek edinip kültürel açıdan kendini geliştirmesini, Türkiye üye olduktan sonra Avrupalı kadınlarla arasında bir fark olmamasını öngörüyor. Ancak, insanların bu konudaki bilinçsizliği ve gösterdiği duyarsızlık, danışmanlık firmalarının önemini açıkça ortaya koyuyor. Dilekçe yazıp Ankara’ya AB fonlarından yararlanmak için başvuran bir dernek, bu bilinçsizliğe güzel bir örnek teşkil ediyor.
         <br/>
         <br/>
         KOBİ Danışmanları Derneği Genel Sekreteri Fatih Öncü, Avrupa Birliği’nin, Türkiye’nin uyum sürecinde merkezi idareden işletmeciliğe, yerel yönetimlerden vakıflara kadar her türlü alanda üye ülkelerin standartlarına ulaşacak seviyeye gelmesi için bu imkanları sağladığını ifade ediyor. Fatih Öncü, bu bakımdan projelerin noksansız hazırlanıp Avrupa Komisyonu’na sunulması için danışmanlık firmalarının çok önemli bir role sahip olduğunu belirtiyor.
         <br/>
         <br/>
         Uluslararası Stratejik Araştırmalar Kurumu (USAK) Avrupa Birliği Araştırmaları Merkezi Başkanı Yrd. Doç. Dr. Mehmet Özcan ise, Türkiye’de danışmanlık firmalarının sayısının giderek arttığını; ama halihazırda çok yetersiz olduğunu ifade ediyor. Bu alanda özellikle Avrupa’da etkili lobi çalışmalarının yapılarak Türkiye’ye daha fazla fon imkanı sağlanması gerektiğini söyleyen Özcan, bunun da ancak danışmanlık firmalarının öncülüğüyle gerçekleştirilebileceğini belirtiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 758 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22098), [web.archive.org (arşiv bağlantısı)](http://web.archive.org/web/20051227223355/http://www.aksiyon.com.tr:80/yazdir.php?id=22098)
