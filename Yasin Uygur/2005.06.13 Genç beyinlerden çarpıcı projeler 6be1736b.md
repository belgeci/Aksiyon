# Genç beyinlerden çarpıcı projeler

*Yasin Uygur 2005.06.13*

<div>
 <p>
  <font>
   Bu yıl ki Uluslararası Çevre Proje Olimpiyatı (INEPO), 26 ülkeden 118 öğrencinin katılımıyla geçtiğimiz hafta tamamlandı. 72 projenin yarıştığı organizasyonda çok renkli ve ilginç fikirlerin yer aldığı projeler sergilendi.
   <br/>
   <br/>
   Çevre ve insan sağlığı için zararlı birçok madde gündelik hayatımızda sıkça kullanılıyor. Ancak, okullarda dahi bu tehditleri ortadan kaldıracak pratik alternatif çözümler ortaya koyulamıyor. Bütün bunların önüne geçmek için Fatih Eğitim Kurumları, her yıl dünyanın çeşitli kıtalarından ve farklı ülkelerden gelen genç öğrencilerin katılımıyla çevre koruma bilincinin artırılması ve günlük hayatta kullanılan zararlı maddelerin kullanımının ortadan kaldırılması amacıyla Uluslararası Çevre Proje Olimpiyatı (INEPO) düzenliyor. 6-8 Haziran tarihleri arasında bu yıl 13’üncüsü düzenlenen INEPO, 26 ülkeden 118 öğrencinin 72 projeyle katıldığı çok renkli ve akıllara durgunluk verecek fikirlerin sergilendiği projelere sahne oldu.
   <br>
    <br>
     Her yıl Dünya Çevre Haftasında düzenlenen INEPO’nun Çevre Derneği Başkanı Dr. Mustafa Petek, öğrencilerin hazırladıkları projelerin çevre sorunlarına çok ileri seviyede ve orijinal çözüm önerileri getirdiğini ifade ediyor. 1993’ten bu yana INEPO’ya jüri olarak katılan ve Uluslararası Biyoloji Olimpiyatı’nın da koordinatörlüğünü yapan Çek Cumhuriyeti’nden Tomas Soukup ise INEPO’nun düzenlediği proje yarışmasının rekabet oranı yüksek olması bakımından insanlarda çevre koruma bilincinin artmasına katkıda bulunduğunu belirtiyor.
     <br>
      <br>
       50 projenin ödüllendirildiği bu yılki yarışmada birincilik ödülünü kazanan projelerden biri Azerbaycan’ınkiydi. Turkan Kafarova ve Kemale Haciyeva adlı öğrenciler hazırladıkları projeyle bitki atıklarını doğal boyaya katarak elde ettikleri karışımı hem gıdalar hem de tekstilde kullanabildiklerini gösteriyor. Sentetik boyanın sağlığa çok zararlı olduğunu belirten Azeri öğrenciler, doğal boyanın hem zararsız hem de çok dayanıklı olduğunu ifade ediyor.
       <br>
        <br>
         Sergilenen ilginç çalışmalardan biri de gümüş madalya kazanan ve yine Azerbaycan’dan gelen Adil Mensimov ile Denis Abramov’un Büyük Yeşil Güç adını verdikleri projeydi. Petrol kaynaklarının bu yüzyıl içinde tükeneceği iddialarından yola çıkan Mensimov ve Abramov, buna çözüm olarak güneş enerjisini öneriyor. Dünya genelinde güneş ışınlarını enerjiye dönüştürmek için kullanılan bütün panellerin sadece bir yüzeyinden enerji elde edilebildiğini belirten Mensimov ve Abramov, panellerin metal kaplı arka taraflarının bor madeni sayesinde eritilebileceğini ve boşluğun silikonla doldurularak her iki yüzeyin de enerji toplayabilecek hale getirebileceğini söylüyor. Mensimov ve Abramov, bu işlem sonrasında panelin her iki yanına ayna konularak, normalde elde edilen enerjinin iki katının elde edilebileceğini iddia ediyor. Azeri öğrenciler, bu konuda daha şimdiden bazı Amerikan, Brezilyalı ve Türk şirketlerden teklifler aldıklarını belirtiyor.
         <br/>
         <br/>
         İkincilik ödülünü paylaşan yarışmacılardan Güney Koreli Chun Sungbong hazırladığı projeyle tütün bitkisini daha sağlıklı yetiştirmenin formülünü ortaya koyuyor. Sungbong, yaptığı çalışma sonucunda tütün bitkisine zarar veren bakterileri öldürmenin en iyi yönteminin doğal bitki özlerini kullanmak olduğunu söylüyor. Üçüncülük ödülüne layık görülen yarışmacılardan, aynı zamanda da Türkiye birincisi olan Şehremini Lisesi öğrencileri Melek Çetin ve Tuğba Güler, “Neden Nikotin Dolu Bu Canavara Yenilelim ki?” başlıklı çalışma ile insanları sigara içmekten vazgeçirmeye yönelik etkili bir yöntem ortaya koyuyor. Anket çalışması ile farklı yaş gruplarına sahip öğrencilerin sigara içme eğilimlerini gözlemleyen öğrenciler, bu eğilimi ortadan kaldırmanın en etkili yolunun paketlerin üzerine sigaranın zararlarını anlatan karikatürize edilmiş resimler yapıştırmak olduğunu iddia ediyor. İnsanların görselliğe daha çok önem verdiğini ifade eden öğrenciler, okuma yazma bilen ve bilmeyen sigara içen herkes için bu karikatürlerin etkili olacağını söylüyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 980 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21945), [web.archive.org (arşiv bağlantısı)](http://web.archive.org/web/20051227202510/http://www.aksiyon.com.tr:80/yazdir.php?id=21945)
