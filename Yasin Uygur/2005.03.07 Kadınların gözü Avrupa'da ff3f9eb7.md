# Kadınların gözü Avrupa’da

*Yasin Uygur 2005.03.07*

<div>
 <p>
  <font>
   Türkiye’de 550 milletvekilinden yalnızca 24’ü kadın. Yerel yönetimlerde kadının temsil edilme oranı ise yüzde 1’in altında. Avrupa Birliği, Türk kadınının şiddete maruz kalmasını ve çalışma hayatına katılım oranının düşük olmasını eleştiriyor.
   <br/>
   <br/>
   Kadın sivil toplum örgütleri ise sistematik ayırımcılığa uğradıklarını ve bunun Türkiye’nin AB’ye üye olmasına engel teşkil ettiğini iddia ediyor.
   <br>
    <br>
     Fatma Çiğdem Aydın ve Suna Vidinli,  kadın hakları ihlallerinin azaltılması bakımından Avrupa Birliği müktesebatının çok faydalı olduğunu düşünüyor.
     <br>
      <br>
       <br>
        “Sekiz yıldır evliydim. Başından itibaren hep şiddet gördüm. Eşim beni sebepli sebepsiz her zaman dövüyordu. Aileme ilk zamanlar söylemedim; ama dayaklar bitmeyince onlardan yardım istedim. Babam bana ‘Kendini öldür, kurtul.’ dedi. Yakınlarımdan hiçbir yardım görmedim; çünkü kendi ailemdeki kadınlar da eşlerinden sürekli dayak yiyordu. Ancak, onlar benim gösterdiğim cesareti gösteremedikleri için buna katlanmak zorunda kaldılar.”
        <br>
         <br/>
         Bu sözler kadın sığınma evinde kalan ve hayatı boyuca hem ailesinden hem de eşinden şiddet gören bir kadına ait. Yukarıdaki tabloya benzer birçok örnek var Türkiye’de ve bunlara bakınca kadın haklarına yeterince saygı gösterildiğini söylemek pek de mümkün değil. Türkiye’deki kadınların, siyasi temsil edilme oranı, çalışma hayatına katkısı ve uğradığı şiddet göz önüne alındığında dünyanın pek çok farklı ülkesinde yaşayan kadına göre daha kötü durumda oldukları söylenebilir.
         <br/>
         <br/>
         Parası ve eğitimi olan kadın, hakkını arar
         <br/>
         <br/>
         Kadın haklarının iyileştirilmesi Avrupa Birliği üyeliği sürecinde de Türkiye’nin reform yapması gereken öncelikli alanlardan biri olarak kabul ediliyor. Ancak, Türkiye’deki kadınların siyasi, ekonomik ve sosyal durumu Avrupa Komisyonu ve birliğe üye ülkeler tarafından eleştiriliyor. Son on yılda başta kadın sivil toplum örgütlerinin çalışmaları olmak üzere kadın ve erkek arasında AB’nin öngördüğü değerlerden biri olan fırsat eşitliğinin sağlanması için önemli yasalar çıkartıldı. Ancak, kadın sivil toplum örgütleri çıkartılan yasaların uygulanmamasından şikayetçi. Türkiye’nin erkek egemen bir toplum olduğunun altını çizen kadın kuruluş temsilcileri mevcut zihniyet değişmediği sürece, yasaların günlük hayata uygulanmasının çok zor olduğunu ifade ediyor.
         <br/>
         <br/>
         Bugün, Türkiye’deki kadınların iş hayatında istihdam edilme oranı yüzde 24-26 arasında değişiyor. Bunların da yarısı ücretsiz emek sağlıyor. Avrupa’da ise bu oran yüzde 50’nin üstünde. Kadın sivil toplum örgütleri, bu durumun kadınların maruz kaldığı şiddetle doğrudan ilişkili olduğunu düşünüyor. Kadının İnsan Hakları - Yeni Çözümler Vakfı Başkanı Pınar İlkkaracan, kadının gelir ve eğitimi varsa haklarını rahatça kullanabileceğini; ama yoksa miras, boşanma, çok eşliliğe karşı çıkma gibi daha birçok hakkını savunamayacağını belirtiyor. İlkkaracan, iyi bir gelir ve eğitim seviyesine sahip olan kadının şiddete maruz kalmayacağının da altını çiziyor.
         <br/>
         <br/>
         AB’nin eleştirdiği bir konu da töre cinayetleri. Kadın kuruluşları, şiddetten korunan kadın sayısının azlığından ve sığınma evlerinin yetersizliğinden yakınıyor. Son yerel seçimlerden sonra, pek çok belediye başkanı sığınma evlerinin sayısını artıracağına söz verdiği halde bu konuda henüz somut bir adım atılmadığının altı çiziliyor.
         <br/>
         <br/>
         Kadın kuruluşları, siyasette kadının temsil edilme oranının çok düşük olmasından yakınıyor. Meclis’teki 550 milletvekilinin yalnızca 24’ü kadın. Parlamentoda kadınların temsil oranına bakıldığında Türkiye 164 ülke içinde 149. sırada bulunuyor. 27 Mart 2004 tarihinde gerçekleştirilen son yerel seçimlerle birlikte kadınların yerel yönetimlerdeki temsil oranı yüzde 1’in altına düştü. 3 bin 216 belediye başkanının sadece 20’si kadın. Büyük şehirlerde ise kadın belediye başkanı bulunmuyor. Kadın Adayları Destekleme ve Eğitme Derneği (KADER) Dış İlişkiler Koordinatörü ve Avrupa Kadın Lobisi Yönetim Kurulu Üyesi Dr. Selma Acuner, karşılaşılan bu tabloyu Türkiye’de kadının karar alma mekanizmalarına katılamadığının açık bir göstergesi olarak değerlendiriyor. Kadınların sistematik olarak ayırımcılığa uğradığını belirten Acuner, kadınların temsil edilme noktasında yaşadığı sıkıntıyı sivil toplum örgütleri olarak gidermeye çalıştıklarını ifade ediyor.
         <br/>
         <br/>
         Kadın kuruluşları, son on yılda yaptığı çalışmalar sayesinde, uygulamasında sorunlar yaşansa da yasal anlamda kadın haklarının iyileştirilmesi noktasında önemli gelişmeler sağladı. Bunların en önemlisi olarak anayasada yapılan değişiklikler kabul ediliyor. Dört maddede yapılan değişiklikle kadın-erkek ve eşler arasındaki eşitlik, anayasanın garantisi altına alındı. Ayrıca, 1999’da Kadına Karşı Her Türlü Ayırımcılığın Önlenmesi Sözleşmesi (CEDAW) adlı uluslararası anlaşmaya konan çekinceler kaldırıldı. 2002’de CEDAW İhtiyari Protokolü onaylandı. Yine aynı yıl Medeni Kanun, 2004’te de Ceza Kanunu çıkartıldı. 1998’de ailenin korunmasına dair kanun çıkartıldı. 2002 ve 2004’te ise aile mahkemeleri kuruldu.
         <br/>
         <br/>
         Amaç, kadın örgütlerinin Avrupa’ya açılan kapısı olmak
         <br/>
         <br/>
         Bütün bunlar, kadın haklarının iyileştirilmesi AB üyeliği yolunda yapılması gereken reformlar arasında bulunmasaydı gerçekleştirilebilir miydi? KADER İkinci Başkanı Fatma Çiğdem Aydın, faaliyetlerini AB sürecini desteklemek için gerçekleştirmediklerini ama Türkiye AB’ye üye olsa da olmasa da müktesebatın Türk kadını için çok faydalı olduğunu söylüyor. Kadınlara karşı uygulanan ayırımcılığın Türkiye’nin AB’ye üye olmasına engel teşkil ettiğini söyleyen Aydın, Avrupa Komisyonu’nun yayımladığı her raporda kadın-erkek eşitsizliğine vurgu yaptığına dikkat çekiyor.
         <br/>
         <br/>
         Uluslararası faaliyetleri olan ve farklı ülkelerdeki kadın kuruluşlarıyla işbirliği yapan KADER ya da Kadının İnsan Hakları - Yeni Çözümler Vakfı gibi kuruluşların temsilcileri başta Avrupa kamuoyu olmak üzere farklı ülkelerden Türk kadınına bakış açısının çok önyargılı olduğunu ifade ediyor. Pınar İlkkaracan, Avrupa kamuoyunda Türkiye’deki kadınların ezildiği, hiçbir söz hakkı olmadığı ve cinselliği nedeniyle öldürüldüğü şeklinde görüşlerin hakim olduğunu söylüyor. İlkkaracan’a göre, kültür farklılığı nedeniyle Türkiye’nin üyeliğine karşı çıkan üye ülkelerdeki özellikle Fransa’daki gruplar, Türkiye’de kadın-erkek arasındaki eşitsizliği bu farklılıkların sonucu olarak görüyor. Katıldıkları uluslararası programlarda Türkiye’deki kadın hareketinin ne kadar başarılı olduğunu ve gerçekleştirilen yapısal reformları anlattıklarını söyleyen İlkkaracan, anlattıklarının şaşkınlıkla dinlendiğinin altını çiziyor.
         <br/>
         <br/>
         AB Yolunda Türkiye için Kadın İnisiyatifi Yönetim Kurulu Üyesi Suna Vidinli ise kadın hakları ihlallerinin Türkiye’nin Müslüman bir ülke olmasından kaynaklandığı yönündeki Avrupa’da çeşitli grupların sahip olduğu önyargıları kesinlikle kabul etmediğini belirtiyor. Bunu oryantalist bir bakış açısı olarak değerlendiren Vidinli, kadın hakları ihlallerinin Türkiye’ye özgü değil uluslararası boyutlarda olduğunu dile getiriyor. Sivil inisiyatif olarak misyonlarını, Türkiye’de kadın örgütlerinin yaptığı başarılı aktiviteleri Avrupa’ya yansıtmak, bu kuruluşların Avrupa’ya açılan penceresi olmak olarak açıklayan Vidinli, Avrupa’da da, dünyanın diğer bütün ülkelerinde de kadınların karşılaştığı sorunların hemen hemen aynı olduğunu dile getiriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1009 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20259), [web.archive.org (arşiv bağlantısı)](http://web.archive.org/web/20051201001720/http://www.aksiyon.com.tr:80/yazdir.php?id=20259)
