# Siyasî portreler

*Yasin Uygur 2005.04.18*

<div>
 <p>
  <font>
   Savaşlar, siyasi çekişmeler, darbeler ve ekonomik krizlerle dolu dünya tarihi bugüne kadar birçok önemli konu ve kişiye tanık oldu. Özellikle, Birinci Dünya Savaşı ile başlayan yakın geçmiş dünya tarihinde birçok isim ön sıralarda yer aldı ve adından söz ettirmeyi başardı. Yaşayan tarih olarak da adlandırılan bazı isimler hâlâ hayatta ve görevlerinin başında.
   <br/>
   <br/>
   Bu kişilerin hayatlarını anlatan ve yakın geçmiş dünya tarihini irdeleyen kitaplar da okuyucuların gözdeleri arasında bulunuyor. Okuyan kişiyi olayların anlatıldığı tarihte yaşıyormuşçasına heyecanlandıran bu tür kitaplar anlatımda kullanılan basit ve akıcı üslup sayesinde de her yaşta insan tarafından okunabiliyor. Biyografi kitaplarının bir diğer önemli özelliği ise anlatılan tarihlerdeki önemli olaylara ve dünya meselelerine ışık tutması. Bu tür kitaplar arasında özellikle iki tanesi okuyucuların ilgisini çekiyor. Bunlardan biri Fidel Castro’nun hayatını anlatıyor, diğeri ise Madeleine Albright’ın hatıralarını okuyucuyla buluşturuyor.
   <br>
    <br>
     İngiltere Dışişleri Bakanlığında uzun yıllar çalışan ve 1991-1994 yılları arasında Küba’nın başkenti Havana’da görev yapan Leycester Coltman tarafından kaleme alınan Yaşayan Devrimci Fidel Castro adlı kitapta Castro’nun hayatı doğumundan itibaren oldukça ayrıntılı olarak anlatılıyor. Coltman, Castro’nun özellikle çocukluğunda siyasete  ilgisinin başladığı ve gençlik döneminde istikrarlı bir büyüme ile Küba’ya refah ve uluslararası saygınlık kazandırmanın ancak devrimci bir yönetimle mümkün olduğunu şiddetle savunduğu yıllar üzerinde duruyor. 1948 yılında devletin başına geçen Amerikan eksenli Batista rejimini devirmek için çok sayıda destekçisiyle 10 yıl boyunca çalışan Castro’nun, 1959 yılındaki Küba Devrimi ile ülke yönetimini nasıl ele geçirdiğinin anlatıldığı yıllar macera—gerilim havasında okunuyor. 1959’dan günümüze kadar geçen süreçte izlediği Amerikan aleyhtarı politikaları ve Soğuk Savaş sırasında Rusya ile ittifakına karşı CIA tarafından Castro’ya birçok defa suikast düzenlendiği gerçeğini anlatan satırlar da okuyucuların dikkatini çeken diğer önemli unsurlar olarak göze çarpıyor.
     <br>
      <br>
       Fidel Castro’nun aksine Madeleine Albright bilindiği gibi 2000 yılındaki seçimleri Cumhuriyetçi lider George W. Bush’un kazanmasıyla görevinden ayrılmak zorunda kalmıştı. Bill Woodward imzalı kitapta bizzat Albright’ın kaleminden ele alınan hatıraları, çocukluğundan bu zamana kadar yaşadıkları ve yürüttüğü görevler ile kariyeri oldukça geniş bir perspektifte ele alınıyor. 1992 yılında Bill Clinton tarafından ABD’nin Birleşmiş Milletler Büyükelçiliğine atanan ve ardından Dışişleri Bakanlığı görevini yürüten Madeleine Albright, Berlin Duvarı’nın yıkılmasından sonra dünya siyasetinin yeniden şekillendiği bir döneme denk geldiği sırada bu görevleri üstlenmesi bakımından kendini oldukça şanslı sayıyor. İkinci Dünya savaşı sırasında faşist Almanya ve ardından komünist Rusya’nın Çekoslovakya üzerinde kurduğu hakimiyetlerden dolayı çocukluğunda iki defa ailesiyle birlikte ülkesini terk etmek zorunda kalan Albright’ın hayatı dünya siyasetindeki pekçok önemli konuya ışık tutuyor. Albright görevden ayrıldıktan sonra da dünya gündemini meşgul etmeye devam eden terörizm, Irak, Ortadoğu ve Kuzey Kore gibi önemli konalara da değinen kitap, dış politik gelişmelerle yakından ilgilenen ve dünya sorunları üzerine eğilen kişilerin oldukça heyecanla okuyacağı bir hatıra kitabı olma özelliğini taşıyor.
       <br>
        <br>
         Yaşayan Devrimci, Fidel Castro (L. Coltman), Madeleine Albright  (B. Woodward), ELİPS Kitap
         <br/>
         0212 267 50 01
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1214 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20902), [web.archive.org (arşiv bağlantısı)](http://web.archive.org/web/20051227201345/http://www.aksiyon.com.tr:80/yazdir.php?id=20902)
