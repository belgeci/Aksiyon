# Büyük Ortadoğu projesi kafkaslar için faydalı

*Yasin Uygur 2005.03.28*

<div>
 <p>
  <font>
   Prof. Dr. George Khutsishvili, stratejik öneminden dolayı Kafkasların, Büyük Ortadoğu Projesi’nde öncelikli bölgeler arasında yer aldığına ve planın başarılı olması durumunda özellikle Güney Kafkasya’daki iç çatışma ve antidemokratik uygulamaların ortadan kalkacağına inanıyor.
   <br/>
   <br/>
   Son dönemde ABD ile Rusya arasında ciddi bir nüfuz mücadelesi yaşanıyor. Moskova, ABD’nin Gürcistan ve Ukrayna’da yaşanan değişimi desteklemesinden; Washington da Rusya’nın İran’la  imzaladığı Nükleer Yakıtın İadesi Anlaşması’ndan oldukça rahatsız. Ayrıca, ABD’nin Kafkasların güney, Rusya’nın da kuzey bölgesindeki ülkeler üzerinde belli bir nüfuza sahip olması, söz konusu iki büyük gücün uzun vadede yeniden karşı karşıya gelme riskini artırıyor. Her iki ülkenin Doğu Avrupa ve Orta Asya üzerinde siyasi ve ekonomik hedeflerinin olması da bu ihtimali güçlendiriyor. Geçenlerde İstanbul’a gelen Uluslararası İhtilaf ve Müzakere Merkezi’nin (International Center on Conflict and Negotiation) Kurucu Direktörü ve Başkanı Prof. Dr. George Khutsishvili, ABD ile Rusya arasındaki rekabeti Aksiyon’a değerlendirdi.
   <br>
    <br>
     -ABD, Kafkaslar ve Orta Asya’yı da içine alacak şekilde Büyük Ortadoğu Projesini genişletmek istiyor. Bu durum ABD-Rusya ilişkilerini hangi boyutta etkiler?
     <br>
      <br>
       Şu anda ABD ve uluslararası toplum için öncelikli durum İsrail-Filistin meselesi ve Irak’taki sorunların çözümü. Bu yönde çok önemli girişimler var; ama, uluslararası toplum Ortadoğu’da barışın güvenli ve dengeli bir çevreleme olmadan gerçekleştirilemeyeceğini düşünüyor. Bu çevreleme tabii ki Kafkaslar ve Orta Asya’yı da içeriyor. Böylece, Gürcistan ve Güney Kafkasya’daki diğer ülkeler çok önemli bir konuma geliyor. Eski Sovyet uydusu ülkelerdeki demokratikleşme hareketleri Kasım 2003’te Gürcistan’da gerçekleşen Gül Devrimi’yle başladı. İkinci önemli adım Ukrayna’da Turuncu Devrim’le atıldı. Rusya, bu sürecin farklı ülkelerde devam etmesinden endişe ediyor. Elbette bu durum, ABD ile Rusya arasındaki ilişkilerin olumsuz yönde etkilenmesine sebep oluyor. Ancak, ben Genişletilmiş Ortadoğu Projesi’nin bölgemiz açısından önemli faydalara sahip olduğunu düşünüyorum. Kafkasların, stratejik öneminden dolayı planda öncelikli bölgeler arasında yer aldığına ve başarılı olması durumunda özellikle Güney Kafkasya’daki iç çatışma ve antidemokratik uygulamaların ortadan kalkacağına inanıyorum. Bence, bütün bölge ülkeleri de bu plana yeterince destek vermeli.
       <br>
        <br>
         -Rusya Kafkaslarda hakim güç olmasına rağmen sizce bölgedeki iç çatışma ve istikrarsızlığı neden ortadan kaldıramıyor?
         <br/>
         <br/>
         Rusya, Güney Kafkasya’daki sorunların çözümü için yasal olarak arabulucu rolü oynama hakkına sahip. Azerbaycan’daki Dağlık Karabağ ve Gürcistan’daki Abhazya ve Güney Osetya bölgelerinde yaşanan sorunlarının çözümü için arabulucu olmaya doğrudan yetkili; ama bu yetkisini hiçbir zaman kullanmadı. Aksine, özerk bölgeleri Gürcistan’dan ayrılmaları için destekledi. Şüphesiz bu bakış açısı, Azerbaycan ve Gürcistan gibi önemli stratejik pozisyona sahip ülkelerin Rusya’ya mesafeli durmasına sebep olduğundan bölgedeki anlaşmazlıkları ve istikrarsızlığı artırıyor.
         <br/>
         <br/>
         -Gürcistan ve Ukrayna’da yaşanan devrimler sırasında her iki ülkenin ordusunun muhalif göstericilere müdahalede bulunmamasını nasıl değerlendiriyorsunuz?
         <br/>
         <br/>
         Gürcistan küçük bir ülke. Polisle ordu kuvvetleri kendilerini toplumun bir parçası olarak kabul ediyor. Devrimi gerçekleştiren kalabalık içinde onların da yakınları bulunuyor. Dolayısıyla, protestoculara şiddet göstererek müdahale etmek veya daha ileriye gidip onları vurmak kendi yakınlarını vurmak demek olacaktır. Bunu da göze alamazlar. İşte muhalif liderler bunun bilincinde olduğundan kendi destekçilerini protesto gösterilerinde bulunmaları için kolayca harekete geçiriyorlar. Diğer yandan bu çok büyük bir risk de taşıyor; çünkü dışarıdan devrime karşı olan bazı güçler ya da gruplar muhalif yanlısı protestoculara müdahale etmeye kalkabilir. Bu da daha büyük olayların çıkmasını beraberinde getirir. Ancak, her iki ülkede de bu ihtimaller gerçekleşmedi.
         <br/>
         <br/>
         -Gül Devrimi sırasında ABD’nin oynadığı rol ve bunun sonucunda Kafkaslar üzerinde elde ettikleri hakkında ne düşünüyorsunuz?
         <br/>
         <br/>
         ABD’nin bu devrimlerden oldukça önemli kazançlar sağladığını düşünüyorum. ABD’nin, Şevardnadze hükümetiyle de iyi ilişkileri vardı ama Gürcistan’daki durum iç hesaplaşma ve rüşvet olayları yüzünden her geçen gün kötüye gidiyordu. Bu bakımdan, ABD, Gürcistan’da bir iktidar değişimine ihtiyaç olduğunun farkına vardı. Bu sadece oraya daha demokratik bir düzen getirmesi için değil aynı zamanda bölgede daha etkin bir rol oynayabilme fırsatı kazanması adına da çok önemliydi. Dolayısıyla ekonomik durumu dengede olan ve demokratik özelliğe sahip bir Gürcistan diğer ülkeler için iyi bir örnek olurdu.
         <br/>
         <br/>
         -Bu durumda, Gül Devrimi’nin uzun vadede Kafkaslardaki iç çatışmaları çözüme kavuşturma konusunda bir etkiye sahip olacağını söyleyebilir miyiz?
         <br/>
         <br/>
         Kesinlikle söyleyemeyiz. Bu konuda oldukça eleştirel düşünüyorum. Gürcistan’da yaşananlar çok önemliydi; ama bu süreç devrimin başarılı olmasıyla bitmez. Daha önemlisi bundan sonra atılacak adımlarla ilgilidir. Bu devrim birçok şeyin başlangıcı oldu. Bana göre, bundan sonrası Gürcistan’da yapılacak reformlara bağlı. Eğer reformlar başarısız olursa ve Gürcistan daha kötü bir duruma gelirse o zaman Güney Kafkasya’daki iç çatışma ve anlaşmazlıklar çözülemeyecek. Bu yüzden reformların hayata geçirilmesi hem Gürcistan hem de bölgenin bütünlüğü açısından çok önemli.
         <br/>
         <br/>
         -Bundan sonraki süreçte özellikle Belarus ve Moldova gibi eski Doğu Bloğu ülkelerinde bu tarz devrimlerin gerçekleşmesi bekleniyor. Bu düşünceye katılıyor musunuz?
         <br/>
         <br/>
         Ukrayna’daki devrimin başarısını, yine bir sürecin başlangıcı olarak kabul ediyorum. Buradaki süreç Gürcistan’dakinden çok daha önemli. Gürcistan, böyle bir devrimin gerçekleştirilebileceğini diğer ülkelere gösterdi. Ama, Ukrayna’nın politikaları ve orada yaşanan süreç bütün Avrupa için Gürcistan’da yaşananlardan çok daha önemli; çünkü  Ukrayna, Gürcistan’dan daha güçlü bir stratejik pozisyona sahip. Bu bakımdan, Kiev’de yaşananlar Doğu Avrupa’daki diğer ülkeleri önemli ölçüde etkileyecek.
         <br/>
         <br/>
         -Kafkaslar ABD ile Rusya’nın nüfuz mücadelesine sahne oluyor. Kafkasların güneyi ABD için neden bu kadar önemli?
         <br/>
         <br/>
         ABD, Güney Kafkasya’nın stratejik öneminin farkında. Burada etkin olduğu takdirde Hazar Denizi’ndeki petrol kaynaklarına daha kolay ulaşabileceğini, Bakü-Tiflis-Ceyhan petrol boru hattı projesi üzerinde etkili bir rol oynayarak daha kazançlı çıkabileceğini ve bölge üzerindeki diğer uluslararası projelerden de önemli siyasi ve ekonomik faydalar sağlayabileceğini biliyor. Ayrıca, Gürcistan, Azerbaycan ve Ermenistan gibi ülkelerin Karadeniz bölgesinin tamamı ile Ortadoğu’da meydana gelen olayları etkilediğinin de farkında.
         <br/>
         <br/>
         Diğer yandan, ABD, söz konusu ülkelerin, bölgedeki istikrarı tehdit eden iç çatışmaların çözümü noktasında yetersiz kaldıklarının da farkında. Güney Kafkasya’da güçlü ordusu olan, bölgeyi kontrol edebilecek ve anlaşmazlıkların çözümünü sağlayabilecek bir ülkeye ihtiyaç duyuluyor. Bölge ülkelerinin ABD’nin varlığına karşı çakmamasının altında bu gerçek yatıyor. Dolayısıyla karşılıklı bir etkileşimin olması ABD’nin bölgedeki hakim pozisyonunu daha da güçlendiriyor.
         <br/>
         <br/>
         -Kafkaslarda yeni bir siyasi ve ekonomik sürecin hayata geçirilmesi için uygulanması gereken en önemli politika sizce ne olmalı?
         <br/>
         <br/>
         Eğer iç çatışmalar Güney Kafkasya’daki ülkelerin işbirliği yapmasını engellemezse, bu durum bölgede istikrar ve denge unsurlarının sağlanabilmesi açısından oldukça önemli bir faktör olacaktır. Bunun Ortadoğu ve Doğu Avrupa devletleri üzerinde de önemli etkisinin bulunacağını düşünüyorum. Bu da Güney Kafkasya cumhuriyetlerinin Avrupa Birliği’ne doğru ilerlemelerini kolaylaştıracaktır. Bunun yanında, Türkiye’nin Avrupa Birliği ile yapacağı işbirliği Güney Kafkaslardaki bu sorunların çözümünü kolaylaştıracaktır. Benim düşünceme göre, eğer Avrupa komşuluk politikası Kafkaslardaki ülkelere Avrupa standartlarına ulaşmaları (yaşam standartlarının iyileştirilmesi, iyi yönetim, iyi ekonomi idaresi vb.) için yardımcı olursa bu durum bölgenin gelişimi ve mevcut sorunların çözülmesi açısından büyük bir başarıyı da beraberinde getirecektir. Ayrıca, Türkiye’nin AB üyeliği yolunda attığı adımlara katkıda bulunmak ve en kısa zamanda tam üyeliğinin gerçekleşmesine yardımcı olmak da bizim için çok önemli. Türkiye AB’ye üye olursa üyelik yolu bize de doğrudan açılacaktır. Bu bakımdan özellikle Gürcistan ve Azerbaycan’ın bu konuda öncü devletler olarak hareket etmesi gerekiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2045 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20542), [web.archive.org (arşiv bağlantısı)](http://web.archive.org/web/20051106211415/http://www.aksiyon.com.tr:80/yazdir.php?id=20542)
