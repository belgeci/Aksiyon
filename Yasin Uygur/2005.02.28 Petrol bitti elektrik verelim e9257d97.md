# Petrol bitti elektrik verelim

*Yasin Uygur 2005.02.28*

<div>
 <p>
  <font>
   Araştırmalara göre petrol kaynakları 65 yıl sonra tamamen bitiyor. Gözler alternatif yakıtlarda. Hidrojen çözüm olarak ortaya atılsa da şimdilik çok pahalı. Otomotiv devleri hidrojeni makul fiyatlara çekinceye kadar kullanılmak üzere Hibrid yani yarı elektrikli otomobiller üzerinde çalışıyor. Toyota Prius 2004 yılının en iyi otomobili ödülüne layık görüldü. Bu sayede Toyota firması, ABD’deki 2003 yılının satışlarını
   <br/>
   <br/>
   Uğruna asırlar boyu süren kavgalar ve savaşlar yapılan petrol, çok değil 65 yıl sonra tamamen bitiyor. Soru basit ve net: Petrolsüz bir dünyada nasıl yaşayacağız arabalarda, uçaklarda, ısınmada ne kullanacağız? Bu sorudan hareket eden bilim adamları yıllardır alternatif enerji kaynakları üzerinde çalışıyor. Araç teknolojisinde şu ana kadar yapılan çalışmalarda en pozitif sonuç hem elektrik hem de benzin kullanan otomobillerde alındı. “Hibrid” adı verilen bu araçlar çift enerji taşıyıcıyı bir arada bulunduruyor ve yakın gelecek araç teknolojilerinde güç, performans ve ticarileştirilebilirlik özellikleri nedeniyle en iyi alternatif olarak kabul ediliyor.
   <br>
    <br>
     Hibrid taşıtlarda petrol ya da dizelle çalışan içten yanmalı motorun yanında bir de elektrik enerjisinin depolandığı akü yani elektrik motoru bulunuyor. Hibrid araçlar hareket halindeyken içten yanmalı motordan üretilen gücün elektrik enerjisine dönüşümünde ortaya çıkan kayıplar çok düşük oluyor. Bunun yanında, fren yapıldığında kaybolan güç akülere elektrik enerjisi olarak geri depolanıyor. Bu taşıtlar, şehir içinde benzin ya da dizele gerek kalmadan doğrudan elektrik motoru sayesinde hareket ettirilebiliyor. Şehirler arası yolculuk yapıldığında ise araç hem içten yanmalı  motorun hem de elektrik motorunun itici gücü sayesinde çalıştırılıyor ve özellikle yokuş çıkarken kaybedilen elektrik enerjisi aküye geri depolanıyor. Böylece enerji tasarrufu sağlanıyor. Yani hibrid teknolojisinde sistem, normal araçlarda kaybolan enerjinin geri kazanılması, yakıt sarfiyatının azaltılması ve benzin tüketimi yüzünden kaynaklanan çevre kirliliğinin önlenmesi şeklinde işliyor.
     <br>
      <br>
       Şüphesiz, hibrid elektrikli araçların avantajları bununla da sınırlı değil. Bu taşıtlar, rölanti çalışma anında içten yanmalı motoru durduruyor olması ve aracın genelde şehir içi kullanımda elektrik motoru tarafından hareket ettirilmesi nedeniyle normal araçlara göre çok daha düşük seviyede egzoz emisyon değerine sahip bulunuyor. 2010 yılı için yapılan tahminlere göre hibrid elektrikli araçlar yalnızca içten yanmalı motorla çalışan taşıtlara göre atmosferdeki sera gazının oluşumuna yüzde 46 daha düşük oranda etkiye sahip olacak. Ayrıca, elektrikli motor sayesinde taşıtlar sessiz çalışıyor ve gürültü kirliliği de ortadan kalkıyor.
       <br>
        <br>
         İstanbul Teknik Üniversitesi Kimya-Metalürji Fakültesi Öğretim Üyesi Prof. Dr. Filiz Karaosmanoğlu, araç teknolojisinde hiçbir zaman tek enerji kaynağının yeterli olmayacağını belirtiyor. Mutlaka alternatif enerji kaynaklarının oluşturulması gerektiğini belirten Karaosmanoğlu, çevre kirliliğini önleme zorunluluğu ve ekonomik tasarruf avantajından dolayı hibrid elektrikli araçların çok önemli faydaları olduğunun altını çiziyor.
         <br/>
         <br/>
         Hem oyuncaklara hem arabalara pil alacağız
         <br/>
         <br/>
         Bugün kullandığımız yakıtın yüzde 80’ini petrol türevleri oluşturuyor. Ancak, petrol şirketlerinin yaptığı araştırmalara göre fosil yakıt rezervleri, 2015 yılından itibaren azalacak, 2070 yılına kadar da tamamen tükenecek. Bu da, o tarihten itibaren yeni bir yakıta ihtiyaç olacağı anlamına geliyor. Buna karşın, içinde bulunduğumuz yüzyılda en güçlü alternatif enerji kaynağı olarak hidrojen gösteriliyor. Hidrojen fikrini ilk olarak 1974 yılında Miami Üniversitesi’nde gerçekleştirilen enerji konferansında ortaya atan Miami Üniversitesi Öğretim Üyesi ve Birleşmiş Milletler Hidrojen Enerjisi Teknolojileri Merkezi Direktörü Prof. Dr. Nejat Veziroğlu, hidrojen enerjisine geçişin başladığını ve bu yüzyıl içinde tamamlanacağını belirtiyor. BM’nin İstanbul’da kuracağı Hidrojen Enerjisi Merkezi’nin de fikir sahibi olan Veziroğlu, hidrojeni sudan üreteceklerini ifade ediyor. Kullanıldığı zaman yine suya veya su buharına dönüşeceğini söyleyen Veziroğlu, hidrojenin çevreyi hiç kirletmediği gibi petrol ve doğalgaz gibi de tükenmeyeceğini belirtiyor.
         <br/>
         <br/>
         Petrol şirketleri 1998’de hidrojen enerjisine geçiş için gerekli altyapı çalışmalarına başladı. Shell ve BP gibi dünyanın önde gelen petrol şirketleri hidrojen istasyonları kuruyor. Halihazırda ABD, Avrupa, Japonya ve Avustralya’da yaklaşık yüz adet hidrojen dolum istasyonu bulunuyor. Ayrıca, hidrojen enerjisiyle çalışan arabalar da kullanılıyor. Hidrojen, fosil yakıt üretiminden çok daha pahalı olduğu için bu enerjiye doğrudan geçiş için çok uzun bir zaman dilimi gerekiyor.
         <br/>
         <br/>
         Otomotiv şirketleri de sataılmayacağını düşünerek bu araçlardan az sayıda üretiyor. Dolayısıyla, hidrojen ekonomik hale gelinceye kadar geçiş sürecinin en iyi değerlendirileceği alternatif araç teknolojisi olarak yine hibrid elektrikli araçlar kabul ediliyor. 2030 yılına kadar bu taşıtların dünya otomotiv piyasasında çok büyük pazar payına sahip olacağı öngörülüyor. Bu tarihten itibaren fosil yakıt rezervlerinin de iyice tükenmeye başlamasıyla eş zamanlı olarak hidrojenin daha ucuza üretilmesi hedefleniyor. Dolayısıyla alternatif araç teknolojisinde bu yüzyıl içinde ulaşılacak en son nokta olarak yakıt pilli taşıtlar öngörülüyor.
         <br/>
         <br/>
         Hibrid elektrikli araçlar olarak da adlandırılan bu taşıtlarda petrolün yerini tamamen saf hidrojen alıyor. Hidrojen motorunun yanında yine elektrik enerjisinin depolandığı akü bulunuyor ve taşıt, hibrid elektrikli araçlarla aynı sistemde çalışıyor. Hidrojen üretimi pahalı olsa da yakıt tüketiminin önemli oranda azalacak olmasından dolayı hem ekonomik tasarruf sağlanacak hem de fosil yakıtın çevreye verdiği büyük zarar ortadan kalkacak. Hibrid elektrikli araçlarla başlayan geçiş süreci ve yakıt pilli araçlarla devam edecek olan dönüşüm sürecinin 2070 yılına kadar tamamlanması amaçlanıyor.
         <br/>
         <br/>
         Toyota ve Honda yarışta önde
         <br/>
         <br/>
         Hibrid elektrikli araçlar, içten yanmalı motorlar için oluşturulan altyapıyı kullanabilmelerinden dolayı kolay üretilebilme özelliğine sahip. Bunun yanında, ticarileştirilmeleri önünde herhangi bir altyapı veya teknoloji engeli de bulunmuyor. Ancak, yüksek maliyet bu hedefe ulaşmayı zorlaştırıyor. Yakın gelecekte toplam maliyetin düşürülerek üretimin artırılması ve piyasada daha fazla hibrid elektrikli aracın satışa sunulması hedefleniyor. Özellikle ABD’de son yıllardaki yüksek benzin fiyatları nedeniyle, insanların hibrid araçlara ve alternatif yakıt teknolojisine olan ilgisi giderek artıyor. Mevcut itibariyle 200 binden fazla hibrid elektrikli aracın bulunduğu ABD’de, bu sayının 2010 yılına kadar 500 bini bulması bekleniyor.
         <br/>
         <br/>
         İlk hibrid araç, Honda firmasının 1999 yılında ürettiği iki kapılı Insight modeli. Bu model özellikle Amerikan piyasasında otomotiv sektöründeki rekabeti artırmasıyla tanınıyor. 2000 yılında Toyota firması Prius modelini piyasaya sürerek hibrid teknolojisindeki yerini aldı. Bu model aynı zamanda ilk dört kapılı hibrid elektrikli araç olma özelliğine de sahip. Prius modeli ayrıca 2004’te en iyi otomobil ödülüne layık görüldü ve bu sayede Toyota firması ABD’de 2003 yılının satışlarını ikiye katlayarak yaklaşık 54 bin adet Prius satmayı başardı.
         <br/>
         <br/>
         Firmanın hibrid teknolojisinden faydalanması yalnızca bununla sınırlı değil. Toyota’da halen prototip çalışmaları süren ve 2005’in sonuna kadar piyasaya sürülmesi planlanan Lexus RX 400h SUV modeli ile halihazırda Prius’tan hem içten yanmalı motor hem de elektrik motoru bakımından iki-üç kat daha fazla güce sahip olan Highlander modeli de bulunuyor.
         <br/>
         <br/>
         2002 yılında ikinci ticari aracı olan Civic modelini üreten Honda firması da bunun arkasından Accord modelini piyasaya sürdü. Honda Accord ABD’de şu an en çok satılan ikinci hibrid elektrikli otomobil olma özelliğine sahip bulunuyor. Firma 2005 yılı itibariyle 20 bini Accord, 30 bini Civic ve 2 bini de Insight olmak üzere 50 binin üzerinde hibrid elektrikli otomobil satmayı hedefliyor. Toyota ve Honda başta ABD olmak üzere Japonya ve pek çok Avrupa Birliği ülkesinde ticari özelliğe uygun önemli oranda hibrid elektrikli araç satıyor.
         <br/>
         <br/>
         Diğer büyük otomotiv şirketleri de hibrid teknolojisine yatırım yapıyor. Bunlardan biri olan Ford, ABD’de Temmuz 2004’te üretimine başladığı Escape modelini 2005 yılı itibariyle satışa sunmaya başladı. Ford Escape’in yıl boyunca 20 bin adet satılması hedefleniyor. Bu model aynı zamanda Amerikan  piyasasında, yük taşıma özelliğine sahip ilk hibrid elektrikli ticari araç olmasıyla tanınıyor. Daimler Chrysler firması ise 5 yıl içinde Mercedes marka hibrid elektrikli otomobil üretmeyi planlıyor. Firma, üreteceği  aracı öncelikle arabaların durup hareket etmesinin sıkça yaşandığı yoğun trafikte avantaj sağlayacak olmasından dolayı ABD ve Japonya’da satışa sürecek. Porsche firması da Cayenne adlı spor modelini hibrid teknolojiye uygun hale getirecek ve emisyon düzenlemelerini 2010 yılına kadar tamamlayıp aracı Avrupa ve ABD piyasalarında satışa sunacak. Ayrıca, Daimler Chrysler, General Motors, Fiat, Mitsubishi ve Nissan firmaları da ticari taşıt ve otomobil olarak üreteceği modellerinin prototip çalışmalarını sürdürüyor.
         <br/>
         <br/>
         Türkiye, hibrid teknolojisinin neresinde?
         <br/>
         <br/>
         Türkiye henüz hibrid elektrikli araçlarla tanışmadı. Bunun nedeni otomotiv sanayiinin yetersizliğinden kaynaklanmıyor; çünkü hibrid araç teknolojisinin ilk prototip çalışmaları dünya ile eş zamanlı olarak Türkiye’de yapılmaya başlandı. Türkiye Bilimsel ve Teknik Araştırma Kurumu Marmara Araştırma Merkezi (TÜBİTAK-MAM) tarafından 2003 yılında Türkiye’nin ilk hibrid elektrikli taşıt prototipi geliştirildi. Elite-1 projesi çerçevesinde TOFAŞ Otomobil Fabrikası üretimi olan DOBLO marka taşıtın dönüştürülmesiyle geliştirilen hibrid elektrikli taşıt, Türkiye’nin de bu teknolojinin içinde yer aldığını gösteriyor.
         <br/>
         <br/>
         TÜBİTAK-MAM Enerji Enstitüsü Müdürü Doç. Dr. Mustafa Tırıs, Türkiye’de hibrid teknoloji için gerekli hem laboratuvar altyapısı ve yetişmiş insan kaynağı olduğunu hem de bu teknolojiyi destekleyecek ve yönetimini sağlayacak sanayi kuruluşlarının bulunduğunu belirtiyor. Peki otomotiv sektörü bu kadar gelişmişken ve yeni teknolojileri uygulamada büyük devletlerle rekabet edebilecek seviyedeyken neden henüz Türkiye’de hibrid elektrikli araçlar satılmıyor? Bu sorunun birkaç cevabı bulunuyor. Birincisi Türkiye’de yaşayan insanların bu araçları satın almak için yeterli ekonomik kapasiteye sahip olmaması, bir diğeri de devletin yeni teknolojiye uygun araçlar üretip piyasaya sürmeleri için ticari firmaları desteklememesi.
         <br/>
         <br/>
         Hibrid elektrikli araçlar gerek satın alması gerek tamiri oldukça masraflı taşıtlar. Türkiye’de kişi başına düşen milli gelir göz önüne alındığında insanların bu araçlara rağbet göstermeyeceği biliniyor. Devletten teşvik görmeyen firmalar da satamayacaklarını düşündüklerinden piyasaya hibrid elektrikli araçlar sürmüyor. Ancak, prototip çalışmalarını her otomotiv şirketi birçok modelinde geliştiriyor; çünkü Kyoto Protokolü’ne göre ülkeler atmosfere yaydığı karbondioksit oranını azaltıp çevre kirliliğini önleyecek çalışmalarda bulunmak zorunda. Ama, bu çalışmaların uygulamaya geçirilmesi ve 2012 yılına kadar hibrid elektrikli taşıtların büyük ülkelerde olduğu gibi Türkiye’de de büyük pazar payına sahip olması gerekiyor.
         <br/>
         <br/>
         Ford Otosan Ürün Geliştirme Genel Müdür Yardımcısı Ufuk Güçlü, Türkiye’de ticari taşıt olarak Ford’un Transit modelinin prototip çalışmalarına devam ettiklerini ama piyasaya sürmek için uzun zamana ihtiyaç olduğunu belirtiyor. Güçlü, bu durumun hem Türkiye’nin Avrupa normlarına uygun hale gelmesi hem de Türk vatandaşlarının alım gücünün yükselmesiyle ilgili olduğunu ifade ediyor. Ford Otosan AR-GE Koordinatörü Murat Yıldırım ise AB ülkelerinde, Japonya ve ABD’de yeni teknolojiyi üreten araçların satılmasının devlet tarafından teşvik edildiğini belirtiyor. Türkiye’de bu durumun tam tersinin yaşandığını ifade eden Yıldırım, vatandaşlarımızın bu maliyetin altına girmesini düşünmenin hayalcilik olacağını düşünüyor. 2012 yılına kadar Türkiye’nin protokol gereği piyasaya önemli oranda hibrid elektrikli araç sürmesi gerektiğini ifade eden Yıldırım, devletin ticari firmaları mutlaka teşvik etmesi halka da satın almada yardımcı olması gerektiğinin altını çiziyor.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2465 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20240), [web.archive.org (arşiv bağlantısı)](http://web.archive.org/web/20051106211313/http://www.aksiyon.com.tr:80/yazdir.php?id=20240)
