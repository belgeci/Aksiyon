# Volta yerine badminton

*Rıdvan Öztürk 2006.08.07*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Cezaevlerinde badminton dersleri veriliyor. 23 cezaevinde bir ay önce başlayan dersler büyük ilgi gördü. Ağca gibi ağır suçlular derslere alınmıyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20061010190526im_/http://www.aksiyon.com.tr/resim/609/56.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Yer Kartal Cezaevi... Haziran ayının bunaltıcı sıcağı daha bir acımasız. Gökyüzü sadece avlunun bir bölümünden gösteriyor kendini. Vücudun atması gereken enerjiyi açığa çıkarmak için avluda atılan seri adımlar... Bir yerlerden gelen yanık ses, isyan yüklü bir türkü şeklinde yankılanıyor yüksek duvarlarda. Maltada efkârlı yüzler etrafı süzüyor. Volta atarken karşılaşanlar ağır hareketlerle selamlıyorlar birbirlerini. Kuzey duvarının dibinde birkaç kişi derin nefes çekiyor sigaralarından. Sıkıcı, efkârlı bir 'mahpus' günü daha...
   <br>
    <br>
     Fakat spor salonundan gelen bir değişiklik esintisi vuruyor hızlı adımların atıldığı avluya. Neşeli sesler yükseliyor soğuk duvarlara inat. Birçoğunun belki de ilk defa gördüğü tuhaf bir top bir o tarafa gidiyor, bir bu tarafa. Hani filmlerde İngiliz asillerinin oynadığı badminton var ya meğer oynanan oyunun adı buymuş. Adını telaffuz edemese de mahkûmlar bir aydır keyif aldıkları bu oyunla yatıp kalkıyor.
     <br/>
     <br/>
     Haziran ayında Sincan F Tipi, İstanbul Kartal, Sinop, Malatya çoğu meşhur 23 cezaevinde bulunan çeşitli suçlardan hüküm giymiş 500'ü aşkın mahkûm yeni bir sporla tanıştı. Türkiye Badminton Federasyonu ve Ceza Tevkif Evleri Genel Müdürlüğü arasında yapılan protokol çerçevesinde cezaevlerinde badminton eğitimi verildi. Yaklaşık bir ay süren proje kapsamında 21 eğitmen görev aldı.
     <br/>
     <br/>
     Sincan F Tipi Cezaevi'nde bulunan mahkûmlara bu sporu tanıtan Badminton Türkiye Milli Takımı Yardımcı Antrenörü Fatih Kaymaz, mahkûmların ilk etapta badmintonu biraz tuhaf karşıladıklarını söylüyor. Hatta başlarda onu da mahkûm sanmışlar. Ancak topa vurdukça ilgileri artmış. 5-6 kişilik gruplara günde bir saat badmintonu tanıtan Kaymaz, "Cezaevinin kapalı spor salonunda son derece elverişli bir ortamda çalıştık." diyor.
     <br/>
     <br/>
     Şırnak'taki dersler ise çok daha hareketli geçmiş. Ancak oradaki ortam Sincan Cezaevi'ndeki kadar uygun değilmiş. Şırnak Cezaevi'nde eğitmenlik yapan Metin Sürücü, kendi imkânlarıyla hazırlamış badminton için gereken ortamı. Aslında bir salon sporu olmasına rağmen cezaevinin tesisleri yeterli olmadığı için avluda bulunan voleybol sahasını kullanmışlar. Metin Hoca fileyi çivilerle tahtaya çakmış, tahtaları da duvara sabitlemiş. Sahanın sınırlarını yağlı boya ile kendisi çizmiş. Mahkûmlar ise büyük ilgi göstermiş bu ilginç spor dalına. O güne kadar yapılan etkinliklerden en çok badmintonu sevdiklerini belirtmişler eğitmenleri Sürücü'ye. Öyle ki daha önce en çok vakit geçirdikleri voleybol sahasının yerine kurmuşlar badminton alanını. Metin Hoca da durumdan oldukça memnun. "İlk zamanlar tedirgindim terör olayları yüzünden. Ancak ortamı görünce bu organizasyonda görev almaktan gerçekten memnun oldum." diyor.
     <br/>
     <br/>
     Cezaevleri yönetimlerince kamuoyu tarafından bilinen suçluların badminton eğitimi almalarına izin verilmemiş. Örneğin Kartal Cezaevi'nde bulunan Mehmet Ali Ağca badminton kurslarına katılmak istediğini belirtmiş ancak yönetim kabul etmemiş. Sincan F Tipi'nde ise 'azılı' suçluların çalışmaların yapıldığı açık alana inmeleri yasak. Onlar kendilerine ayrılan alanda dolaşabildikleri için badminton talepleri de askıda kalmış. Bu yüzden cezaevlerinin meşhurları henüz bu sporla tanışamamış.
     <br/>
     <br/>
     Proje kapsamında Bursa H Tipi Cezaevi'nde bayanlara da ders verilmiş. Bayanlar da oldukça ilgi göstermişler bu spora. Bursa'da badminton eğitimi veren İmren Doğan, gösterilen ilgiden memnun. Yaklaşık 20 kadın mahkûmun derslere katıldığını söylüyor.
     <br/>
     <br/>
     Ceza ve Tevkif Evleri Genel Müdürlüğü'nün cezaevlerindeki mahkûmlara yönelik eğitim ve öğretim çalışmaları son iki yıldır hız kazandı. Cezaevleri bünyesinde okuma-yazma, dil, hatta üniversiteye hazırlık kursları veriliyor. Konferanslar ve sinema gösterileri düzenleniyor. Yetkililer bu çalışmalarla nihai hedeflerinin 'cezaevine giren kişinin tekrar aynı sebeple içeri girmesinin önüne geçmek' olduğunu belirtiyor. Bu yüzden geleneksel sporlar olduğu kadar badminton gibi alternatif sporlar da etkinlik listesine girmiş. Amaç ise mahkûmların boş vakitlerini değerlendirirken yeni sporlarla tanışmaları…
     <br/>
     <br/>
     Türkiye Badminton Federasyonu Başkanı Murat Özmekik projenin amacını hükümlülerin eğitim ve rehabilitasyonu olarak açıklıyor. Özmekik'e göre badminton ile mahkumlar arasında kardeşlik ve takım ruhu gelişiyor: "Bir insanın kazanılması bütün insanlığın kazanılması gibidir. Biz bir tohum ekiyoruz. Bu tohum büyüyecek ve barış fidanı olacak." Daha önce sanat dünyası ve ünlüleri badmintonla buluşturmak isteyen Özmekik, ilk hedefi olan cezaevlerini şimdiden ulaşarak badmintonu sevdirmeye başladı.
     <br/>
     <br/>
     Cezaevlerinde eğitim aşamasını geçtiğimiz günlerde tamamlayan federasyon ağustos ayında 23 cezaevinde badminton turnuvası hazırlıklarına başladı. İzinler tamamlanırsa cezaevleri arası bir turnuva da gündemde. Mahpus günlerini artık iki raket bir topla badminton renklendiriyor.
     <br/>
     <br/>
     ÇİNLİLER BULDU, SOSYETE OYUNU OLDU
     <br/>
     <br/>
     Badmintonun tarihi MÖ 5. yüzyıla dayanıyor. Çinliler, Ti Jian Zi adı verilen bir oyun oynarlar. Bu oyunun bir benzeri de 19. yüzyıl ortalarında Hindistan'da poona adıyla oynanır. Hindistan'da bulunan İngiliz subaylar, 1860 yıllarında 'poona'yı ülkelerine getirirler. Beauford Dükü'nün kızları bu oyunu ilk defa Badminton Evi'nde oynayınca badminton sporu doğmuş olur. Bugün Uluslararası Badminton Federasyonu'na 147 ülke kayıtlı. Sporun Türkiye'de nasıl ve ne zaman yapılmaya başlandığı ise tam olarak bilinmiyor. Ülkeye gelen yabancı ülke elçilik görevlileri, askerler veya yurtdışına eğitim amacıyla gidenler aracılığıyla yayılmış olduğu sanılıyor. Türkiye Badminton Federasyonu 1991 yılından itibaren resmî olarak faaliyetlerini yürütüyor.
     <br/>
     <br/>
     BADMINTON NASIL OYNANIR?
     <br/>
     <br/>
     Badminton iki kişi ya da ikişer kişilik iki rakip grup tarafından raket ve mantardan yapılma tüylü bir topla oynanıyor. Müsabakalar 155 cm yüksekliğinde 76 cm'lik bir filenin ikiye böldüğü 5,18 metre eninde ve 13,40 metre boyunda dikdörtgen bir alanda yapılır. Rakip taraflar topu karşı tarafın sahasına düşürmeye çalışarak puan almaya çalışır. Sadece servis kullanan taraf puan kazanabilir. Her bir set 15 puanlıktır ve 15'e ilk ulaşan taraf (en az 2 puan fark varsa) seti alır. Oyunda saha ve başlama vuruşu yazı-tura atışı ile belirlenir. Yazı-tura atışını kazanan servis atmak ya da karşılamak konusunda bir seçim yapar ve oyuna servisle başlanır. Servis atan oyuncu topu raketle bel seviyesini geçmeden yukarıdan aşağıya doğru gönderir. Topun mantarlı kafa kısmının aşağı bakması zorunludur. Servis atma sırasında iki ayak yerle temasını kesmemelidir.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=24976), [web.archive.org (arşiv bağlantısı)](http://web.archive.org/web/20061010190526/http://www.aksiyon.com.tr/detay.php?id=24976)
