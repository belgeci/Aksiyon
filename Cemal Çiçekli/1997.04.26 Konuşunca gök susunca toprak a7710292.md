# Konuşunca gök, susunca toprak

*Cemal Çiçekli 1997.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Köy hayatı kolay değildir. Tabiatla içiçe yaşamak, tabiatın sert şartlarına uyum göstermeyi de gerektirir. Bu uyumu en güzel şekliyle gerçekleştirir Anadolu kadını.
  </font>
 </div>
 <div id="newsText">
  <font class="detail-text">
   Bağda bahçede çalışmak gocundurmaz onu. Sabahın erken vaktinde kalkar, ocağını uyandırır, hamurunu yoğurur. Yemeği, çamaşırı, bulaşığı, damındaki davarı, tarlasındaki ekini kendisini beklemektedir. Çoğu zaman suyunu kendi taşır, ekmeğini kendi pişirir. Kınalı ellerine baltasını alıp odununu da keser gerekirse.
   <br/>
   <br/>
   Onca yükü omuzlar da bir günden bir güne şikayet etmek aklına bile gelmez. Çünkü bizim kadınımız evine hizmeti şeref, ailesi için saçını süpürge etmeyi canına minnet bilir. Ömrü boyunca çalışır didinir, hep kendinden verir. Gerçek sevginin gerçekten sevmekle, hürmet görmenin hürmet göstermekle kazanılacağını bilir. Onun için de baş tacıdır. Namusu, haysiyeti her değerin üstündedir. Ana, bacı denince akan sular durur.
   <br/>
   <br/>
   Kadın anadır, ana baş tacıdır
   <br/>
   <br/>
   Kadın anadır her şeyden önce. Cennetin anaların ayağı altında olduğu fermanını bilip bu müjdeye layık olma gayretiyle yaşar bizim kadınımız.
   <br/>
   <br/>
   Yüreği Anadolu bozkırları gibi uçsuz bucaksız sevgiye açıktır. Kin, haset duyguları pek yer edinemez orada. İnsanı sever, hayvanı sever, çiçeği sever, dağı sever, taşı sever.. cümle yaradılanı sever.
   <br/>
   <br/>
   Belki sevgisini, hissettiğini açıktan seslendirmez. Ama her tavrından çağlayıp akar yüreğinde kaynayan sevgi pınarı. Bakışında, duruşunda, hatır soruşunda, bir tas ayran sunuşunda kendini ele verir. Bu sevgi bazen ilmek ilmek halı olur tezgahta dokunur, iplik iplik nakış olur gergefte işlenir, oya oya başta taşınır. Bazen de türkü olur çeşme başında yakılır, ninni olur beşik yanında söylenir. Rengarenk kıyafeti de yüreğindeki coşkuyu anlatır aslında.
   <br/>
   <br/>
   Kötülük bilmez, kurnazlıktan anlamaz Anadolu kadını. Karşısındakileri aldatmayı marifet sayıp gerçekte yalnız kendilerini aldatanlara anlatamazsınız onun bu hasletini. Onlar Anadolu kadınındaki saflığın temizlik, halislik ifadesi olduğunu bilemezler. Konuştuğunda gök gibidir demiştik ya onlar; gökten de hiçbir zaman çamur yağmaz. Ya berrak sudur yağan, ya da temizlik misali kar.
   <br/>
   <br/>
   Bu hasletleri taşıyan sadece köydeki kadın da değildir aslında. Şehirdeki evinde de olsa; aile bütçesine katkı, milletine, memleketine hizmet için işinin başında da bulunsa aynıdır. Yeter ki özündeki güzelliklere halel getirmesin.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2521-konusunca-gok-susunca-toprak.html), [web.archive.org (arşiv bağlantısı)](http://web.archive.org/web/20120415112050/http://www.aksiyon.com.tr:80/aksiyon/haber-2521-konusunca-gok-susunca-toprak.html)
