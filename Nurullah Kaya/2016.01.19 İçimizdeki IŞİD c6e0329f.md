# İçimizdeki IŞİD

*Nurullah Kaya 2016.01.19*

<div class="pNewsDetailMainContent ctx_content" itemprop="articleBody">
 <p>
  Son zamanlarda dünyanın neresinde bir terör hadisesi yaşansa, topraklarımızda ne zaman kan dökülse ilk onların adı akla geliyor: ya IŞİD yapmıştır ya da... Peki, hemen sınırımızda bir devlet kurmaya çalışan bu örgütü ne kadar tanıyoruz? Gaziantep’te izlerini sürdük.
 </p>
 <p>
  Oğlum...” dedi ve biraz durdu, gözlerinden sicim gibi yaşlar süzülüverdi. Cümleler gırtlağına düğümlenerek çıkıyordu. Daha ne olduğunu anlatmadan hissiyatı her şeye tercüman olmuştu. Bir yandan evladının Suriye’ye savaşmaya gidecek olmasına mâni olmadığından dert yanıyor, diğer yandan da nasırlı elleriyle gözyaşlarını silmeye çalışıyordu. Oğlunu durdurabilmek için mahallesinin muhtarından ilin valiliğine kadar çalmadığı kapı bırakmamıştı. Emniyetten aldığı son cevapla, yapacağımız bir şey yok, sözleriyle yıkılmıştı.
 </p>
 <p>
  Acılı babanın anlattığına göre, 25 yaşındaki oğlu, mahallede Kur’an öğretiyorlar diye uzun süredir gittiği bir grubun arkasına takılmıştı. Sonra da bir sabah “Ben Suriye’ye savaşmaya gidiyorum.” demişti. Ne konuşmalar ne yalvarmalar ne de tehditler onu durdurabilmişti, biricik evladı sınırı geçip karanlığın içinde kaybolmuştu.
 </p>
 <p>
  Gaziantep’teyiz. Ailenin ikamet ettiği mahalle, dar sokaklarla çevrili âdeta labirent gibi bir yer. Şehirde bunun gibi onlarca mahalle var. Bu mahallelerde Kur’an-ı Kerim ve İslami ilimler öğrettiklerini söyleyen paravan birçok dernek ve o amca gibi birçok mağdur aileyle karşılaştık. Eğitimde Türkiye’nin en geri sıralarında yer alan şehirde okullar yetersiz, camilerin gençlik üzerindeki tesiri ise zayıf. Bu boşluğu dolduran kimi gruplar gençleri kendilerine çekmeyi başarmış bile.
 </p>
 <p>
  Gaziantep’in varoş mahallerindeki bir başka gerçeğin kapılarını aralamış olduk. IŞİD’den bahsediyoruz. IŞİD, Anadolu’nun gençlerini intihar bombacısı yapabilecek kadar toplumun damarlarına karışmış. Bu örgüt nasıl oldu da bu kadar kısa sürede içimize nüfuz edebildi, gençleri kendine bağladı?
 </p>
 <p>
  Suriye başta olmak üzere dünyanın farklı yerlerinde kanlı eylemler yapan IŞİD’in çıkışı, gayesi, destekçileri hakkında tam bir fikir birliği sağlanabilmiş değil. Örgütle ilgili ciddi adımlar dünyada, özellikle de Avrupa’da Fransa’daki saldırılar sonrasında atıldı. IŞİD hakkında Türkiye’deki ilk soruşturma ise 18 Aralık 2015’te tamamlandı. 315 sayfalık IŞİD iddianamesi çok kapsamlı olmasa da Türkiye ayağıyla ilgili önemli detayları ortaya koyuyor. Ancak IŞİD’in hem dünya hem de Türkiye’deki bugünkü fotoğrafını daha iyi görebilmek için Ortadoğu’nun yakın tarihine ve bölgedeki insanların hâlet-i ruhiyesine göz atmak gerekiyor.
 </p>
 <p>
  Müslüman ülkelerindeki ciddi dinî ve beşerî eğitim eksikliği, adaletsiz ve basiretsiz yönetim şekilleri El Kaide, IŞİD, Boko Haram gibi örgütlerin buralarda kısa sürede sempati toplamasına sebep oluyor. Sömürge geçmişine sahip bazı devletlerin Müslüman ülkelerdeki çıkarları uğruna devam ettirdiği politikalar da radikal eğilimli grupların ekmeğine yağ sürüyor. Ayrıca bu örgütler farklı istihbarat birimleri tarafından rahatlıkla kullanılabildiği için sürekli yeşermelerine izin veriliyor. Silah tüccarları ve kara para aklayan illegal çeteler için de bu tür örgütler bulunmaz nimet. İletişim ağlarının eskiye nazaran yaygınlaşması bu tür grupların kısa sürede büyümelerinin bir başka faktörü.
  <br/>
  <br/>
  <strong>
   NASIL DOĞDU?
  </strong>
 </p>
 <p>
  IŞİD, ISIL, ISIS, DAİŞ, Daeş, Daesh, Da’esh diye isimlendirilen örgüt, yaygın olarak Irak Şam İslam Devleti yahut Irak ve Levant İslam Devleti diye biliniyor. İngilizcede ISIS, ISIL kısaltmasıyla anılıyor. Fransızca ve Almanca gibi Batı dillerinde de çoğunlukla Daesh, bazen de Da’esh diye isimlendiriliyor. Örgüt, Arapça konuşulan ülkelerde, Al Devlet-Al-Islamiya Fil Irak Wel Şam ve Arapçadaki harf çevirisiyle kısa yazılışı DAEŞ şeklinde belirtiliyor. Kürtler ise DAİŞ kısaltmasını kullanıyor. Cumhurbaşkanı Erdoğan ise örgütü DEAŞ şeklinde telaffuz ediyor.
 </p>
 <p>
  Bu kadar farklılık örgütün adının birkaç kez değişmiş olmasından, farklı dillerdeki telaffuz ve kısaltma biçimlerinin kullanılmasından, en son da örgütün kendini özdeşleştirdiği İslami değerlerden onu ayrı tutma gayesinden kaynaklanıyor.
 </p>
 <p>
  Temeli 2004 yılında Tevhid ve Cihat adıyla Zerkavi tarafından Irak’ta atıldı. Örgüt, 2003’te Irak’a giren Amerikan güçlerine ciddi kayıp verdirdi. Daha sonra Usame bin Ladin liderliğindeki El Kaide’ye katıldı. 2006-2007’de kayıplar yaşadı. 2006’da ABD operasyonunda öldürülen Zerkavi’nin yerine Ebu Hamza el Muhacir lider oldu. Daha sonra örgütün iki lideri, Ebu Muhammed Golani ile Ebu Bekir el Bağdadi, Suriye’ye geçti. El Kaide lideri, El Bağdadi’yi görevinden aldı. Bunu kabul etmeyen Bağdadi, Zevahiri’ye yakın El Kaide unsurlarını yok etti.
 </p>
 <p>
  Bağdadi, 2012’de Nusra Cephesi’yle Suriye’de aktifleşti. 2013’ün Şubat’ında Suriye’deki bu güçler IŞİD ve Nusra Cephesi diye ikiye ayrıldı. Irak El Kaide’sinin kurucusu kabul edilen Zerkavi, Felluce’de Usame bin Ladin’in yapmadığı bir şeyi yaparak açıktan çatışmaya girdi ve başarı sağladı. IŞİD’ciler daha çok Selefîliğin arkasına sığınarak bir halifelik veya Panislamcı bir devlet kurma gayesi etrafında toplanıyor.
 </p>
 <p>
  Irak’ta Maliki’nin Şii diktasının icraatları, IŞİD’in yayılmasında etkili olan önemli bir faktördü. Şu an, Irak ve Suriye’de faaliyet gösteren silahlı bir yapıya sahip. Irak, Suriye, Filistin ve Ürdün topraklarını içine alan bölgede bir devlet kurmayı amaçlıyor. Suriye, Irak, Lübnan ve Afganistan’da yönetim merkezleri olduğu bilinen IŞİD’in silahaltında aktif savaşan 35 bine yakın militanı, yüz binlerce de sempatizanı bulunuyor. Her kıtada kendisine biat eden örgütler var.
 </p>
 <p>
  Bölgedeki Sünni din adamları ve kanaat önderleri, IŞİD gibi yapılar ön plana çıkarılarak uzun süredir etkisiz hâle getiriliyor. Çatışma kabiliyetlerini geçmişinde farklı ülkelerde tecrübesi olan asker kökenli kişilerden alıyor. Burada Saddam’ın ordusundaki askerlerin de ciddi rolü var.
 </p>
 <p>
  Avrupa kökenli militanlar, örgütün propagandasını internet üzerinden yapıyor. Propagandayı ve algı yönetimini çok iyi kullanan örgütün görünenin dışındaki yapısı ve bağlantıları hakkında özel istihbarat birimleri dışında çok kimse detaylı bilgiye sahip değil.
 </p>
 <p>
  Dünyada IŞİD’e katılan birçok insan var. Türkiye de militan devşirilen ülkelerden birisi. Marmara ve Güneydoğu Anadolu bölgelerindeki şehirlerde etkin bir şekilde yer alan örgütün Ankara Hacıbayram’dan Gaziantep’e, Adıyaman’dan İstanbul’a kadar birçok hücresinin ortaya çıkması da bunu doğruluyor.
 </p>
 <p>
  Nasıl oldu da bu örgüt kısa sürede bu denli etkinleşti? Son iki genel seçim öncesi bir anda Türkiye’de eylemlere başlayan örgüt, Diyarbakır, Suruç ve Ankara saldırılarıyla adından söz ettirmeye başladı. Saldırganların Adıyamanlı olmaları, saldırı organizasyonlarının Gaziantep’te yapılması ise gözleri bu iki ile çevirdi.
 </p>
 <p>
  <img alt="" src="http://web.archive.org/web/20160211050256im_/http://medya.aksiyon.com.tr//aksiyon/2016/01/19/574555.jpg "/>
 </p>
 <p>
  7 Haziran 2015 genel seçimlerinden önce Diyarbakır’da HDP mitingindeki bombalı saldırıyı yapan IŞİD mensubu Orhan G. Gaziantep’te yakalandı. Ankara’daki intihar saldırısının faili Adıyamanlı bombacının lojistik desteği Gaziantep’ten aldığı ortaya çıktı. Olaylar sonrası yapılan operasyonlarda Gaziantep’te IŞİD’e ait 150 kilo C4 patlayıcının yanında birçok intihar yeleği ele geçirildi. Gaziantep’in zengin muhitlerinde kiraladıkları garajlarda bomba yapımında kullanılan tonlarca malzeme, TNT kalıpları ele geçirildi. Yine Antep’te polisin ‘dur’ ihtarına uymayarak kaçan IŞİD üyelerinin de İstanbul’da siyasi bir partinin il başkanlığına bombalı saldırı planladıkları ortaya çıktı.
 </p>
 <p>
  IŞİD’in sözde ‘Antep Emiri’ olduğu iddia edilen Yunus D.’nin bilgisayarında ele geçirilen belgeler arasında Antalya’da düzenlenen G-20 Zirvesi’nin hedef listesinde yer aldığı belirlendi. Fransa’nın başkenti Paris’teki terör saldırısının kilit isimlerinden Ahmad el Mohammad’ın Kilis üzerinden Gaziantep’e geldiği ve buradan da İzmir’e geçtiği öne sürüldü. Ayrıca IŞİD Gaziantep’te işi o kadar ileriye götürmüştü ki şehirde kendisine ait para dahi basmaya başladığı ortaya çıktı.
 </p>
 <p>
  Baş döndüren bir şekilde tüm bunlar olurken Anadolu’nun kendi hâlindeki Adıyaman, Kilis, Gaziantep gibi şehirlerinde şu aralar doğal bir korku hâkim. Herkes neler olduğunun farkında ama konuşmaya cesaret edemiyor. Bu örgütü masum görenlerin sayısı azımsanmayacak denli çok. Hatta sadece canı yananlar dertli. İşte bunlardan biri olan gözü yaşlı işçi emeklisi amca, avcunun içinden kayıp giden oğluyla ilgili şu bilgileri veriyor: “Onlarla tanıştıktan sonra ilk aylar her şey normaldi, namaza başlaması bizi sevindirmişti. Dinî sohbetler falan derken bir müddet sonra oğlum değişmeye başladı. Sonra öğrendim ki sınırı geçip gidecek. Eşyalarını hazırlamış. O dernek üzerinden IŞİD’e katılmış. Devletin tüm birimlerine gittim. Kimse bana yardımcı olmadı. En son emniyet bana ellerinden bir şey gelmediğini, yapılacak bir şeyin olmadığını söyledi.”
 </p>
 <p>
  Diyarbakır’da HDP mitingini kana bulayan Orhan Gönder’in ailesi de çocuklarının kaybolması ile ilgili birçok yere başvurduklarını ve sonuç alamadıklarını kamuoyuna açıklamıştı. Gözü yaşlı acılı anne Hatice Gönder, Başbakan Ahmet Davutoğlu’yla dahi görüştüğüne ancak IŞİD’e katılan oğluyla ilgili bir şey yapılmadığına dikkat çekmişti.
 </p>
 <p>
  <strong>
   HER KITADAN KATILAN VAR
  </strong>
 </p>
 <p>
  <img alt="" src="http://web.archive.org/web/20160211050256im_/http://medya.aksiyon.com.tr//aksiyon/2016/01/19/574556.jpg "/>
  Gaziantep’teki Karayılan, Karşıyaka, Çıksorut, Göllüce, Şehreküstü, Ünaldı ve Perilikaya başta olmak üzere birçok mahalleden Suriye’ye savaşmaya gidenler ve IŞİD’e katılanlar var. Bu mahallelerin yakın geçmişte de sicillerinin kabarık olduğu görülüyor. Bugünlerde farklı örgütlere kucak açan bu mahalleler 2000’li yıllarda Türkiye’yi kasıp kavuran Hizbullah’ın en güçlü olduğu illerin başında yer alan Gaziantep’in varoşları. O dönem emniyet güçlerinin yaptığı başarılı operasyonlarda şehrin hem varoşlarında hem de zengin muhitlerindeki villalarda ortaya çıkan cesetler, uzun süre kamuoyunu meşgul etmişti.
 </p>
 <p>
  Güvenlik güçlerinin yaptığı operasyonlarla liderlerinin etkisiz hâle getirildiği mahallerde, örgütün tabanı hâlâ diri. Buradaki halkı bu tür örgütlerin elinden kurtaramayan devlet, ne yazık ki vatandaşı bir örgütün kucağından alıp bir başkasının kucağına terk etmiş. IŞİD, Hizbullah’ın tabanını kısa sürede kendine adapte etmiş. İnsanın girince kaybolduğu mahalleler, Gaziantep nüfusunun yarısını oluşturuyor. Spor salonlarının ve kütüphanelerin bulunmadığı, ciddi sosyal alan eksikleri olan, camilerin sadece vakit namazlarında işlev gördüğü bu mahallelerde faaliyet gösteren gruplar, insanlara en zayıf yönleri olan inançlarından yaklaşıyor.
 </p>
 <p>
  Dar sokaklarda dolaşırken karşılaştığımız birçok derneğin camının üzerinde “Suriyeliden ücretsiz Arapça dersi”, “Tecvitli Kur’an’ı Kerim öğretilir” gibi ilanlarla karşılaşıyoruz. Kapısının önünde insanların olduğu bu derneklerden birine yaklaşıp üyeleriyle tanışıyor ve sohbet ediyoruz. Bir müddet sonra bize ücretsiz kitaplar hediye ediyorlar. Biraz inceliyoruz. Tamamen ayet ve hadislerden müteşekkil bu kitapların yazarları belli değil. Kitaplar daha çok İslamiyet’in temel prensiplerinden bahsediyor.
 </p>
 <p>
  Türk Silahlı Kuvvetleri (TSK) Türkiye’de yakalanan IŞİD mensuplarıyla ilgili haftada en az birkaç kez internet sitesinden bilgi paylaşıyor. Bu bilgilerde en fazla IŞİD militanının Gaziantep’te gözaltına alındığı yer alıyor. TSK’nın ve Gaziantep Valiliği’nin verdiği bilgilere göre Gaziantep-Suriye sınırından geçip IŞİD’e katılmak isteyen yabancı uyruklular arasında Trinidad ve Tobago’dan Kırgızistan’a, Nijerya’dan Norveç’e kadar dünyanın çeşitli ülkelerinden insanlar yer alıyor. Özellikle de Afganistan ve Çeçenistan gibi sıcak çatışmaların olduğu Müslüman ülkelerden gelen cihatçılar var. Ancak yakalanan IŞİD mensuplarının büyük bir çoğunluğu ya serbest bırakılıyor ya da sınır dışı ediliyor. Şehrin Suriye’ye sınırı var. Dünyanın dört bir yanından kara, hava ve tren yoluyla şehre gelen örgüt yanlılarının burada buluştukları aracılar vasıtasıyla küçük gruplar hâlinde Suriye’ye geçtikleri biliniyor.
 </p>
 <p>
  Örgüt, hayatını devam ettirebilmek için iki şeye sımsıkı sarılmış durumda: petrol ve silah. Silahlarını, yağmaladığı askerî depolardan, uluslararası silah kaçakçılarından tedarik ediyor. Petrol kuyuları ise en önemli gelir kaynağı. Çıkarttığı petrolü uluslararası kaçakçıların ve bazı devletlerin gizli yapıları vasıtasıyla satmayı başarıyor. Hatta İngiliz The Guardian gazetesi, Suriye’de mayıs ayında Amerikan komandoları tarafından düzenlenen bir operasyonda öldürülen Ebu Seyyaf isimli bir IŞİD yöneticisinin evinden çıkan belgeler ışığında bu durumu detaylı bir şekilde yazmıştı. IŞİD’in petrol ticaretinden sorumlu Ebu Seyyaf isimli Tunuslu militanın evinde yüzlerce flaş bellek ve belge ele geçirildiğini aktaran gazetenin iddiasına göre  IŞİD’in Ebu Seyyaf’ın ölümü öncesinde günlük petrol geliri 1-4 milyon doları buluyordu ve bu petrolün müşterileri arasında Türkler de bulunuyordu. Ebu Seyyaf’ın öldürülmesinin ve Türkiye’nin IŞİD’e karşı daha sert politikalar izlemeye başlamasının ardından ise bu ticaret büyük oranda kesintiye uğradı.
 </p>
 <p>
  Dünyanın birçok ülkesinde kanlı eylemler düzenleyen IŞİD Türkiye’ye de saldırdı. Ancak, bu saldırıların hedefleri neydi, sorusu cevaplanabilmiş değil. Bir dönem sınır illerimizdeki sokaklarda rahatça görüntülenen IŞİD mensupları ulusal ve uluslararası birçok medya organında haber yapıldı. Örgüt, Türkiye’nin çeşitli yerlerinde bayram ve cuma namazlarını videoya çekerek sosyal medyada paylaşacak kadar rahat hareket ediyordu. Bunlardan biri de iki yıl üst üste İstanbul Ömerli’deki piknik alanında kılınan bayram namazının görüntüleriydi. Hatta bizzat örgüt yöneticilerinden Türkiye’de rahat olduklarına dair uluslararası medya organlarına röportaj verenler çıktı.
 </p>
 <p>
  IŞİD mensupları, Niğde’nin Ulukışla ilçesinde 20 Mart 2014’te 1 astsubay ve 1 polisi şehit etti. 3 IŞİD militanının duruşmalara getirilmemesine şehit yakınları tepki gösterdi. Sanıkların kendilerine gösterilmemesine isyan eden şehit polis Adem Çoban’ın babası Mevlüt Çoban, “Birçok duruşma yapıldı, hâlen ortada yoklar. Son duruşmada görüntü de kalmadı. Bizi atlatıyorlar. Burada yattıklarından kuşkuluyuz. Muhakkak takas oldu.” iddiasında bulundu.
 </p>
 <p>
  <img alt="" src="http://web.archive.org/web/20160211050256im_/http://medya.aksiyon.com.tr//aksiyon/2016/01/19/574557.jpg "/>
 </p>
 <p>
  IŞİD, 11 Haziran 2014’te Türkiye’nin Musul Başkonsolosluğu’nu basarak başkonsolosu ve 49 çalışanı rehin aldı. Yapılan yoğun pazarlıklarla IŞİD, rehineleri 20 Eylül 2014’te serbest bıraktı. 4 ay kamuoyunu meşgul eden bu olayla ilgili yetkililer hiçbir detay vermedi.
 </p>
 <p>
  Sonra IŞİD sırasıyla, 6 Ocak 2015’te Sultanahmet’teki Emniyet Turizm Şube Müdürlüğü’ne canlı bombayla saldırdı, 1 polis şehit oldu.  18 Mayıs 2015’te HDP’nin Adana ve Mersin il binalarına eş zamanlı bombalı saldırı düzenledi. 5 Haziran 2015’te HDP Diyarbakır mitingini kana buladı. Saldırıda 4 kişi öldü, 402 kişi yaralandı.
 </p>
 <p>
  20 Temmuz 2015’te Suruç’ta 32 kişinin hayatını kaybettiği canlı bomba saldırısının akabinde 10 Ekim 2015’te 109 kişinin hayatını kaybettiği Ankara saldırısını yaptı. 7 Haziran seçimleri sonrası kan gölüne dönen Türkiye’de korku imparatorluğu insanları âdeta esir aldı. Hükümete muhalif kesimlerde uzun süre tartışmalar yaşandı ama hiçbiriyle ilgili net cevaplar verilemedi.
 </p>
 <p>
  IŞİD son olarak da İstanbul’da Sultanahmet Meydanı’nı kana buladı. 1988 doğumlu Suudi Arabistan uyruklu Nabil Fadlı isimli ‘canlı bomba’, kısa bir süre önce Suriye’den ülkeye girdi ve Alman turist kafilesini hedef aldı. Saldırı sonrasında 11 kişi hayatını kaybetti, 15 kişi de yaralandı.
 </p>
 <p>
  Örgütün Türkiye’de en fazla tartışılan adımlarından biri de sınır dışındaki tek toprak parçamız olan Süleyman Şah Türbesi’yle ilgiliydi. Türbe, IŞİD havaya uçuracak korkusuyla Türkiye tarafından havaya uçuruldu. Türkiye türbeye Kobani’deki PYD güçlerinden de destek alıp gitmişti.
 </p>
 <p>
  O dönem birçok uzman, “Kimse Türkiye’nin gücünü test etmeye cüret etmemeli. Kobani düştü düşüyor.” söylemlerini hatırlatarak, PKK/PYD’nin Kobani’de egemenliğini pekiştirdiği, önündeki engellerden biri olan Süleyman Şah’taki Türkiye egemenliğinin sona erdirildiği yorumunu yaptı. Toprak kaybı ise başarılı bir geri çekilme diye değerlendirilerek tarihe geçti.
 </p>
 <p>
  İstanbul Cumhuriyet Başsavcılığı, terör örgütü IŞİD’in Türkiye’deki yapılanmasına yönelik bir iddianame hazırladı. 315 sayfalık iddianame İstanbul 13. Ağır Ceza Mahkemesi tarafından kabul edildi. IŞİD’den mağdur olan ailelerin şikâyetlerinin yer aldığı iddianamede IŞİD’le ilgili önemli detaylar yer alıyor.
 </p>
 <p>
  Terör saldırısını yapan şahısların Suriye’den illegal yollardan sınırı geçerek Türkiye’ye geldiği bilgisinin yer aldığı iddianamede şüphelilerden İlyas Aydın’ın, IŞİD terör örgütüne katılan ya da katılacak olan şahısların geliş ve gidişlerini organize ettiğinin anlaşıldığı belirtiliyor. İddianamede örgütün eylemleriyle ilgili ayrıntılar da var. Türkiye dışında çatışan IŞİD’e katılmak üzere Türkiye’ye gelen şahısların kim tarafından ve nasıl karşılandığı, nerede kaldıkları hakkında bilgiler verilen iddianamede, çatışma bölgelerinden yaralı olarak gelen şahısların tedavilerinden malzeme tedarikine kadar ayrıntılı bilgiler yer alıyor. Ayrıca örgüte kazandırılan elemanlar ve örgütün mali işlerinin kimler tarafından nasıl takip edildiği anlatılıyor.
 </p>
 <p>
  <img alt="" src="http://web.archive.org/web/20160211050256im_/http://medya.aksiyon.com.tr//aksiyon/2016/01/19/574558.jpg "/>
 </p>
 <p>
  <strong>
   IŞİD İÇİN KİM NE DEMİŞTİ?
  </strong>
 </p>
 <p>
  Cumhurbaşkanı Recep Tayyip Erdoğan 13 Haziran 2014 tarihinde IŞİD için ‘unsur’ kelimesini kullandı. Böylece birçok yetkili IŞİD için ‘unsur’ dedi. Daha sonra Erdoğan 31 Ekim 2014’te IŞİD yerine ‘DEAŞ’ı kullanmaya başladı. Bir müddet sonra da hükümet yetkilileri IŞİD’in yani DEAŞ’ın önüne terör örgütü ibaresini eklemeye başladı. Dönemin dışişleri bakanı Ahmet Davutoğlu, 2014’ün Ağustos ayında “IŞİD radikal, terörize bir yapı olarak görülebilir ama katılanlar arasında Türkler, Araplar, Kürtler vardır. Oradaki yapı, daha önceki hoşnutsuzluklar, öfkeler büyük bir cephede geniş bir reaksiyon doğurdu.” derken başbakan olduktan sonra 12 Ekim 2015’te, “Elimizde canlı bombacıların listesi var. Ama eylem yapmadan onları tutuklayamayız.” ifadelerini kullandı.
 </p>
 <p>
  Eski Başbakan Yardımcısı AKP Milletvekili Emrullah İşler de HDP’nin Kobani’yle ilgili çıkışları esnasında “Türkiye’nin huzuruna kastedenler herhâlde yaptıklarıyla övünüyorlardır. Yine canlara kıydılar, yine anaları ağlattılar. Kafası taşla ezilerek öldürülen gencin suçu neydi? Bunu yapanların eline IŞİD su dökemez. IŞİD öldürüyor ama işkence bari yapmıyor.” açıklamasını yapmıştı.
 </p>
 <p>
  “IŞİD’e destek vermeyin dedik, Ahmet Bey çıkıp ‘Bunu söylemek vatan hainliğidir’ dedi. IŞİD’e destek verdiklerini bütün dünya biliyor.” sözleriyle konuşmasına başlayan CHP lideri Kemal Kılıçdaroğlu Ekim 2014’te, hükümete IŞİD’le ilgili uzun ve sert suçlamalarda bulundu: “Belge mi istiyorsun sen? İşte silahları götüren şoförlerin ve savcıların ifadeleri. Belge mi istiyorsun Ahmet Davutoğlu? Al sana belge. Cumhuriyet Başsavcılığı Adana. Savcının ifadesi. Terör örgütlerine silah gönderildiğine dair. Başka resmî bir belge de silahları götüren şoförlerin ifadeleri. Madem insani yardım malzemesi götürüyorsun, bu TIR’lara neden yasak geliyor? Yayımlanması yasak. Hani insani yardımdı?.. IŞİD petrol satıyor, günde 2 milyon dolarlık. Kime satıyor bunu? Ankara’da, İstanbul’da, Gaziantep’te IŞİD’e eleman devşiren ofisleri var.”
 </p>
 <p>
  IŞİD’in başta İstanbul olmak üzere birçok yerde cuma ve bayram namazlarında toplanıp amaçlarını kamuoyuyla sosyal medya üzerinden paylaşmaya başlamasına da muhalif vekillerden tepki gelmişti. CHP Genel Başkan Yardımcısı Sezgin Tanrıkulu ve CHP İzmir Milletvekili Erdal Aksünger IŞİD’e yakın olduğu iddia edilen bu grupların İstanbul Ömerli’de cihat çağrısı yapmasını 2014’te Meclis’e taşımış ve soru önergeleri vermişti. Ancak hükümet kanadından tepki gelmedi.
 </p>
 <p>
  IŞİD’in yapılanmasıyla ilgili detaylı bilgi veren MHP Gaziantep Milletvekili Prof. Dr. Ümit Özdağ, Gaziantep’in önemli bir lojistik merkezi, hareket merkezi ve aynı zamanda eleman devşirme merkezi olduğuna dikkat çekiyor. IŞİD’in neler yaptığını detaylarıyla bildiklerini kaydeden Özdağ, şu bilgileri paylaşıyor: “El Nusra da aynı yapılanmayı burada yapmıştı. Her ikisine de devlet ile AKP hükümeti farklı alanlar ayırmış. IŞİD’in Türkiye içerisinde örgütlenmesini sağlayan, önünü açan, örgüte hoşgörüyle yaklaşan, iyilik yapan AKP olmuştur. Ondan dolayı IŞİD, Gaziantep üzerinden başlayıp İstanbul’a kadar uzanan uyuyan hücreler ağı kurabilmiştir. Türkiye’den kaç kişinin gittiğinin, hangi ailelerin gittiğinin, hangi semtlerde hangi büroların açıldığının, hangi büroların üzerinden hangi yardımların götürüldüğünün farkındayız.”
 </p>
 <p>
  İç kamuoyunda bunlar olurken başta ABD ve Rusya olmak üzere son birkaç ayda dünyanın birçok ülkesi, IŞİD’in Türkiye bağlantıları ve IŞİD petrolü hakkında çok ciddi iddialar ortaya attı ve atmaya devam ediyor. Bugün gelinen noktada IŞİD’in geleceği ABD, Avrupa ve Rusya’nın Suriye politikasıyla doğru orantılı seyrediyor.
 </p>
 <p>
  Beşşar Esed ve Rusya’nın ortak tavrı özetle “Biz olmazsak, IŞİD olur, Suriye paramparça olur” şeklinde. Amerika Birleşik Devletleri’nin yakın geçmişte bölgedeki kötü anıları, Batılıların bir bataklığa girmek istememeleri, Avrupa’yı saran göç dalgası, Suriye topraklarında yeni bir Kürt devleti hesapları, Türkiye’nin sıfır sorundan sıfır komşuya giden ve ne yaptığını tam bilememesi gibi etkenler, IŞİD’in diri kalmasını sağlıyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/teror/icimizdeki-isid_553621), [web.archive.org (arşiv bağlantısı)](http://web.archive.org/web/20160211050256/http://www.aksiyon.com.tr:80/teror/icimizdeki-isid_553621)
