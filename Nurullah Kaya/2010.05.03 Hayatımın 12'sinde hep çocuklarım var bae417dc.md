# Hayatımın 12’sinde hep çocuklarım var

*Nurullah Kaya 2010.05.03*

<font class="agenda2NewsSpot">
 12 yıllık evli ve iki çocuk sahibi millî okçu Zekiye Keskin Şatır, “İster sporcu ol, ister kariyer sahibi, anne olduğun zaman hiçbir şeyin önemi olmuyor.” diyor.
</font>
<font class="newsDetail">
 <p class="MsoNormal">
  Çocuk, eş, iş, ev derken bir de antrenmanlara vakit ayırmak zorunda kalan sporcu annelerin hayli zor ve bir o kadar da ilginç yaşam hikâyeleri var. İşte o annelerden biri de Zekiye Keskin Şatır. Okçuluk Millî Takımı’nın değişmez isimlerinden Şatır’ın 12 yıllık mutlu bir evliliği var. Başarılı sporcunun Selin ve Serra adlarında 2 kız çocuğu bulunuyor. Her kadının bu duyguyu hissetmesi gerektiğinin altını çizen Şatır, anneliğin, bütün makamların üstünde olduğuna dikkat çekiyor. “İster sporcu ol, ister kariyer sahibi, anne olduğunuz zaman hiçbir şeyin önemi olmuyor. Sahada hedefi 12’den vurmaya odaklanıyorsunuz; ama hayatınızın 12’sinde hep çocuğunuz ya da çocuklarınız bulunuyor. Bu şekilde daha mutlu, huzurlu ve güçlü oluyorsunuz.” diyen millî sporcu, anne olarak sporculuğun zor olduğunu; ancak sporla da hayata bağlılığının arttığını dile getiriyor.
 </p>
 <p class="MsoNormal">
  -Anne olduktan sonra spor kariyeriniz değişti mi?
 </p>
 <p class="MsoNormal">
  Spor yaparken daha cesaretli oluyorsunuz. Çünkü çocuklarınız size güç veriyor. Benim spor kariyerim anne olduktan sonra daha da yükseldi. Üst düzey spor yapan bayanlar, çocuk yapmayı ertelemesinler. Çünkü anne olmak sporu bırakmak anlamına gelmiyor. Biraz ara verip devam etmek kondisyona zarar vermiyor. Kararlı ve istekli olmak çok önemli.
 </p>
 <p class="MsoNormal">
  -Bebeklerinizle sporu yürütebildiniz mi?
 </p>
 <p class="MsoNormal">
  Her iki bebekten sonraki ilk zamanlar hiç kolay olmadı. Doğumdan sonra antrenmanlarda çok yoruluyordum. Bebeğim 2 saatte bir acıktığı için devamlı onun yanına gidip geliyordum. Ayrıca, titiz bir anne olduğum için aksaklık olmasın diye fazla yıpranıyordum, çok şükür karşılığını aldım.
 </p>
 <p class="MsoNormal">
  -Çocuklarınızın bakımında yardım aldınız mı?
 </p>
 <p class="MsoNormal">
  Anneye yardımcı kişi veya bakıcı son derece önemli. Kayınvalidem benim için ciddi bir avantajdı. Kayınvalidemin kreşte çalışmış olması ve çocuk bakma konusunda aynı fikirleri paylaşmamız, spor yapmamı kolaylaştırdı. Bu yüzden çocuklarımı çok rahat başka birine emanet edebiliyordum. Annem de yakınımdaydı. Gerektiğinde o da yardımcı oldu. Çocuklarım sevgi dolu bir ortamda büyüdü, ben de spora devam edebildim. İnsanın severek yaptığı bir işi anne olduğunda aniden bırakması çok zor. Üst düzey sporcu olmak için çok fedakârlık yapılıyor, uzun yıllar geçiyor. Hem anne hem sporcu olmak zor ve yorucu; ama imkânsız değil. Çok çalışarak ve isteyerek başarılabilir. Bu şekilde çocuklar, ileride gurur duyacakları bir anneye sahip olabilirler.
 </p>
 <p class="MsoNormal">
  -Eşiniz de sizin gibi sporcu. Evde işler daha zor olmuyor mu?
 </p>
 <p class="MsoNormal">
  Sporla birlikte mutlu bir aile yaşantımın olmasında eşim Serdar Şatır’ın katkısı çok büyük. 12 yıllık evlilik hayatımda benimle aynı sporu yapan eşim, yeri geldi arkadaşım, yeri geldi eşim, yeri geldi antrenörüm oldu. Verdiği desteği hiç eksiltmedi. Çocuklarıyla çok ilgili bir baba olduğu için yüküm daima hafifledi. Sporu bırakmak istediğim zamanlarda beni motive etti. Eşlerin desteği çok önemli, tek taraflı sporu devam ettirmek gerçekten çok zor. Allah eşimden razı olsun.
 </p>
 <p class="MsoNormal">
  -Çocuklarınız spor yapmanızı kabullendi mi?
 </p>
 <p class="MsoNormal">
  Çocuklar bebekken (2 aylık) spor yapmaya başlanırsa, çocuk bu işi hayatın normal süreciymiş gibi algılıyor. Çok küçükken gördükleri için kabullenmeleri zor olmadı. Fakat büyüdükçe sorun çıkarmaya başladılar. Benden ayrılmak onlar için zor olmaya başladı. Artık ayrılmak istemediklerini dile getiriyorlar. 2 sene ara vermiştim, fakat 3 ay önce tekrar başladım. Hem benim için hem kızlarım için zor oldu. Ama istedikten ve fedakârlık yaptıktan sonra Allah yardım ediyor. Aslında anne için de sporunu devam ettirmek kendi sağlığı açısından önemli. Mutlu bir anne, ailesini de mutlu edebilir.
 </p>
 <p class="MsoNormal">
  -Kızlarınız ok atmak istiyor mu?
 </p>
 <p class="MsoNormal">
  Kızlarım sporun içinde büyüyor. Şu an okula giden Selin, ok atmaya başladı. Eğer kendisi isterse desteklerim, ama yapsınlar diye de zorlamam. Spor yapıp yapmamaları kendi tercihleri.
 </p>
 <p class="MsoNormal">
 </p>
 <p class="MsoNormal">
  Ok atmaya 16 yaşında başladı
 </p>
 <p class="MsoNormal">
  Zekiye Keskin Şatır, okçuluğa, 16 yaşındayken okullarına gelen bir antrenör sayesinde başlamış. İlk bir ay kimsenin eline ok ve yay verilmezmiş, sadece lastikle alıştırmalar yapılırmış. Ama yeteneğinden dolayı daha ilk günden onun eline oku tutuşturmuşlar. Şatır, o günleri gülümseyerek hatırlıyor ve o zamanlar antrenörünün kendisi için “Geleceğin Avrupa şampiyonu olacak” dediğini anlatıyor. Her ne kadar okçuluk yüzünden gençlik yıllarını arkadaşları kadar rahat geçiremese de o seçtiği yoldan çok memnun. Bugün eşi de kendisi de Anafen Koleji Spor Kulübü’ne bağlı olarak yarışıyor. İstanbul Ümraniye Atatürk Anadolu Teknik ve Endüstri Meslek Lisesi’nde de beden eğitimi öğretmenliği yapıyor.
 </p>
 <p class="MsoNormal">
  <span>
  </span>
 </p>
 <p class="MsoNormal">
  2008 Pekin’de çocuğu olan tek Türk sporcuydu
 </p>
 <p class="MsoNormal">
 </p>
 <p class="MsoNormal">
  2008 Pekin Olimpiyatları’nda okçulukta Türkiye’yi bayanlarda temsil eden tek sporcu olan Zekiye Keskin Şatır, oyunlara 2 çocuğundan uzakta hazırlanmış. Olimpiyatlarda Türkiye adına yarışan sporcular arasında anne olan tek sporcu Şatır, çocuklarının, farkında olmasalar da kendisi için büyük fedakârlık yaptıklarını belirtiyor. Daha önce 2000 Sydney ile 2004 Atina Olimpiyatları’nda da millî formayı giyen Şatır,
  <span>
  </span>
  ‘’Olimpiyatlara genellikle Antalya’da hazırlandım. Kızlarıma İstanbul’da anneanneleri baktı. Eşim de okçu olduğu için kamp ve yarışmalar nedeniyle çocuklarla fazla ilgilenemiyor. Kamp yoğunluğu nedeniyle ayda 5-6 gün çocuklarımı görebiliyordum. Onları çok özlüyordum. Çocuklar için de zor oluyordu. Benim için farkında olmasalar da fedakârlık yapıyorlar. Yarışmalarda kazanınca da seviniyorlar.” diyor.
 </p>
 <p class="MsoNormal">
  <span>
  </span>
 </p>
 <p class="MsoNormal">
  Bebek tekme attı, hedefi şaşırdı
 </p>
 <p class="MsoNormal">
 </p>
 <p class="MsoNormal">
  Zekiye’nin anne olduktan sonra yaşadığı birçok unutulmaz hatırası var. Onlardan biri, ikinci çocuğuna hamileyken (7 buçuk aylık) katıldığı 2005 Akdeniz Oyunları. Millî sporcu, ilk hamileliği tehlikeli geçtiği için, uzun süre spordan ayrı kalmış. Hatta 23 kilo birden almış. İkinci hamileliğinde benzer bir korkuyu yaşarken daha rahat bir süreç geçirmiş, hatta performansı dahi artmış. Antalya’da düzenlenen Uluslararası Altın Ok Okçuluk Şampiyonası’nda tam oku atarken bebeği karnını tekmelediği için hedefi şaşırmış. Aynı şey 2005 Akdeniz Oyunları’nda da başına gelmiş. Fakat bu tekmelere alışan Şatır, gümüş madalya kazanmış.
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-26662-271-hayatimin-12sinde-hep-cocuklarim-var.html), [web.archive.org (arşiv bağlantısı)](http://web.archive.org/web/20101120095942/http://aksiyon.com.tr/aksiyon/haber-26662-271-hayatimin-12sinde-hep-cocuklarim-var.html)
