# Hürrem’i sarayda unutmak!

*Gökhan Bacik 2011.05.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mazide görkemli yakınlık, coğrafyanın kıldığı zorunluluk gibi olumlu faktörlere rağmen Türkiye ve Ukrayna neden kültürel ve politik olarak birbirine uzak? Çünkü bizler Hürrem’i sarayda unuttuk!”
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Ukrayna parlamentosunun görkemli ve büyük salonlarının birinde Diyalog Avrasya Platformu (DA) tarafından düzenlenen Türk-Ukrayna ilişkileri hakkındaki toplantıda hemen herkes aynı noktanın altını çiziyor: Mazide görkemli bir yakınlık, coğrafyanın kıldığı zorunluluk gibi bütün olumlu faktörlere rağmen Türkiye ve Ukrayna neden kültürel ve politik olarak birbirine uzak? DA’nın eşbaşkanı Harun Tokak, popüler bir metaforla iki ülke arasındaki yetersiz düzeydeki ilişkiyi çok güzel özetledi: “Bizler Hürrem’i sarayda unuttuk!”
   </p>
   <p class="MsoNormal">
    Aslında Türkiye ve Ukrayna arasındaki zengin tarihsel geçmiş Hürrem Sultan ile sınırlı değil. IV. Mehmed’in annesi Hatice Tarhan Sultan, zaman zaman Osmanlı ordusuna hizmet eden Kazaklar. Daha yakın tarihe gelince Türkiye’nin ulusal bağımsızlık mücadelesine fiilen katkıda bulunan pek çok Ukraynalı diplomat. Mesela bunlardan mühim bir örneği İstanbul’un en zor günlerinde büyükelçi olarak şehirde bulunan Ukraynalı ünlü devlet ve bilim adamı Olaxander Lotockyi (1870-1939) hemen burada hatırlanmalıdır. Lotockyi hem Sultan Vahidettin nezdinde çalışmış hem de Anadolu’da yapılan mücadeleye her türlü katkıyı sunmuştur. Aynı şekilde ayakta kalmaya çalışan yaşlı Osmanlı son derece seçkin bir siyaset adamı olan Ahmet Muhtar Bey’i Kiev’e 1918 yılında elçi olarak tayin etmiştir. Kısacası Türkiye ve Ukrayna bölgede iki önemli ülke olarak son derece zengin bir tarihsel ortaklığa sahip.
   </p>
   <p class="MsoNormal">
    Ancak temel sorun da burada başlıyor. Bu zengin tarihe bakacak olursak bugünkü Türkiye-Ukrayna ilişkileri iki tarafı da tatmin edecek düzeyde değil. Bir taraftan AB-Rusya-Çin ekseninde büyük güç mücadelelerinin yaşandığı bir coğrafyada Türkiye ve Ukrayna’nın yakınlığının hem bir zorunluluk hem de taraflar için hayati önemde olduğu ortada duruyor. Türkiye ve Ukrayna gibi ülkeler yakın ilişkiler kurmazlarsa büyük bloklar üzerinden cereyan eden küresel siyaset içinde otonomilerini kaybetmek riskini yaşayacaklardır! Sonra Ukrayna tek başına Avrupa’ya giden doğalgazın neredeyse yarıdan fazlasını bir köprü olarak topraklarından geçiriyor. Aynı biçimde Ortadoğu ve Orta Asya-Kafkaslardan gelen enerji ise Türkiye üzerinden geçiyor. İki ülke Avrupa kıtasının enerji arzını sağlamakta. İki ülkenin enerji köprüleri olarak daha yakın ilişkiler içinde olması bir zorunluluk. Ve nihayet Ukrayna Hazar’ın kuzeyinden başlayan ve Baltıklara kadar uzayan alanı Türkiye’ye açan bir kapı hükmünde. Aynı biçimde Türkiye, Ukrayna’nın Ortadoğu ve güneye uzanan alana açılan kapısı. Özetlemek gerekirse küresel büyük trendlere bakarsak Türkiye ve Ukrayna’nın her alanda yakınlaşması her iki taraf için hem bir zorunluluk hem büyük faydalar sağlayıcı nitelikte.
   </p>
   <p class="MsoNormal">
    Türkiye ve Ukrayna yakın zamanda bir stratejik ortaklık konseptine imza attı. Kiev’deki Türkiye Büyükelçiliği’nin müsteşarı Berk Baran, vizelerin kaldırılması konusunun müzakere edildiğini de ifade etti. Bunlar güzel gelişmeler. Ancak Türkiye’de topyekûn -yani hem devlet hem sivil toplum olarak- Ukrayna algısının birkaç basamak yukarıya çıkarılması lazım. Ukrayna, Türk dış politikasının “çok öncelikli bir konusu” hâline gelmek zorundadır. Türkiye, bu ülke ile yakın zamanda gerekli sağlam ilişkileri kuramazsa uzun vadede AB, Rusya ve hatta Çin karşısında alacağı pozisyon konusunda zorlanacak. Aynı türden bir algı yenilenmesine sivil toplum düzeyinde de acil ihtiyaç var. Ukrayna’da başta Türk okulları ve çeşitli alanlarda yatırım yapan bir Türk iş adamı grubu bulunuyor. Bu bağlamda Türk-Ukrayna İşadamları Derneği’ni (TUİD) burada anmak gerekiyor. Ancak bütün olumlu faaliyetlere rağmen bir özeleştiri yapmak gerekiyor: Türk sivil sektörünün Ukrayna’daki kapasitesi bu ülkenin kültürel, siyasi ve ekonomik profiliyle paralel değil.
   </p>
   <p class="MsoNormal">
    Şunu açıkça belirtmek gerekmekte: Ukrayna, 19. yüzyılda önemli politik dönüşümler yaşamış ve siyasi potansiyeli bağlamında istediği zaman Avrupalı bir devlet muamelesi görmek imkânına sahip bir ülkedir! Meseleye buradan bakacak olursak Türk sivil toplum kuruluşlarının bu ülkeye en kısa zamanda bir üniversite açma zorunluluğu bulunmaktadır. Özellikle bir üniversite olmaksızın Ukrayna’nın kültürel, entelektüel ve siyasi kapasitesine paralel bir varlık göstermek bu ülkede neredeyse imkânsız.
   </p>
   <p class="MsoNormal">
    (*) Doç. Doktor, Zirve Üniversitesi Öğretim Üyesi, Orta Doğu Stratejik Araştırmalar Merkezi (OSAM) Direktörü
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29532-hurremi-sarayda-unutmak.html), [web.archive.org (arşiv bağlantısı)](http://web.archive.org/web/20140413075908/http://www.aksiyon.com.tr:80/aksiyon/haber-29532-hurremi-sarayda-unutmak.html)
