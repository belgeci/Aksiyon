# Suriye Türkiye ilişkilerinde sonbahar

*Gökhan Bacik 2011.08.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <span>
    İki ülke arasındaki “Yapısal sorunları görme, ticarete devam et” siyaseti bir süre daha devam edebilirdi. Ancak oyunu bozan ne Türkiye ne Suriye oldu. Esas faktör, Tunus ve Mısır’da başlayan Arap Baharı idi.
   </span>
  </font>
 </div>
 <div id="newsText">
  <font class="detail-text">
   <p>
    <p class="BasicParagraph">
     <span>
      2000’lerin başında Türkiye ve Suriye ikili ilişkilerde yeni bir döneme girdiğinde, Ortadoğu’da bunun alışılmadık bir model olduğu konusunda hemen herkes görüş birliğindeydi. Suriye neredeyse tamamen dünyadan izole olmuş bir ülke görünümündeydi. ABD, 1979’da Suriye’yi terörü devlet düzeyinde destekleyen ülke olarak ilan etmişti. Baba Hafız Esed’in ölümünden sonra iktidara getirilen doktor oğlu Beşşar, ülkesini eldeki imkânlarla bu izole durumdan kurtarmak istiyordu. Ankara devreye girene kadar Beşşar Esed, Arap Birliği’nin bir-iki toplantısı dışında neredeyse hiçbir ciddi dış ziyaret yapmamıştı. Türkiye koridoru, Suriye’yi kısa zamanda uluslararası sisteme geri döndürdü. Suriye, Türkiye üzerinden eskisiyle kıyaslanmayacak kadar yüksek bir meşruiyetle uluslararası sisteme katılmaya başladı. Türkiye üzerinden geliştirilen ilişkiler Suriye’nin dünyada ‘normalleşen’ ülke statüsü kazanmasına yol açtı. Bunun bir parçası olarak ABD, 2005’ten itibaren atama yapmadığı Şam’a bir büyükelçi tayin bile etti. Lübnan Başbakanı Hariri suikastına müdahil olduğu gerekçesiyle Bush yönetimi Şam’daki büyükelçisini geri çekmişti. Kısacası, 2000’lerin başından itibaren Türkiye, Suriye’ye başka hiçbir ülkenin veremeyeceği bir imkân sundu: Uluslararası camiaya meşru olarak katılmak!
     </span>
    </p>
    <p class="2011yenimetin">
     <span>
      Türkiye açısından ise Suriye, iki temel önemi haizdi. İlk olarak, Türkiye’nin Arap dünyasına çıkış kapısıydı. Dahası Ankara, bölgede yapmak istediğini gösterecek başarılı bir model kurmak zorundaydı. Ankara-Şam modeli kısa zamanda Ortadoğu’da parmakla gösterilen bir ilişki türü hâline geldi. İkinci olarak, Türkiye kendi iç reformlarını yapmaktaydı ve şiddetle yeni pazarlara ihtiyacı vardı. AK Parti hükümeti, iç politikada eski politik-finansal koalisyona yenilmemek için kısa zamanda kendisini destekleyen yeni orta sınıflara alternatif pazarlar açmak zorundaydı.
     </span>
    </p>
    <p class="2011yenimetin">
     <span>
      Ancak bütün olumlu ilerlemeye rağmen Ankara-Şam ilişkilerinde yapısal bir sorun vardı. Bu sorun şuydu: Türkiye, bazı sıkıntılara rağmen demokratik ve pazar ekonomisine dayanan, üstelik uzun süredir Batı blokunda yer alan bir ülkeydi. Buna karşılık Suriye otoriter, ekonomik ilişkilerini bir tür sosyalist mantıkla düzenleyen ve üstelik 1970’lerden beri Batı blokunun dışında yer almış bir ülkeydi. Daha kötüsü siyasal sistemde İslam’ın yeri ne olacak konusunda iki ülke tamamen birbirine zıt iki modeli takip etmekteydi. Peki, ayrı sistemlerin ürünü ve üyesi olan, üstelik birisi demokratik diğeri ise otoriter iki ülke ne kadar ileriye gidebilirdi?
     </span>
    </p>
    <p class="2011yenimetin">
     <span>
      İlk aşamada taraflar kritik konuları görmezden gelmeyi bir siyaset olarak benimsedi. Uzun sayılabilecek bir süre kimse, Suriye’nin otoriter rejiminden kaynaklanan sorunları görmedi, dile getirmedi. Türkiye’nin beklentisi şuydu: Suriye ile girilen yakın ilişkiler sonucu bu ülkenin makul bir zamanda dönüşmesi hesaplanmıştı. Bu hesaplamaya göre belirli bir olgunluk gerçekleşene kadar kimse perde arkasındaki yapısal sorunlardan ve farklardan bahsetmeyecekti! Esed’in kişisel olumlu tavırları, yaptığı atamalar, Otri ailesinin yükselişi gibi gelişmeler de esasen Türkiye’yi cesaretlendirdi. Makul bir zamanda Suriye’nin dönüşeceği hesabı tutuyor olarak görüldü. Ancak şu ihmal edildi: Şam, Türkiye ile ilişkileri kendi siyasetinin üzerine inşa edildiği temellere ulaşmayacak şekilde yönetmiştir. Türkiye ile yapılan ticaret başta Halep civarında yeni palazlanan tüccarlara faydalı olmakta, Suriye ekonomisi bir tür dünya ticareti ile ilişkiye girmekte ancak bunlara rağmen Suriye’nin üzerine inşa edildiği temel yapı korunmaktaydı. Şüphesiz, Şam rejimi kendini ve sınırlarını çok iyi bilmekteydi ve Türkiye etkisinin hiçbir zaman kırmızı alanlara ulaşmasına yol vermek istemiyordu.
     </span>
    </p>
    <p class="2011yenimetin">
     <span>
      “Yapısal sorunları görme, ticarete devam et” siyaseti, esasen bir süre daha devam edebilirdi. Ancak bu oyunu bozan ne Türkiye ne Suriye oldu. Esas aktörler, Mısır’da ve Tunus’ta sokağa dökülen insanlardı. Arapların sokaklarda devletlerinden hesap sormaya başlaması, bir süre sonra Suriye’de de etkisini gösterdi. Suriyeli Arapların da sokağa dökülüp Esed’i hesaba çekmek istemesiyle Şam ve Ankara arasındaki dikkatli oyun bozulmuş oldu. Çünkü Esed’in ordusu sokaklarda gösteri yapan insanları öldürmeye başlayınca, Ankara on yıldır sormadığı soruları sormak zorunda kaldı. Başbakan Erdoğan, bunu olabildiğince açık olarak şöyle ifade etti: “Bu katliamları yapanlarla dost olarak kalamayız!” Bir bakıma “Arap Baharı”, Ankara ve Şam’ın ustaca karanlıkta bıraktığı ve “sabırlı olalım, nasıl olsa zamanla çözülür” dediği hassas alanlara projektör tutmuştur!
     </span>
    </p>
    <p class="2011yenimetin">
     <span>
      Benzer bir durum, 1939’da Nikaragua’da diktatör Somoza şiddet kullanmaya başlayınca, bu otoriter yönetimi kendi menfaatleri açısından destekleyen ABD’nin başına gelmiştir. Dönemin ABD Başkanı Franklin D. Roosevelt, Somoza hakkında “Evet, Allah’ın belası bir diktatör olduğunu biliyorum; ancak ne yapalım ki bizim diktatörümüz.” demiştir. Ancak Suriye’de olaylar ilk başladığı andan itibaren Türkiye, siyasetini ahlaki bir çizgiye oturtmuştur. Yani Erdoğan, Roosevelt gibi davranmamıştır!
     </span>
    </p>
    <p class="2011arabaslik">
     <span>
      Ş
     </span>
     <span>
      imdi ne olacak?
     </span>
    </p>
    <p class="2011yenimetin">
     <span>
      Son gelişmeler Ortadoğu siyasetini iki yapı üzerine itmiştir. Bir tarafta değişim istemeyen rejimler, diğer tarafta değişim isteyen insanlar. Bu İkilem karşısında Türkiye’nin şüphesiz işi çok zor. Şimdi yeni soru şudur: Türkiye, demokrasi isteyen ve bu uğurda sokağa çıkıp canını verebilen insanlar ile otoriter Ortadoğu rejimleri arasında dengeyi nasıl kuracaktır? Bu soruya cevap verebilmek için Türkiye-Suriye ilişkilerinde bugüne kadar yaşanan süreci eleştirel olarak ele almak gerekiyor. Şüphesiz burada pek çok şey söylenebilir. Ancak bir-iki noktanın altını özenle çizmek gerekiyor.
     </span>
    </p>
    <p class="2011yenimetin">
     <span>
      Türkiye, on yıl boyunca Suriye ile her yönden ilişkilerini artırmış ancak Suriye’yi ait olduğu diğer sistemden ayıramamıştır. Bir ülkeye makarna, beyaz eşya satmak elbette çok önemlidir ancak otoriter bir ülkeye bunları satarak onu dönüştürmek mümkün değildir. Siyasi kriz döneminde otoriter rejimler, hemen bunlardan vazgeçebilir. Türkiye, geçen sürede Suriye’yi sistem olarak Rusya-İran ekseninde tutan savunma yapılanması ve enerji ihtiyacı gibi konularda kendine yaklaştırmalıydı. Suriye ordusu Soğuk Savaş döneminden beri Rusya teknolojisine bağımlıdır. Türkiye’nin yapması gereken şey, Suriye’nin savunma ve yüksek teknoloji gibi alanlarda dahi kendisine yakınlaştırılmasıydı. Çünkü kriz ortamında, yani insanlar sokağa dökülünce, Suriye’nin temel tercihlerini hep yüksek siyaset belirleyecektir. Tekstil, makarna yahut un ticaretinin kuralları değil... Türkiye, Suriye’nin ihtiyacı olan teknolojik inovasyonu sunar hâle gelmediği müddetçe sürekli olarak bu kırılganlığı yaşayacaktır. Türkiye ne yapıp edip Suriye gibi ülkeleri savunma sanayii ve enerji alanında kendine yakınlaştırmalıdır!
     </span>
    </p>
    <p class="2011yenimetin">
     <span>
      Diğer bir nokta Türkiye’nin Suriye ile olan ilişkisinin aşırı merkezî karakteridir. Ankara şuna karar vermelidir: Eğer komşularıyla daha sıkı ilişki kuracaksa komşu sınırlarındaki idari yönetimlerini kuvvetlendirmelidir. Türkiye bir taraftan Suriye ile entegrasyon yapmaya karar vermiş diğer taraftan sınır illerindeki hantal yapıyı dönüştürmemiştir. Türkiye bir şekilde Hatay, Gaziantep gibi illeri dinamik bölgesel siyasete ayak uyduracak idari yapıya götürmelidir. Bugün Gaziantep veya Hatay Emniyet Müdürlüğü bir mülteciye evrak veremez, hatta bir pasaportu dahi uzatamaz. Bir vatandaşın pasaportunu temdit etmesi için pasaportun posta ile Ankara’ya gönderilmesi ve geri gelmesi gerekmektedir. Aynı biçimde Suriye’de bir üniversite ile işbirliğine gitmek için Ankara nezdinde karmaşık bir yazışmaya girişilmek zorundadır. Sınır illerinin bu zayıf yapısı sermayeyi ve tüccarı da olumsuz etkilemektedir. Dış politik konulara ilgi duymayan, bu konularda çekinik davranan aşırı ihtiyatlı piyasa aktörleri oluşmaktadır. Çevre ve Ankara arasındaki ilişki, protokol ziyaretleri ve kişisel tanışıklıklara hapsedilmiş durumdadır. Türkiye’nin bölgesel siyasetini destekleyecek bir taşra algısının ve altyapısının oluşturulması bu açıdan elzemdir.
     </span>
    </p>
    <p class="2011yenimetin">
     <span>
      *Doç. Dr., Orta Doğu Stratejik
     </span>
    </p>
    <p class="2011yenimetin">
     <span>
      Araştırmalar Merkezi (OSAM) Direktörü
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-30193-suriye-turkiye-iliskilerinde-sonbahar.html), [web.archive.org (arşiv bağlantısı)](http://web.archive.org/web/20120228161250/http://www.aksiyon.com.tr:80/aksiyon/haber-30193-suriye-turkiye-iliskilerinde-sonbahar.html)
