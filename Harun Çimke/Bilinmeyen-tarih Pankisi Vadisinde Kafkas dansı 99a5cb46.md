# Pankisi Vadisinde Kafkas dansı

*Harun Çimke Bilinmeyen-tarih*

<div>
 <p>
  <font>
   Geçtiğimiz mayıs ayının sonunda Amerika Birleşik Devletleri ile stratejik işbirliği anlaşması imzalayan Rusya’nın iki ülke arasındaki 50 yıllık Soğuk Savaşı sıcak işbirliğine çevirdiği düşünülmüştü. 11 Eylül sonrasında Orta Asya ülkelerinde üs kurmasına ses çıkarmayarak, Afganistan operasyonuna her türlü desteği vererek Amerika’ya yardımcı olan Putin Rusyası ile Bush Amerikası arasında birçok konuda mutabakat sağlandığı varsayılıyordu.
   <br/>
   <br/>
   Bu mutabakattan Kafkaslar’a düşen pay ise, Moskova ve Washington’ın bu bölgeyi kuzey ve güney olmak üzere aralarında etki alanlarına paylaştırmış olması ihtimaliydi. ABD, Rusya’yı Çeçenistan’da, Dağıstan’da serbest bırakacak, zaten NATO üyesi olmak isteyen bağımsız devletler Gürcistan, Azerbaycan ve Ermenistan’ın bulunduğu Güney Kafkaslar ise Batı ile güçlü siyasi, ekonomik, askeri ilişkiler geliştirecekti.
   <br>
    <br>
     Mayıs ayındaki anlaşmadan sonra kurulan bu ilişkilerin yeni bir istikrar dönemi anlamına gelmediği işaretleri Moskova’nın Irak ile 40 milyar dolarlık ticaret anlaşması yapması, Kuzey Kore liderini ülkesinde ağırlaması, İran’la nükleer reaktör konusundaki işbirliğini geliştirmesi hamleleriyle ortaya çıktı. Dikkat edilirse hepsi Bush’a göre Şer Ekseni üyeleri olan ülkelerle Moskova hassas ilişkiler geliştiriyordu. Gürcistan da Kafkaslar’da bu yeni durumdan nasibini alan ülkelerden biriydi.
     <br>
      <br>
       Rusya Savunma Bakanlığına ait bombardıman uçakları 23 Ağustos 2002’de Gürcistan hava sahasını ihlal ederek Pankisi Vadisinde ve Tianeti bölgesinde yaklaşık 40 dakika süren bombalama eyleminde bulundular. Rus uçakları bundan önce birkaç defa daha bombalama eyleminde bulunmuşlardı ama can kaybı olmamıştı. Bu sefer diğerlerinden farklı olarak 23 Ağustos sabahı 05:20 sularında Gürcistan topraklarına bırakılan bombalar sonucunda Buhrevi köyünde yaşayan Cialişvili soyadlı karı koca ve Matani köyünde yaşayan ve ormana ağaç kesmeye giden 60 yaşındaki Guram Otiaşvili yaşamlarını yitirdi.
       <br>
        <br>
         Olayda 7 kişi de yaralanarak hastaneye kaldırıldı. 23 Ağustos sabahı Kaheti ilinde şok etkisi yapan bombalama eylemi, Ahmeta ve Telavi bölgelerinde yaşayan insanların erken saatlerde dışarıya çıkmalarına sebep oldu. Gürcistan resmi kaynakları, Gürcistan hava sahasını ihlal eden uçakların sayısının on kadar olduğunu açıkladı.
         <br/>
         <br/>
         Rus uçakları tarafından yapılan bombalama eylemine karşı, Gürcistan Savunma Bakanlığına bağlı güçler karşılık vermedi. Gürcistan Devlet Başkanı Edward Sevardnadze bombalama eyleminin son olacağını ümit ettiğini ve bu olayın arkasında Rusya’nın değil de, birkaç maceracı pilotun olabileceğini söyledi.
         <br/>
         <br/>
         Aynı gün Rusya Savunma Bakanı Sergei İvanovi, Rusya’nın Gürcistan topraklarını bombaladığı haberini yaptığı resmi bir açıklamayla yalanladı.
         <br/>
         <br/>
         Rus yetkililer bombalama eylemini kabul etmeseler de, Rusya— Gürcistan sınırının Çeçenistan bölgesinde bulunan AGİT yetkilileri, Rusya Savunma Bakanlığı’na ait bombardıman uçaklarının 23 Ağustos 2002’de Gürcistan hava sahasını ihlal ederek Pankisi Vadisinde ve Tianeti bölgesinde yaklaşık olarak 40 dakika devam eden bombalama eyleminde bulunduklarını doğrulayan bir açıklama yaptılar.
         <br/>
         <br/>
         Bir çok devlet başkanı, Gürcistan Devlet Başkanı Edward Sevardnadze’yi arayarak veya mektup göndererek olaydan duydukları üzüntüyü dile getirdiler ve bu tür olayların tekrarlanmaması dileğinde bulundular.
         <br/>
         <br/>
         Bombalama eyleminin olduğu gün, Gürcistan Savunma Bakanı Davit Tevzadze, Sınır Birlikleri Dairesi Başkanı Valeri Çheidze, Devlet Bakanı Avtandil Corbenadze ve Sağlık Bakanı Amiran Gamkrelidze bölgeye giderek incelemelerde bulundular. Devlet Bakanı Avtandil Corbenadze, bölge halkına yapmış olduğu konuşmasında sakin olmalarını, korkulacak hiç bir şeyin olmadığını söyledi. Devlet Bakanı yakınlarını kaybedenlere baş sağlığı diledi ve yaralananan tehlikeli bir durumlarının olmağını açıkladı.
         <br/>
         <br/>
         Olaydan bir gün sonra acil olarak toplanan parlamentoda, Gürcistan Rusya ilişkilerinde şok etkisi yapacak tasarılar kabul edildi ve hükümetten bunları uygulaması talep edildi. Toplantıda 2 ret oyuna karşı 81 oyla, Gürcistan’ın Bağımsız Devletler Topluluğu’ndan ayrılması, Rusya’nın askeri üslerini bir an önce Gürcistan topraklarından çıkarması ve Savunma bakanlığına ayrılan bütçe miktarının artırılması kararı alındı. Bu yöndeki tasarı Gürcistan parlamentosundan bir kaç defa daha çıkmıştı ama Sevardnadze’nin onayından geçmemişti. Bu tasarıdan sonra konuşma yapan Sevardnadze, parlamentodan böyle bir karar çıkmasının gerekli olmadığını söyleyerek, bu tasarıyı imzalamayacağının sinyallerini verdi. Edward Sevardnadze, Pankisi Vadisinde meydana gelen bombalama eyleminin Gürcistan— Rusya ilişkilerinde olumsuz etki yapmaması gerektiği, Rusya devlet başkanının bu olayla ilişkisi olmadığı, bu kararın birkaç general tarafından verilmiş olabileceği açıklamasında bulundu. İki ülkenin de birbirine ihtiyacı olduğunu söyleyen Sevardnadze Rusya’nın bombalma eylemini kabul etmesi ve bu olaydan dolayı Gürcistan’dan özür dilemesi gerektiğini de belirtti.
         <br/>
         <br/>
         Sevardnadze olayın hemen arkasından Gürcistan İçişleri Bakanlığına ve İstihbarat Bakanlığına bağlı güçler tarafından bölgede çok geniş çaplı operasyonlar başlatıldı. Operasyonlar konusunda, bölgenin kriminal olaylardan ve teröristlerden temizlenmesi ve bölgede istikrar ve güvenliğin sağlanması için ellerinden gelen bütün her şeyi yapacaklarını ifade eden Gürcistan Devlet Başkanı, bu operasyonun uzun zamandan beri planlandığını, bunun hemen başlatılmasının bombalama eylemiyle alakalı olmadığını ve bölgede yaşayan Çeçen mültecilerin zarar görmeyeceklerinin altını çizdi. Bölgede yaşayan Çeçen ihtiyar heyetinden de Pankisi geçidinde Gürcistan güvenlik güçlerinin operasyon yapmaları yönünde istek geldiğini belirten Şevardnadze, bölgede yaşayan insanların huzurunu sağlamak için uğraş verdiklerini kaydetti.
         <br/>
         <br/>
         Konu ile ilgili olarak bir açıklamada bulunmayan Rusya Devlet Başkanı Vilademir Putin de sessizliğini bozarak bu ülkede bulundukları iddia edilen Çeçen savaşçıları ortadan kaldırmak için Gürcistan yönetimine ortak hareket etme çağrısında bulundu. Ancak daha önce olduğu gibi bu çağrıya Gürcistan yönetimi Rusya’nın istediği gibi bir yanıt vermedi.  Bütün bu gelişmeler yaşanırken, Pankisi’de operasyonların başlatıldığı gün Kaheti bölgesinde Gürcistan Savunma Bakanlığı’na bağlı birlikler “Kaheti 2002” tatbikatına başladı. Savunma Bakanı Davit Tevzadze, tatbikatın açılış töreninde yaptığı konuşmasında, tatbikatın amacının değişik birimlere ait askeri güçlerin kaynaşmasının sağlanması olduğunu söyledi.
         <br/>
         <br/>
         Bugünlerde ise Gürcistan Devlet Başkanı Edward Sevardnadze’nin emriyle, Amerikalı askeri uzmanlar tarafından verilen “Askeri Eğitim ve Donatım” programının ikinci etabı, 500 Gürcü askerinin eğitim alacağı Krtsanisi bölgesinde başlatıldı.
         <br/>
         <br/>
         Olaylardan sonra Gürcistan’a, terörle mücadele için daha önce bu ülkeye uzman asker gönderen Amerika başta olmak üzere Batılı devletlerden destek geldi. Beyaz Saray, Rusya’nın Gürcistan’ın bombalamasından duyduğu tedirginliği dile getirerek Gürcistan’ın yanında olduğunu vurgularken, Fransa da Gürcistan’ın içinde bulunduğu problemlerden kurtulması için her türlü yardıma hazır olduğunu duyurdu.
         <br/>
         <br/>
         Gürcistan içinde bulunduğu problemlerin Amerika—Rusya ekseninde çözüleceğine inanıyor. Ancak bölgedeki çıkar çatışmaları bunun öyle kolay olmayacağını gösteriyor. Çünkü Avrasya’nın anahtarı ve Orta Asya yeraltı ve yer üstü zenginliklerinin çıkış noktası konumunda bulunan Kafkaslar asırlar boyu hep savaşlara sahne olmuş bir bölge. Gürcistan’ın tek sorunu Çeçenistan dolayısıyla gündeme gelen Pankisi geçidi de değil. Abhazya ve Güney Osetya’daki ayrılıkçı güçlere nasıl bir çözüm bulunabileceği bilinmiyor. Bu iki bölgede de Gürcistan, Rusya’nın ayrılıkçılarla ilişkilerinden büyük endişe duyuyor. Ayrıca her türlü yolla rahatsızlığını ortaya koymuş olmasına rağmen Gürcistan, ülkedeki Rus askeri üslerinin boşaltılmasını sağlayamıyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 337 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1796), [web.archive.org (arşiv bağlantısı)](http://web.archive.org/web/20050301172806/http://www.aksiyon.com.tr:80/yazdir.php?id=1796)
