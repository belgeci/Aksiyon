# Çin'de borsa depremi

*Özgür Taşçıoğlu 2015.08.03*

<div class="pNewsDetailMainContent" itemprop="articleBody">
 <blockquote>
  <p>
   Ekonomisinde durgunluk sinyalleri yükselen Çin, şu sıralar borsasındaki çalkantıyla uğraşıyor. Düşen borsa, milyonlarca yatırımcısını üzdü.
  </p>
 </blockquote>
 <p>
  Geçen hafta Cumhurbaşkanı Tayyip Erdoğan’ı ağırlayan Çin lideri Xi Jinping, bir yandan önemli Türkiye pazarıyla ilişkilerini geliştirmek kadar, bir yandan da Şanghay Borsası’ndaki sarsıntıya çözüm bulmakla meşguldü. Zira göreve geldiği Mart 2013’ten bu yana, desteklediği kapsamlı yolsuzluk ve rüşvet operasyonlarıyla halk nazarında büyük itibar kazanan Jinping, borsadaki sarsıntıyla yatırımlarını kaybetme tehlikesindeki milyonlarca vatandaşının desteğini yitirme riskiyle karşı karşıya.
 </p>
 <p>
  Dünyanın ikinci büyük ekonomisi konumundaki 1,3 milyar nüfuslu dev Çin’de, 30 yılı aşan yüksek büyümeden sonra durağanlık sinyalleri gelmeye başladı. Temmuz ayında imalat sanayi göstergeleri 15 ayın en düşük seviyesine gerilerken, Şanghay Borsası’nda yaşanan şok düşüşler, genelde bireysel yatırımların değerlendirildiği borsada büyük kayba yol açtı. Geçen bir yıl içinde yüzde 150 değer kazanan borsanın son üç hafta içinde yüzde 30 değer kaybetmesi ile yaşanan türbülans, bu defa halk tarafında farklı infialleri tetikledi.
  <br/>
  <br/>
  <strong>
   Herkes borsacı
  </strong>
 </p>
 <p>
  Geçen yıl yükselme trendi ile çok cazip hale gelen Şanghay Borsası’nda üniversite öğrencisinden emeklisine kadar yaklaşık 100 milyon kişi işlem yapmaya başlamıştı. Vatandaş, yolda yürürken, trenle seyahat ederken veya evinde dinlenirken sürekli alım satım yapar hâle gelmişti. Yatırımlarını ağırlıkla borsa işlemlerine sevk eden milyonlar, geçen haftaki düşüş sonrası büyük endişe yaşıyor. Borsanın üç hafta süresince toplam kaybı 3 trilyon doları buldu. Bir başka ifade ile bu rakam Yunanistan ekonomisinin 10 katı.
 </p>
 <p>
  Ani düşüşler karşısında piyasanın ateşini düşürmek için devreye giren Çin Merkez Bankası sıcak para takviyesi yapsa da pek etkili olmadı. Ayrıca borsada hisse satışlarına ağır kısıtlamalar getirildi. Çin hükümeti, dalgalanmanın yurtdışında yürütülen yatırım ve satın almalara bir engel teşkil etmeyeceğini bildirirken, ülke politikalarının devam edeceği mesajını verdi.
 </p>
 <p>
  Yabancı yatırımcı ağırlığının yüzde 5 gibi ihmal edilebilir seviyede olduğu Şanghay Borsası’ndaki dalgalanmanın, ilk etapta küresel ekonomiye ciddi bir etkisinin olması beklenmiyor. Fakat borsada istikrarsızlığın sürmesinin, büyüme hızı yavaşlamış ekonomi üzerinde ciddi tesir göstereceği, bunun da zincirleme olarak dünya ekonomisini sarsabileceği tahminleri yapılıyor.
 </p>
 <p>
  Çin’de yaşanan borsa krizinin iki büyük mağduru var. Birincisi sayıları milyonlarla ifade edilen küçük yatırımcılar, ikincisi ise Çin yönetimi. Az veya çok bütün birikimlerini borsa işlemlerine yatıranlar bir anda ağır kayıplara uğradılar. Bunların en büyük tepkisi, ülke yönetiminde tek söz sahibi Komünist Parti’ye yöneliyor. Kriz halk nazarında partinin itibar kaybı yaşadığını gösterirken, toplumsal kırılmaları kolaylaştıran bir zeminin oluşturuyor.
 </p>
 <p>
  Jinping, göreve geldiği günden bu yana yürütülen yolsuzluk davalarının bir numaralı destekçisi olageldi. Bürokrasideki görevleri boyunca rüşvete göz açtırmayan bir kişilik olarak tanınan Jinping, cumhurbaşkanlığının ilk dönemlerinde de polis, asker, vali ve siyasetçi ayırt etmeksizin hakkında rüşvet iddiası olan herkesin yargılanması için süreçleri çalıştırmaktan geri durmadı. Çin’de yaşanan ‘Temiz eller’ operasyonları kendisine de, partisine de halktan büyük sempati kazandırdı. Borsadaki kriz ise rüzgârın tersten esmesine neden olmaya başladı.
 </p>
 <p>
  Şanghay Borsası’ndaki dalgalanmaların kalıcı olması halinde Çin’in iç siyasetine ve sosyal yapısına nasıl bir etki oluşturacağını zaman gösterecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/cinde-borsa-depremi_551831), [web.archive.org (arşiv bağlantısı)](http://web.archive.org/web/20150831073308/http://www.aksiyon.com.tr:80/ekonomi/cinde-borsa-depremi_551831)
