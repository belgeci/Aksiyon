# İsviçre Polonyalıların hayatını kararttı

*Özgür Taşçıoğlu 2015.03.10*

<div class="pNewsDetailMainContent" itemprop="articleBody">
 <p>
  İsviçre Merkez Bankası, 2011’den bu yana uyguladığı para politikasından vazgeçip frankın Euro karşısındaki alt limitini serbest bıraktığını açıkladı. Bu karar en çok Polonyalıları etkiledi.
 </p>
 <p>
  Polonyalılar şu günlerde ülkenin dört bir tarafında protesto gösterileri düzenliyor. 2004’te Avrupa Birliği’ne üye olan Polonya’da halkı sokağa döken sebep ne insan hakları ihlali ne de hükümetin kötü uygulamaları. Onların en büyük derdi, İsviçre Merkez Bankası’nın Euro’nun alt limitini serbest bırakmasıyla bir anda kendi para birimleri olan ‘zloti’nin frank karşısında yüzde 80’e yakın değer kaybetmesi. “Bu ne anlama geliyor peki?” derseniz… Ülke genelinde 700 bine yakın ev sahibi, banka ipoteklerini İsviçre Frankı üzerinden yaptı. Bankaya olan borçları da otomatik olarak ikiye katlandı.
 </p>
 <p>
  İsviçre Merkez Bankası, 15 Ocak’ta, 2011’den bu yana uyguladığı para politikasından vazgeçip frankın Euro karşısındaki alt limitini serbest bıraktığını açıkladı. Bu kararı İsviçre hükümet üyeleri bile aynı gün öğrendi. Bu, şu anlama geliyordu: İsviçre Merkez Bankası, Euro/frank paritesini 1,2’de tutabilmek için piyasadan milyarlarca Euro alıyordu ve artık bunu yapmayacağını açıkladı. Bu haber sadece İsviçre’de değil, tüm dünya piyasalarında şok etkisi yaparak bir anda İsviçre Frankı’nın Euro ile aynı değere gelmesine sebep oldu. İsviçreliler bir günde yüzde 20 zenginleşti fakat iş piyasası, özellikle de ihracatçılar, dünya pazarında pahalı hâle gelen ürünlerinin rekabeti kaybedeceği endişesini taşımaya başladı.
 </p>
 <p>
  İsviçre ekonomisi, bu yeni şartlarda oluşacak olan tsunaminin muhtemel etkilerini hâlâ tartışadursun, Doğu Avrupa’nın önemli ekonomilerinden Polonya çok daha büyük bir felaketin içinden çıkmaya çalışıyor. Zira Polonyalı bankacılar en az risk taşıyan para birimini İsviçre Frankı olarak kabullendikleri için geçen yıllar boyunca ipotek faizlerinin en düşüğünü frank üzerinden tespit etmişler ve müşterilerini de frank üzerinden borçlandırmışlardı. Yeni ev satın alacak olan müşteriler de doğal olarak en düşük faiz seçeneğini tercih etmenin hafifliği ile hareket etmişlerdi. Son 10 yılda banka kredisiyle satın alınan evlerin büyük bir çoğunluğu bu sistem üzerinde kurulunca şu an tahminî olarak 700 bin kişinin bankalara olan ipotek borçları İsviçre Frankı üzerinden. Bankaların verdiği toplam emlak kredileri 35 milyar İsviçre Frankı’nı bulurken bu rakam ülke ekonomisinin yüzde 8’ine denk geliyor.
 </p>
 <p>
  İsviçreli ekonomistlerin bile öngöremediği şekilde Merkez Bankası’nın beklenmedik kararı sonrası Polonya para piyasasında da İsviçre Frankı ülkenin para birimi Zloti karşısında önemli derecede değer kazandı. Daha önce sabit bir şekilde 1 frank 1,95 zloti iken, 15 Ocak sonrası 1 frank 3,90 zlotiye kadar yükseldi. Bir günde bankaya ödedikleri aylık primleri ikiye katlanan Polonyalılar ise aldıkları maaşlarının yüzde 80’ini banka kesintisi olarak ödemek zorunda kalmaya başladı.
 </p>
 <p>
  Türkiye’de 1990’larda sıkça duymaya alıştığımız dövizzede hâline gelen Polonyalılar, başta İsviçre Frankı’nı kendilerine güvenli liman olarak tarif ettikleri bankacıları suçlarken, devlet yetkililerini de tedbir almamakla suçluyorlar. Polonya hükümeti ise bankacılarla görüşerek faizleri kademeli olarak düşürmenin pazarlığını yaparken ülkenin birçok şehrinde barışçıl protestolar devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/isvicre-polonyalilarin-hayatini-karartti_550097), [web.archive.org (arşiv bağlantısı)](http://web.archive.org/web/20150731075543/http://www.aksiyon.com.tr/ekonomi/isvicre-polonyalilarin-hayatini-karartti_550097)
