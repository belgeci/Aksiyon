# Hep Blatter!

*Özgür Taşçıoğlu 2015.06.02*

<div class="pNewsDetailMainContent ctx_content" itemprop="articleBody">
 <p>
  FIFA’nın koltuğuna yine şaibelerin merkezindeki İsviçreli Sepp Blatter oturdu.
 </p>
 <p>
  Dünya futbolunun patronu FIFA, son yıllarda hep yolsuzluk ve rüşvetle anılıyordu. Başta Dünya Kupası olmak üzere değişik organizasyonların seçimlerinde ülke oylarının satın alındığına yönelik birçok iddia gündeme geliyordu. FIFA’ya beklenen kırmızı kart Amerikan Adalet Bakanlığı’ndan geldi. ABD Adalet Bakanı Loretta Lynch’in çok ciddi suçlamalarla başlattığı yolsuzluk ve rüşvet operasyonunda FIFA kongresi için Zürih’te bulunan yedi üst düzey FIFA üyesi gözaltına alındı. Beklenmedik operasyon sonrası tartışmalar altında seçime giden FIFA’ nın başkanlığını beşinci kez aday olan 79 yaşındaki İsviçreli Sepp Blatter kazandı. İlk turda Blatter’in tek rakibi olan Ürdün Prensi Ali bin Hüseyin 73, Blatter 133 üyenin oyunu aldı. İkinci tura kalan seçimde Ürdün Prensi çekilince Blatter’in galibiyeti tescillenmiş oldu.
 </p>
 <p>
  Dünya ekonomisinin hızlı gelişimiyle birlikte Blatter’in başını çektiği yöneticiler, futbolu küresel sermayenin en önemli yatırım aracı hâline dönüştürdü. Bugün FIFA’nın yıllık geliri 1,4 milyar dolara ulaşırken, Dünya Kupası organizasyonları için milyarlarca dolarlık bütçeler ayrılmaya başladı. Herkesin iştahını kabartan bu dev pastadan pay alabilmek veya oyunun bir parçası olabilmek için verilen mücadelede, özellikle 90’larda başlayan bir dizi rüşvet ve yolsuzluk ağı oluşturulduğu anlaşılıyor. FIFA kongresine sayılı günler kala operasyona start veren Amerikan Adalet Bakanlığı, özellikle merkezi Miami’de bulunan Kuzey ve Orta Amerika Futbol Federasyonları Birliği’ne (CONCACAF) yoğunlaşmış durumda. Aynı gün açıklama yapan ABD Adalet Bakanı Loretta Lynch, Zürih’te başlayan operasyonun başlangıç olduğunu belirttikten sonra 1991’den itibaren FIFA üyelerinin sistematik çalışan bir rüşvet ağı kurdukları suçlamasında bulundu. Açılan dosya özellikle Orta ve Güney Amerika kıtasındaki ülke federasyonlarını ilgilendiriyor bir konu gibi gözükse de konuyu FIFA’ya bağlayan durum, tutuklanan kişilerin aynı zamanda Blatter’e çok yakın çalışan FIFA üyeleri olması.
 </p>
 <p>
  Amerikalı savcılar, şu an için 150 milyon dolarlık bir rüşvet çarkının olduğu, bu ilişkiler için ABD ve İsviçre bankalarının kullanıldığı bilgisini verdiler. Zürih’teki gözaltılarda dikkat çeken isimlerin başında Jeffrey Webb geliyor. Kayman Adaları’dan olan Webb, aynı zaman FIFA Başkan Yardımcısı. Uruguay’dan Eugenio Figueredo da Blatter’e en yakın isimlerden.
 </p>
 <p>
  ABD tarafında soruşturmayı yürüten federal savcılar, FIFA üyelerinin para aklama ve rüşvet çarkını birçok farklı yöntemle idare ettiklerini anlattılar. Savcılar, üyeler arası karşılıklı oy satın almalara örnekler de verdi. Bunlar içerisinde en dikkat çekeni, Katarlı Muhammed bin Hammam’ın 2011 FIFA başkanlık seçimlerinde kendisine destek olması için dönemin CONCACAF başkanı Jack Warner’a 1,2 milyon dolar vermesi. Warner ise Hammam’ın bir konferansından sonra kendi üyelerine Hammam’ı desteklemeleri karşılığında içinde 40 bin dolar olan zarfları dağıtmış. Asya Futbol Federasyonları Başkanlığı ve FIFA Başkan Yardımcılığı da yapmış olan Hammam ismi önemli. Çünkü bir diğer soruşturma konusu olan ve İsviçre Federal Savcılığı’nın takip ettiği Rusya ve Katar’ın ev sahipliği yapacağı 2018 ve 2022 Dünya Kupası organizasyonlarının kazanılması ile ilgili de çok ciddi rüşvet iddiaları var.
 </p>
 <p>
  Kuşkusuz bu kadar geniş katılımlı ve uzun yıllara yayılan bir yolsuzluk çalışmasından hayatının yarısından fazlasını FIFA’da geçirmiş olan birinin haberdar olmaması mümkün değil. UEFA Başkanı Michel Platini de Zürih’te herkesin içinde bu tepkisini göstererek Blatter için “Artık çok fazla. İstifa etmesi lazım. Avrupa’da ülke federasyonları Blatter’e destek vermeyecekler.” diyerek yaşananlara tepkisini dile getirdi. Kongrede nasıl bir konuşma yapacağı merakla beklenen Blatter ise FIFA’yı önümüzdeki günlerde zor günlerin beklediğini belirterek “Herkesi kontrol etme şansım ve gücüm yok; fakat başkan olarak sorumluluk sahibi olmalıyım.” şeklinde yorumda bulunarak iddiaların ciddiyetini kabul etti.
 </p>
 <p>
  Zürih’te kongre ve başkanlık seçimlerine iki gün kala ‘zamanlaması manidar’ operasyon aslında hiç kimseyi şaşırtmadı. Yıllardır konuşulan, uluslararası medyada defalarca yer almış ve soruşturmalara konu olan bir dosya ciddi şekilde açılmış oldu. Bakalım, bu soruşturma, FIFA’nın ve Blatter’in geleceğini nasıl etkileyecek?
 </p>
</div>


Kaynak: [www.aksiyon.com.tr](http://www.aksiyon.com.tr/spor/hep-blatter_551096), [web.archive.org (arşiv bağlantısı)](http://web.archive.org/web/20151217133752/http://www.aksiyon.com.tr/spor/hep-blatter_551096)
