# İsviçre efsanesinin sonu: Swissleaks

*Özgür Taşçıoğlu 2015.02.17*

<div class="pNewsDetailMainContent" itemprop="articleBody">
 <p>
  İsviçre bankacılık sistemine ilk yumruk 2009’da ABD’den gelmişti. Cenevre’deki HSBC şubesinde çalışan Helve Falciani’nin binlerce kişinin bilgilerini ifşa etmesi ise İsviçre’nin efsane bankacılığına en büyük darbeyi vurdu.
 </p>
 <p>
  Bir İsviçre efsanesi olarak bankacılık gizliliğinin temelleri 20. yüzyılın başlarında atıldı. 1. Dünya Savaşı’nda yaşlı kıtanın yaşadığı çalkantı ve kaos içinde ne yapacağını bilemeyen sermaye sahipleri, sığınacak en uygun yer olarak kendilerine Alp Dağları’nın arasında gizlenmiş bir mekân seçti. Savaş sonrası 1930’larda yaşanan büyük ekonomik buhranda ise ülkelerine gelen sıcak parayı tutmanın formülünü bulan İsviçreli bankacılar ve politikacılar, kendilerine dünyanın refah seviyesi en yüksek ülkesi olmanın kapısını aralayacak olan ‘bankacılık gizliliği’ni anayasal güvenceye aldılar. 2. Dünya Savaşı öncesi başta Fransa olmak üzere birçok ülke sermayesini İsviçre’de tutan işadamlarına baskı yapsa da dönemin İsviçre hükümeti 8 Kasım 1934’te yeni bir tedbir aldı ve banka çalışanlarının hesap bilgilerini sızdırmaları durumunda hapis ve yüksek para cezası ile karşı karşıya kalacakları yasaları yürürlüğe geçirdi. Böylelikle efsanenin şekli belli olmuş oldu.
 </p>
 <p>
  Avrupa, 2. Dünya Savaşı’nda bir kez daha karışırken; bu sefer yaşam hakkı tanınmayan Yahudiler bütün varlıklarını İsviçre’ye taşıdı. Tüm kıtanın sermayesini barındıran öyle bir sistem ortaya çıktı ki savaş sonrası Avrupa’da iktidara gelen hiç kimse bu efsaneye karşı duramadı.
  <br>
   1950’lerden sonra toparlanmaya başlayan Avrupa ve gelişen dünya ekonomisinin atar damarı bankacılık sistemi her ülkede belirli yasalarla kontrol edilirken; siyasetçisinden işadamına, sporcusundan komedyenine kadar hemen her iş alanındaki zenginler kendi ülkelerinde muhafaza edemedikleri veya resmiyete geçir(e)medikleri gelirlerini İsviçre bankalarına emanet ettiler. İsviçreliler, global bir cazibe hâline gelen bankalarının sistemlerini her geçen gün geliştirdiler. Müşteri bilgilerine daha güvenilir bir koruma sağlamak için ‘anonima’ olarak adlandırdıkları bir sistem geliştirdiler. Yüklü hesap sahiplerine uyguladıkları bu sistemde müşteri isimlerine bir kod vererek bütün işlemleri bu kod üzerinden gerçekleştirmeye başladılar. Böylelikle hiçbir işlemde müşteri bilgileri ifşa olmamış oluyordu. Bilgiler sadece hesap danışmanı tarafından biliniyor, o da bankaya kazandırdığı fon kadar aldığı bonus gelirlerle hayalindeki hayatı yaşama imkânını kazanıyordu.
  </br>
 </p>
 <p>
  Uluslararası vergi denetleyici kurumu olan KPMG’ye göre 2000’li yılların başında efsanenin İsviçre bankalarına kazandırdığı toplam fonun 4 trilyon İsviçre Frankı olduğu tahmin ediliyor. Bu miktarın yaklaşık 1,8 trilyonunun İsviçre ekonomisinin idaresinde olduğu bilinirken geri kalan meblağın ise (büyük çoğunluğu AB ülkeleri) dünyanın hemen hemen her ülkesinde ikamet eden kişilerin resmî olmayan gelirlerinin olduğu belirtiliyor.
 </p>
 <p>
  İlk yumruk ABD’den
 </p>
 <p>
  2008’de ABD’deki bankacılık sektörünün tetiklediği global ekonomik krizin boyutları ortaya çıkınca, dünya ekonomisine yön veren G8 üyeleri yaptıkları ilk toplantıda vergi kaçıran vatandaşlarına büyük bir ültimatom verdiler ve onlara yardım eden bankalara da savaş açtıklarını ilan ettiler. Bu arada İsviçre, OECD’nin Gri Liste’sinde (vergi kaçırmaya zemin hazırlayan ülkeler) yer aldı. OECD, İsviçre’ye belirli bir süre vererek kendi üyeleri içerisinde karşılıklı bilgi anlaşmasına izin veren ikili anlaşmalar imzalamasını şart koştu. Bu işlemlere paralel olarak ABD Maliye Bakanlığı’nın UBS bankasında hesabı olan 250 ABD vatandaşının vergi kaçırdıklarını iddia ederek hesap bilgileri istemesi, kuyuya atılan ilk büyük taş oldu. İsviçreliler bankacılık gizliliği, anayasal güvence, yasaları ihlal gibi diplomatik cevaplar vermeyi tercih etseler de 2009’da ABD Adalet Bakanlığı, UBS’nin Amerika’daki bankacılık lisansını iptal etmek üzere harekete geçti. Gerekçe pek tabii ki kendi vatandaşlarının vergi kaçırmalarına yardım etmekti. ABD, 52 bin vatandaşının yaklaşık 15 milyar dolara denk gelen vergilendirilmemiş kaynağının UBS hesaplarında olduğunu iddia ediyordu. İsviçre’de büyük tartışmalara neden olan bu gelişmeler, ‘bankacılık efsanesinin sonu’ olarak algılandı. İsviçre’nin bir numaralı bankası olan UBS, yaşanan bu süreçte 780 milyon dolar ceza ödemek ve 4 bin 500 Amerikalı müşterisinin bilgilerini ABD Maliye Bakanlığı’na vermek zorunda kaldı.
 </p>
 <p>
  İsviçreli bankacılar ve İsviçre Maliye Bakanlığı, ABD’li meslektaşlarının saldırılarına çözüm ararken pimi çekilmiş el bombası Cenevre’de patladı. Cenevre’de özel bankacılık faaliyetinde bulunan HSBC şubesinde çalışan bilgisayar uzmanı Helve Falciani, binlerce kişinin hesap bilgilerini içeren dosyaları Fransız Adalet Bakanlığı’na teslim etti. Önceleri birkaç CD’den oluştuğu düşünülen hesap bilgilerinde özellikle Fransız ve Alman vatandaşlarının kendi ülkelerinde deklare etmedikleri gelirleri olduğu söylendi. O günlerde İsviçre’nin çalındığını söylediği bilgiler için Angela Merkel’in “Ben CD’leri satın almaya hazırım.” açıklaması çok konuşuldu.
 </p>
 <p>
  Swissleaks’e gelinen nokta
 </p>
 <p>
  İtalyan asıllı Fransız vatandaşı Falciani’nin elde ettiği datalar dünyada yüzden fazla gazeteciye ulaştırıldı. Özellikle Fransız, Alman, İngiliz ve İsviçre basını, eş zamanlı olarak 6 ay üzerinde çalıştıkları dosyaları açıkladılar. Uluslararası Araştırmacı Gazeteciler Konsorsiyumu’nun (ICIJ) organize ettiği çalışmada hesap bilgilerinin 9 Kasım 2006 ile 31 Mart 2007 arasında HSBC’nin Cenevre şubesine ait olduğu vurgulanıyor. ICIJ, şu ana kadar 36 bin dosya içinde toplam 106 bin 458 adet hesap şifrelerini çözdüklerini, hesap sahiplerinin ise 203 farklı ülkeden toplam 102 milyar dolara sahip olduklarını açıkladılar. Listede hesap adedi olarak İsviçreliler 11 bin 285 hesapla ilk sırada yer alırken, Fransızlar 9 bin 187 ve İngilizler 8 bin 844 hesapla dikkat çekiyor. Fransız basınına göre, ifşa edilen hesapların yüzde 98’i vergi dairesine deklare edilmemiş. Listede Türkiye ilk 10 içinde. 3 bin 105 kişinin toplam 4 bin 584 adet farklı hesabı varmış belirtilen tarihler arasında.
 </p>
 <p>
  İfşa edilen listelerde popüler Türk vatandaşlarının isimleri belli değilken biz sistemin nasıl çalıştığını anlamaya çalışalım. Örneğin Recep Bey’in vergi beyannamesinde deklare etmek istemediği bir miktar geliri var ve bunu bir şekilde bankada muhafaza etmeli. Bunun için ya direkt olarak bankaya gidiyor ya da çoğunlukla tercih edilen yöntemle bankanın bir temsilcisi ile bir randevu ayarlıyor. Hesap danışmanı ilk olarak Recep Bey’e bir kod atıyor. Bundan sonra Recep Bey, örneğin ‘57444 YZ’ numarası ile anılıyor. Bu eşleşmeyi sadece danışman ve Recep Bey biliyor. Bankacılık gizliliğinin ilk aşaması gerçekleştikten sonra bu kod numarasına 2 farklı kimlikle hesap açılıyor. Bir sonraki adımda kişisel hesap, ‘tüzel kişi’ hesabına evriliyor. Sonrasında ise sınır ötesinde sahte bir şirket çalışması başlatılıyor. Banka, Recep Bey’e sağladığı avantajların faturasını (komisyon) çıkarmak için Panama’da sahte bir şirket kuruyor. ‘Trustee Fund Limited’ ismi verilen işlemde şirket fiziki anlamda Panama’da kuruluyor. Trustee Fund Limited, müşterinin gerçek kimlik bilgileri ve açılan 2 hesap bilgilerini içeriyor. Recep Bey ise bu sahte şirketin temsilcisi oluyor. Tüm bu işlemler bittikten sonra Recep Bey bankanın sağladığı güvenlik altında Cenevre’ye gidiyor ve gerekli transferler yapılıyor.
  <br>
   Aslında tüm bu yaşananlar ‘malumun ilanı’ olarak algılanabilir. Tüm dünyanın bildiği bir gerçek gün yüzüne çıkıyor. ABD’nin çaktığı kıvılcım, AB ülkeleri liderlerinin tavizsiz tutumu ile yayıldı. Zaten yaşanan bu süreçte İsviçre, başta ABD ile imzaladığı FATCA ve OECD ülkeleri ile varılan otomatik bilgi paylaşımı anlaşmaları ile bankacılık gizliliğini fiilen bitirmiş durumda. HSBC’nin hesaplarının ortaya çıkmasından sonra herhangi bir soruşturma açılmaması bunun en büyük ispatı.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/isvicre-efsanesinin-sonu-swissleaks_549051), [web.archive.org (arşiv bağlantısı)](http://web.archive.org/web/20150704230039/http://www.aksiyon.com.tr/dosyalar/isvicre-efsanesinin-sonu-swissleaks_549051)
