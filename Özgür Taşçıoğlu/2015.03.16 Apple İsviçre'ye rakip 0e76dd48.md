# Apple İsviçre'ye rakip

*Özgür Taşçıoğlu 2015.03.16*

<div class="pNewsDetailMainContent" itemprop="articleBody">
 <p>
  2010’daki ipad tanıtımından sonra 9 Mart’ta ilk kez yeni bir ürün olan iwatch’ı tanıtan Apple, bu kez dünyanın başka bir sektörüne meydan okumuş oldu. Akıllı cep telefonu iphone ile dünyada milyonlarca insanın hayat tarzını değiştiren ve cep telefonu sektöründe ezici üstünlüğü ele geçiren Apple’ın bu seferki rakibi dünya saat pazarının yarısına hâkim olan İsviçre. ‘Swiss Made’ ile saat denince akla ilk gelen, geleneksel üretimi ile mücevher ürünlerini birleştiren İsviçreli saatçilerin yeni nesil teknoloji ile nasıl bir rekabete girecekleri, cevabı herkes tarafından merakla beklenen bir soru.
 </p>
 <p>
  Bünyesinde Omega, Longines, Tissot gibi birçok markayı barından Swatch Group, zengin müşterilerin birinci tercihi olan Rolex ve Richemont markalarıyla dünya saat sektörünün yüzde 45’ini idare ediyorlar. Yıllık 30 milyon adet saat ihracatı gerçekleştiren İsviçre, üretim miktarı açısından Çin’in çok gerisinde olsa da saat başına düşen 739 dolarlık satış fiyatı ile (Çin ürünlerinin ortalama değeri 3 dolar) dünya saat sektörünün bir numaralı aktörü. Tim Cook’un lansmanı ile ilk kez tanıtılan iwatch, akıllı saat teknolojisinde Apple için yeni bir pazar alanı açmış olacak. Akıllı saatleri daha önceden piyasada bulunan Samsung, LG ve Sony’nin 2014 içerisindeki toplam satış miktarı 4 milyon adet olmuştu. Piyasaya ilk giren avantajlıdır felsefesini iphone ile devre dışı bırakan Apple, ürünlerinin kullanışı basit ve innovatif özellikleri ile kısa sürede bütün rakiplerini satışlarda süpürmüştü. iwatch’ta da bu tecrübelerine güvenen Tim Cook ve ekibi şimdiden 2015 yılı için toplam satış adedi olarak 26 milyon hedefini koymuş durumdalar. Bir sonraki yıl satış hedefi ise 55 milyon adet iwatch.
 </p>
 <p>
  Steve Jobs’un yenilikçi vizyonu ve Apple’ın marka gücünün birleşmesi ile zirveye çıkan iphone’dan sonra iwatch da kullanıcıların gündelik hayatına birçok kolaylık getiriyor. Telefona gelen çağrılara cevap vermek, mailleri görmek, ödeme yapabilmek, garaj ve araba kapılarının açılması gibi gün içerisinde çok sık karşılaştığımız işlerin bir vücut hareketi ile kolayca gerçekleşecek olması iwatch’un ilk dikkat çeken özellikleri. Teknoloji uzmanları, saatin vücudun bir parçası gibi olduğu hissini, iwatch’ı farklı kılan en önemli avantaj olarak gösteriyorlar.
 </p>
 <p>
  Dünya genelinde değeri 1000 dolar ve üzerinde satılan saatlerin yüzde 95’inin üreticisi konumunda olan İsviçreli saatçiler şimdilik sessizliğini koruyor. Fakat sektör uzmanları Apple’ın bu yeni atağının çok ciddi bir tehdit olduğu görüşünde. Çünkü en düşük fiyatı 349 dolar olacak olan iwatch aynı zamanda İsviçre saatlerinin dörtte birini oluşturan fiyat aralığında. Ayrıca saat konusunda müşteri portföyünü çok iyi analiz eden teknoloji devi, üç farklı iwatch üretimine giderken; sport, edition ve luxe ürünleri ile her kitleye hitap etmek istiyor. Özellikle 18 karat altın malzeme kullanılan ve safir kristal ile süslenen iwatch luxe modeli İsviçreli pahalı saatlerin en büyük rakibi olacak gibi duruyor.
 </p>
 <p>
  Bankacılık ve saat, İsviçre ekonomisinin en önemli iki sektörü. 8 milyon nüfuslu bu küçük Avrupa ülkesi geçen yıl 208 milyar franklık ihracatla kendi rekorunu kırmıştı. Fakat Swissleaks ile bankacılık gizliliği sona eren İsviçre, şimdi de marka olduğu bir sektörde Apple ile ciddi bir sınava girecek. Yılda 22 milyar franklık bir ihracat yapan İsviçreli saatçiler için sorulacak en önemli soru şu: iwatch alan bir kişi aynı zamanda İsviçre saatlerine de bakmaya devam eder mi?
 </p>
</div>


Kaynak: [www.aksiyon.com.tr](http://www.aksiyon.com.tr/teknoloji/apple-isvicreye-rakip_550196), [web.archive.org (arşiv bağlantısı)](http://web.archive.org/web/20150731092159/http://www.aksiyon.com.tr/teknoloji/apple-isvicreye-rakip_550196)
