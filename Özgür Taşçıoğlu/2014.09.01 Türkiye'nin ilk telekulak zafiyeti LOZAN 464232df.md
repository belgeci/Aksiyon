# Türkiye'nin ilk telekulak zafiyeti: LOZAN

*Özgür Taşçıoğlu 2014.09.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ‘Zafer mi yoksa hezimet mi’ olduğu tartışıladursun, Lozan Antlaşması Türkiye Cumhuriyeti’nin Batılı devletler tarafından ilk kez tanınması anlamına geliyordu. Peki, antlaşmanın TC’nin bir başka ilki, ‘ilk telekulak zafiyeti’ olduğunu da biliyor muydunuz?
  </font>
 </div>
 <div id="newsText">
  <font class="detail-text">
   <p>
    24 Temmuz 1923 tarihinde imzalanan Lozan Antlaşması modern tarihimizde önemli bir kilometre taşı. Misak-ı Millî sınırları içinde yer alan Musul ve Kerkük’ün kaybedilmesi Lozan’ı başarı olarak görenler için bir handikap. Keza Yunanistan’dan İzmir ve çevresinde sebep olduğu yıkımın tazminatının alınamaması da öyle... İsterseniz 12 Adalar’dan hiç bahsetmeyelim bile. Ama kapitülasyonların kaldırılması, nüfus mübadelelerinin netleşmesi ve tabii ki Batılı devletlerin Türkiye Cumhuriyeti’ni tanıması açısından Lozan Antlaşması’nı görmezden gelmek mümkün değil. Lozan Antlaşması yapılırken, Türk heyetinin Ankara ile görüşmelerini İngilizlerin rahatlıkla dinlediklerini ve masadaki pazarlık güçlerini bu sayede artırdıklarını biliyor muydunuz?
   </p>
   <p>
    20 Kasım 1922’de açılışı yapılan Lozan Konferansı iki bölümde toplam sekiz ay sürdü. Taraflar masaya birçok kez savaş kartlarını sürdü. Türk heyetini temsil eden İsmet İnönü’nün karşısında kendisinden 25 yaş büyük, diplomasi kurdu olarak ün salmış dönemin İngiltere Dışişleri Bakanı Lord Curzon vardı. Konferansa başkanlık eden Curzon’un hedefinde Fransa ve İtalya ile ortak hareket ederek Sevr Antlaşması’nda yer alan maddelere benzer isteklerde bulunarak ülkesine diplomatik zafer kazanmış bir siyasetçi olarak dönmek vardı. Diplomasi alanında tecrübesi olmayan İsmet Paşa’nın en büyük dayanağı ise kazanılan millî mücadele idi.
   </p>
   <p>
    Lozan görüşmelerinde İtilaf Devletleri kendi aralarında birlik kurarken Türkiye siyasi açıdan tek başına kalmıştı. Bu durumu fark eden İsmet Paşa ilerleyen zamanlarda İngiltere’yi yanlarına çekmek için Musul meselesini İngilizlerin kontrolünde olan Milletler Cemiyeti’ne havale etmeyi kabul etti. Siyasi anlamda yalnız kalan, diplomaside tecrübesiz Türk heyeti bir başka talihsizliği Ankara ile haberleşmesinde yaşıyordu. Zira dönemin teknolojik şartlarında haberleşme telsiz sistemi ile iki hat üzerinden gerçekleşiyordu. Konferansın birinci döneminde üç ay süresince Lozan’dan Ankara’ya bilgilendirme ve görüş sormak için 320 telgraf çekildi. Ankara’da dönemin başbakanı Rauf Orbay ise İsmet Paşa’ya bilgi ve talimat vermek için 388 telgraf çekti.
   </p>
   <p>
    O yıllarda Avrupa’dan çekilen telgrafların Ankara’ya ulaşmasını sağlayan iki hat var. Biri Akdeniz üzerinden İngilizlerin işlettiği ‘Eastern Hattı’. Diğeri ise Fransızların işlettiği ‘Köstence Hattı’. Türk heyeti başlarda Romanya üzerinden geçen hattı kullansa da iletişim kopuklukları ve Fransızların çıkardığı zorluklar üzerine Eastern Hattı’nı kullanmaya mecbur kaldı.
   </p>
   <p>
    <img alt="" height="234" src="http://web.archive.org/web/20140912144224im_/http://medya.aksiyon.com.tr/aksiyon/2014/09/01/lozan2.jpg">
     İngilizlerin işlettiği telgraf hattından haberleşen Türk heyeti her ne kadar şifreli bir sistem kullansa da o dönem itibariyle bu konuda uzmanlaşmış İngiliz istihbaratının şifreleri çözmesi çok kolay oluyor. Telgraf hatlarına giren istihbaratçılar Lozan ve Ankara arasındaki haberleşmeyi öğrenerek başta konferansın başkanı Lord Curzon’u ve ikinci dönemde başkanlık yapan İngiliz delege Horace Rumbold’u bilgilendiyorlardı. Akademisyen Fatma Müge Göçek, Lozan Konferansı’nın analizini yaptığı bir makalede, İngiliz istihbaratının sağladığı bilgiler için Lord Curzon ve Rumbold’un, paha biçilemez değerde olduğu yorumunda bulunduklarını iletir. Rumbold’a göre bu dinlemeler sayesinde Lozan’daki İngiliz heyeti karşısındakinin elini okuyabilen bir briç oyuncusunun konumunu kazanmıştır.
    </img>
   </p>
   <p>
    Belgelerle Lozan kitabının yazarı Sevtap Demirci ise Lozan’da yaşanan istihbarat zaafını kitabında şöyle anlatıyor: “Türk tarafı saat 10.15’te bir telgraf çekmiş. Saat 10.30 ve 15-20 dakika sonra bu telgraf aynen açılmış, okunmuş, İngilizceye çevrilmiş, daktilo edilmiş ve Lord Curzon’un masasında! Bütün telgraflar…”
   </p>
   <p>
    <strong>
     Lozan’dan günümüze ne değişti?
    </strong>
   </p>
   <p>
    İstihbarat zaafları sadece Lozan’la sınırlı kalmıyor. Şubat ayında konferansa ara verilirken heyetler ülkelerine dönüyor. Ankara’da ise hararetli tartışmalar var. Deyim yerindeyse kıyametler kopuyor. İlk Meclis’te mebuslardan İsmet Paşa’ya büyük itirazlar geliyor. İki hafta boyunca Meclis’te gizli celseler yapılıyor, kuş uçurtulmuyor ve gece gündüz Lozan tartışılıyor. Sevtap Demirci kitabında Ankara’daki gizli celse tutanaklarının da İngilizler tarafından servis edildiği ve aynı gün İngiliz diplomatların masalarına ulaştırıldığı bilgisine yer verirken bir kez daha şaşkınlığını dile getiriyor. Demirci, Lozan’dan çekilen telgrafların okunmasının anlaşılabilir olduğu fakat Ankara’daki gizli görüşmelerin tamamının aynı gün servis edilmesini okurların takdirine bıraktığı notunu düşüyor.
   </p>
   <p>
    Son haftalarda Alman medyasında birçok farklı yayında yer alan Tür-kiye’nin Alman Dış İstihbarat Teşkilatı (BND) tarafından yıllardır dinlendiği iddiası Alman makamları tarafından doğrulandı. Öte yandan iktidardaki CDU’nun önemli ismi ve Federal Meclis İçişleri Komisyonu Başkanı Wolfgang Bosbach’ın “BND’nin Türkiye’yi takip etmesi, dinlemesi için yeterli nedeni var.” açıklaması karşısında bile Türk yetkililerin suskunluğu tercih etmesi akıllara farklı sorular getiriyor.
   </p>
   <p>
    Mısır’daki darbe sonrası ipleri tamamen koparan Türkiye’nin Mursi yönetimine darbe ihtimalinin olmadığı mesajını vermesi, son dönemde bir anda parlayan IŞİD terör örgütünün Musul’daki konsolosluğumuzu basarak çalışanları rehin alması, en son Lice’de Mahsum Korkmaz heykelinin önceden istihbaratının yapılamaması sonrası yaşanan toplumsal gerilimler istihbarat teşkilatımızın seviyesinin hâlen Lozan yıllarındaki gibi olduğunu şüphesini artırıyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39380-turkiyenin-ilk-telekulak-zafiyeti-lozan.html), [web.archive.org (arşiv bağlantısı)](http://web.archive.org/web/20140912144224/http://www.aksiyon.com.tr:80/aksiyon/haber-39380-turkiyenin-ilk-telekulak-zafiyeti-lozan.html)
