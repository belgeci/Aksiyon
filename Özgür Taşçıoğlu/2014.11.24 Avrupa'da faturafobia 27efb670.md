# Avrupa'da faturafobia

*Özgür Taşçıoğlu 2014.11.24*

<div class="pNewsDetailMainContent" itemprop="articleBody">
 <p>
  Bir araştırmaya göre, Avrupalıların yüzde 22’si posta kutularına bakmak istemezken, yüzde 13’ü içinde fatura olduğunu bildiği zarfları açmıyor.
 </p>
 <p>
  İsveç merkezli Intrum Justitia firmasının Avrupalı Tüketici Ödeme Raporu (European Consumer Payment Report) çalışması, kemer sıkma politikasını ilk defa kendi üzerlerinde denemeye başlayan Avrupalıların artık faturalarını bile ödeyemez hâle geldiğini ortaya koydu.
  <br/>
  Avrupalıların yüzde 22’si posta kutularını açmak istemezken, yüzde 13’ü içinde fatura olduğunu bildiği zarfları açmıyor. Artık faturaların ödeme sırası da yapılıyor. Eskiden son ödeme tarihine göre ödemelere öncelik verilirken günümüzde para cezaları, borç ödeme, eğitim ve çocuk bakıcılarının faturalarına öncelik veriliyor.
  <br/>
  Alacakların düzenlenmesi, ödeme zinciri oluşturulması gibi müşteri yönetimi alanlarında dünya lideri olan firma tarafından hazırlanan rapor, Avrupalıların 2008’de yüzleşmeye başladıkları ekonomik krizin toplumsal seviyede ne tür psikolojik etkiler doğurduğunu inceliyor.
  <br/>
  Ekonomik kriz dünyanın her yerinde değişen oranlarda tesirler icra etse de, en çok Avrupalıları vurdu. Yunanistan ekonomisinin neredeyse iflas etmesi ve İspanya, Portekiz, İtalya gibi ülkelerde iç borcun ülkenin yıllık üretim toplamına yakın seviyelere yükselmesi beraberinde işsizliği ve ekonomik durgunluğu getirdi. ABD’de krizin fitilini ateşleyen bankaların iflaslarından bu yana geçen yaklaşık yedi yılda Amerikan ekonomisi yeniden toparlanma ve büyüme emareleri gösterse de, Avrupa ekonomisi için bu olumlu gelişmeler çok da geçerli değil. Avrupa para birimi Euro’nun dolar karşısında durdurulamayan değer kaybı ve Avrupa Merkez Bankası’nın yüzde 0 civarında tuttuğu faiz oranlarına rağmen, istenen ekonomik canlanma hâlâ temin edilebilmiş değil.
  <br/>
  Hâl böyle iken 2008’de kemer sıkma kavramıyla tanışmaya başlayan Avrupalılar geçen zaman zarfında finansal şartların değişmemesi ve süreklilik kazanan tasarruf tedbirleri ile artık iki yakalarının bir araya gelmediği bir dönemi yaşıyorlar.
  <br/>
  Avrupa Kıtası’nda 21 ülkeyi kapsayan ve 21.000 kişinin katıldığı anket, kıta genelinde, insanların yüzde 29’unun her ay iki yakalarının bir araya gelmediği sonucuna ulaşmış. Anket sonuçları, her üç Avrupalıdan birinin geçen 6 ay içerisinde en az bir faturasını ödeyemediğini ve her dört kişiden birinin faturalarını ödedikten sonra geriye parasının kalmadığını tespit ediyor. Bir diğer dikkat çekici sonuç: Avrupalıların yüzde 19’u fatura tarihlerini geçirmemek için borç almak zorunda…
  <br/>
  Intrum Justitia’nın raporu, Avrupa’da halkın yüzde 40’ının artık finansal açıdan kendi ülke politikalarından ümidini kestiğini gösteriyor. Mevcut şartlara alışmaya çalışan halkın en büyük tasarruf kalemi günlük harcamalar. Halkın yüzde 74’ü giyim ve eğlenceye ayırdığı bütçeden fedakârlık yaparken, yüzde 43’ü yeme-içme alışkanlıklarında kesintiye gidiyor. Ekonomik daralmanın en büyük mağdurları, yaşları 15 ile 24 arasında olan gençler. İşsizlik rakamları açısından da kıtanın en büyük sorunları arasında yer alan bu grup, kendi bütçesini denkleştirmek için finansal bir danışmana ihtiyaç duyuyor. Ankete katılan Avrupalıların yüzde 27’si hak ettiği şartlarda yaşayamadığını beyan ederken, sadece yüzde 22’lik bir kesim mevcut şartların iyileşeceğine inanıyor.
  <br/>
  <br/>
  <strong>
   Gurbetçi Avrupalılar!
  </strong>
  <br/>
  II. Dünya Savaşı’nda yerle bir olan Almanya ve Fransa gibi ülkeler, ekonomik kalkınma için 60’larda yabancı işçilere kapılarını açmıştı. Bundan yarım asır sonra, bu sefer Avrupalılar iş için gurbete yöneldiler. Rapor, ekonomik daralmanın en ciddi yaşandığı Yunanistan, Portekiz ve İtalya’da özellikle gençlerin yüzde 35-45 oranında yurtdışında iş aradığı tespitinde bulunuyor.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/avrupada-faturafobia_540050), [web.archive.org (arşiv bağlantısı)](http://web.archive.org/web/20141216190505/http://www.aksiyon.com.tr:80/ekonomi/avrupada-faturafobia_540050)
