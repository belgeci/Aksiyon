# Sisi Nasır'ın izinde

*Özgür Taşçıoğlu 2015.08.18*

<div class="pNewsDetailMainContent ctx_content" itemprop="articleBody">
 <blockquote>
  <p>
   Yaptığı darbe ile Mısır’da iktidarı kontrolü altına alan Abdül Fettah El-Sisi, icraatleri ile ülkenin devrimci lideri Cemal Abdül Nasır’ı hatırlatıyor. iki liderin de iki hedefi var: Müslüman Kardeşler ve Süveyş Kanalı.
  </p>
 </blockquote>
 <p>
  Mısır Devlet Başkanı Abdül Fettah el-Sisi geçen hafta görkemli bir törenle Süveyş Kanalı’na yeni bir bölüm ekledi. Onun attığı bu adımlar ülkenin devrimci lideri Cemal Abdül Nasır’ınkileri hatırlatıyor. 1956 yılında İngilizlerin kontrolündeki Süveyş Kanalı’nı millileştirme vaadiyle Mısır halkının desteğini alan Nasır, önce yeni anayasa ve tek parti siyaseti ile iktidarını sağlama aldı. Sonra da yaptığı en etkili icraat, dönemin parlayan sosyal hareketi Müslüman Kardeşleri sindirmek oldu.
 </p>
 <p>
  Deniz yolları üzerinden ticaretin sağlanması tüm dünya üretiminin yüzde 80’ini oluşturuyor. Bu devasa ekonominin boyutu 1,6 trilyon dolar ve dünya denizlerinde bu işlevi gören 60 binden fazla gemi ve gemicik mevcut. Süveyş ve Panama kanalları âdeta kendi ülkeleri için birer darphane olarak çalışıyor. Dolayısıyla kanal sahibi ülkelerin ‘altın yumurtlayan tavuk’larını günümüz şartlarına adapte etmesi gerekiyor.
 </p>
 <p>
  Süveyş Kanalı aslında Mısır’ın kaderine etki eden bütün tarihsel olayların başlangıcında yer aldı. Mısır tarihine damga vuran Müslüman Kardeşler Örgütü’nün de kurucusu kabul edilen Hasan el-Benna, Süveyş Kanalı’nda çalışan 6 arkadaşı ile bu harekete hayat vermişti. Bir rivayete göre, kanal çalışmalarında 100 binden fazla işçi hayatını kaybederken Hasan el-Benna işçilerin haklarını zalim sömürgeci yabancı şirketlere karşı savunduğu için, İhvan-ı Müslimin hareketi kısa sürede bütün İslam dünyasında karşılık buldu.
 </p>
 <p>
  1950’li yılların başında monarşinin yıkılmasıyla birlikte ortaya çıkan kaos sonrası askerî bir darbeyle Mısır’ın kontrolünü ele alan Albay Abdül Nasır’ın en büyük vaadi, Süveyş Kanalı’nın millileştirilmesi, yani tamamen Mısır’ın kontrolüne geçmesi oldu. Uyguladığı sosyal reformlar ve Arap milliyetçisi siyaseti ile kısa sürede toplumun büyük desteğini arkasına alan Nasır, amacına 1956 yılında ulaştı. Ne var ki aşırı milliyetçi söylemi ve Arap dünyasındaki lider tavrı ile o dönem itibarıyla rakipsiz görülen Nasır’a karşı halk nazarında ciddi bir rakip vardı.
 </p>
 <p>
  Kurdukları hastane, eczane, okul gibi hizmet kurumlarının yanı sıra Fi Zilal’il Kuran’ın müellifi Seyyit Kutup ile birlikte siyasi kimlik kazanmaya başlayan İhvan-ı Müslimin Hareketi, 1952’deki Hür Subaylar Darbesi’yle ilişkilendirilerek 1954 yılında kapatıldı. 1954’te Cemal Abdül Nasır’a yönelik suikast girişiminden sonra, altı lideri vatana ihanet suçundan idam edildi ve hareket şiddet yoluyla bastırıldı. El-Ezher Üniversitesi, özel camiler, hayır kuruluşları ve vakıfların devlet tarafından kontrol altına alınmasıyla Müslüman Kardeşler’in silinmesi için her yol denendi.
 </p>
 <p>
  Arap Baharı’nın sembol ülkesi olan Mı-sır’da devrilen Mübarek rejiminden sonra demokratik seçimle iktidara gelen Muhammed Mursi’ye karşı bir darbe ile iktidarı kontrol altına alan Abdül Fettah el-Sisi de bilindiği üzere son bir yıl içinde tüm İhvan liderlerini tutukladı ve hareketi ülke genelinde yasakladı.
 </p>
 <p>
  Süveyş Kanalı’nın tarihsel ve ekonomik öneminin farkında olan Sisi, kanalın genişletilmesi için 11 ay gibi kısa bir süre içerisinde 8 milyar dolar harcadı. Eskiden günde 40 gemi geçebilirken, yeni hâliyle kanalı günde 100 gemi kullanabilecek. Böylece hâlen yılda 5,3 milyar dolar geliri olan kanalın, 2023 yılına kadar yıllık kazancının 13,2 milyar dolara çıkması hedefleniyor. Dahası Süveyş Kanalı’nın ‘Yeni Mısır’ın sembolü olacağını açıklayan Sisi, kanal güzergâhında 10 yıl içindeki yatırımlarla yeni limanların, sanayi ve ticaret merkezlerinin yapılacağını ve 1 milyon istihdam oluşacağını vadediyor.
 </p>
</div>


Kaynak: [www.aksiyon.com.tr](http://www.aksiyon.com.tr/dis-haber/sisi-nasirin-izinde_552007), [web.archive.org (arşiv bağlantısı)](http://web.archive.org/web/20151216212541/http://www.aksiyon.com.tr/dis-haber/sisi-nasirin-izinde_552007)
