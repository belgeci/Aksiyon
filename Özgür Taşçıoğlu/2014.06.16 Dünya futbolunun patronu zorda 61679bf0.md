# Dünya futbolunun patronu zorda

*Özgür Taşçıoğlu 2014.06.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   FIFA Başkanı Sepp Blatter’in başı bir kez daha rüşvetle dertte. Katar’a verilen 2022 Dünya Kupası için bazı üyelerin oylarının satın alındığı iddiaları, ciddi eleştirilere sebep oldu.
  </font>
 </div>
 <div id="newsText">
  <font class="detail-text">
   <p>
    Dünya futbolunun İsviçreli patronu FIFA Başkanı Sepp Blatter’in gelecek yıl yapılacak başkanlık seçimlerinde adaylığı tartışılmaya başladı. Bir İngiliz gazetesinde yer alan Katarlı eski bir FIFA üyesinin 2022 Dünya Kupası için bazı üyelerin oylarını rüşvet karşılığı satın aldığı iddiaları, özellikle Avrupa ülkelerinden Blatter’e karşı ciddi eleştirilerin başlamasına sebep oldu. 78 yaşındaki Blatter ise Katar seçiminin bir hata olabileceğini ilk defa dile getirdi.
   </p>
   <p>
    70’lerden itibaren FIFA içinde görev almaya başlayan Sepp Blatter, geçen 40 yılın ardından dünya futbolunu tam anlamıyla şekillendirdi. 80 ve 90’larda futbolun gelişiminden ve Dünya Kupası organizasyonlarından sorumlu olan Blatter, 1998’de oturduğu başkanlık koltuğuna, gelecek yıl yapılacak seçimlerde de aday olacağı sinyallerini verdi. Her ne kadar ‘Misyonumu henüz tamamlamadım, devam etme arzusundayım’ dese de 2022’de Katar’da yapılacak Dünya Kupası hakkında çıkan tartışmalar ve rüşvet iddiaları Blatter’in planlarını altüst edebilir.
   </p>
   <p>
    Blatter’in başkanlık planlarını dahi bozacak seviyeye gelmeye başlayan iddialar, haziran başında bir İngiliz gazetesinde yayımlandı. Gazete, aynı zamanda FIFA’nın eski başkan yardımcısı olan Katarlı Muhammed bin Hammam’ın organizasyona ev sahipliği yapacak ülkenin seçimlerinde FIFA üyelerine toplam 5 milyon dolar rüşvet dağıttığını iddia etti. Gazete konuyla ilgili ellerinde binlerce e-posta ve doküman olduğunu iddia ederken, Bin Hammam’ın Afrika ülkelerinin futbol federasyon başkanlarına kişi başı 200 bin dolar rüşvet dağıttığını yazdı. İngiliz gazetesi ayrıca Kuzey ve Orta Amerika Futbol Federasyonları Birliği (CONCACAF) Başkanı Jack Warner’in de seçimler öncesi Bin Hammam’dan 1,6 milyon dolar rüşvet aldığını belirtti. Bin Hammam ve rüşvet iddiaları aslında ilk defa gündeme gelmiyor. Katar sermayesinin son yıllarda Fransa gibi Avrupa ülkelerine girmeye başlaması ile birlikte bazı iddialar Fransız medyasında anılmaya başlamıştı. Bin Hammam 2012’de hakkında çıkan iddialar yüzünden FIFA’daki görevlerinden ayrılırken; ‘Qatargate’ olarak adlandırılan iddialar geçen yıllarda başta Fransa olmak üzere Avrupa medyasında yer almıştı.
   </p>
   <p>
    2014 Dünya Kupası öncesi Sao Paulo’daki FIFA Kongresi’nde açıklamalarda bulunan Blatter, rüşvet iddialarının arkasında ırkçılık olduğunu iddia etti. FIFA’nın çok güçlü olduğunu anlatan Blatter, “Bu yüzden kurumumuzu yok etmek istiyorlar ama bizi yıkamayacaklar. Katar hakkındaki iddiaların ardında ırkçılık ve ayrımcılık var.” dedi. Bu açıklamaların ardından başta İngiltere ve Hollanda futbol federasyonları başkanları olmak üzere Avrupalı futbol adamlarından tepkiler gelmeye başladı. İngiltere Futbol Federasyonu Başkanı Greg Dyke, “İddiaların ırkçılıkla bir alakası yok, bu iddialar rüşvetle ilgili. Bunlar soruşturulmalı. Blatter’in aracılara saldırmayı durdurması ve mesajı algılaması gerekiyor.” şeklinde konuştu. Hollanda Futbol Federasyonu Başkanı Michael van Praag da FIFA’nın imajının son birkaç yılda olanlardan dolayı zarar gördüğünü dile getirdi. Van Praag, “İnsanlar FIFA’yı usulsüzlük ve rüşvetle ilişkilendiriyor. Bunun sorumlusu olan Blatter, artık bu makam için iyi bir aday değil.” ifadelerini kullandı.
   </p>
   <p>
    Gelecek yıl yapılacak FIFA başkanlık seçimleri için UEFA Başkanı Michel Platini’nin isminin geçmesi konuya bir başka boyut kazandırıyor. 2011’de Fransa’nın Paris Saint Germain takımını satın alan Katarlı işadamları, aynı zamanda Avrupa’da en büyük yatırımlarını bu ülkeye yapıyor. 2010’da, 2022 Dünya Kupası’nı Katar’ın kazandığı seçimler öncesi dönemin Fransa Başkanı Sarkozy ile birlikte Michel Platini’nin Katar Emiri Tamin bin Hamad al-Thani ile gizli bir toplantı yaptıkları biliniyor. Blatter’e karşı başlayan yeni kampanyaya Platini’nin destek vermesini, kendini gelecek yıl başkan adayı olarak gördüğünün ilk işaretleri olarak değerlendirebiliriz. Geçen günlerde İsviçre televizyonuna bir mülakat veren Blatter, “Platini’yi kendinize rakip görüyor musunuz?” sorusuna ‘Hayır’ cevabını vermişti.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-38805-dunya-futbolunun-patronu-zorda.html), [web.archive.org (arşiv bağlantısı)](http://web.archive.org/web/20140916225123/http://www.aksiyon.com.tr/aksiyon/haber-38805-dunya-futbolunun-patronu-zorda.html)
