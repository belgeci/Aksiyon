# İstanbul'un Cideli bostancıları

*Haluk Dursun 1998.08.22*

<div class="pNewsDetailMainContent ctx_content" itemprop="articleBody">
 Tarih boyunca memleketin dört bir tarafında yetişen en iyi ürünler İstanbul'a getirilir, İstanbullu'nun ağız tadına sunulur. Diyarbakır'ın karpuzunu, Kırkağaç'ın kavununu, Bozcaada'nın çavuş üzümünü, Amasya'nın elmasını, Finike'nin portakalını, Çanakkale'nin domatesini, Bursa'nın şeftalisini hep İstanbullu tüketir. Peki, acaba İstanbullu'nun ürettiği olmaz mı?
 <br/>
 <br/>
 Bu büyük şehrin köylüsü yoksa da topraktan geçineni, bahçecilik yapanı yok mu? Olmaz olur mu! Tarih boyunca İstanbul'da hep bostancılık, zerzevatçılık (doğrusu sebzevatçılık) devam edegelmiştir. Yıllarla birlikte hep azalmış, neredeyse parmakla sayılacak düzeye inmiş, ama ister inanın ister inanmayın İstanbul'da hâlâ toprağı ekip biçen, topraktan kazanan insanlar mevcut.
 <br/>
 <br/>
 İstanbul'da suriçinde şimdilerde bile bostan bulunduğunu, bu bahçelerde insanların geçimlerini, oraları işleyerek kazandıklarını söylemek, yazmak değil göstermek lazım derseniz, işte size birkaç örnek: Şehre surdışından gelinerek Edirnekapısı'ndaki o meşhur kulenin (Sulukule) içerisine girip, bugünkü Vatan Caddesi'ne kadar düz akıp, oradan sola kıvrılıp Aksaray önlerinde denize dökülen Bizans'ın Lykos, Osmanlıların Bayrampaşa deresi, surdışında enginarı, suriçinde ise denize döküldüğü yerdeki salatalıklarıyla meşhurdur. "Langa'nın hıyarı" tabiri hâlâ kullanılır. Tıpkı, Yedikule'nin marulu gibi...
 <br/>
 <br/>
 Günümüz İstanbul'unda da surdibinin bostanları TopkapıMevlanakapısı'ndan başlayıp, Silivrikapı, Belgradkapı ve Yedikule'ye kadar uzanıyor. Oradan suriçlerine giriyor, kendine göre küçük alanlara hapsoluyor. İsterseniz Belgradkapı'dan içeri bir girin, Kocamustafapaşa'ya devam eden bir yola sapın, Hacı Hamza Mektebi Sokağı ile Hacı Piri Caddesi arasındaki bostana bir göz atın. Ortasında dev kuyusu ve bekçi köpeğiyle karşınızda arzı endam edecek. Bu bostanda mevsimine göre pırasa, kırmızı pancar, kereviz, turp çeşitleri ve pazı boy gösterir.
 <br/>
 <br/>
 Suriçinde bostanlar, kâh demiryolu hattı boyunca Yedikule'ye doğru, kâh surlar boyunca Topkapı'ya doğru devam ediyor. İçlerinde birisi var ki gerçekten görmeye değer. Silivrikapı Bâlâ Tekkesi Meydanı'ndaki bostan, ortasındaki ahşap eski Osmanlı evi, toplama taştan yapılmış duvarlarıyla sanki tarihten bir kesit. İçerisi de boydan boya semiz otu.
 <br/>
 <br/>
 Suriçi bostanları Haliç'ten karşıya atlayıp, KasımpaşaDolapdere'den Piyale Paşa'ya doğru uzandığımızda yine karşımıza çıkıyor. Hem de yine çok tarihi bir mekânın yanıbaşında, Mimar Sinan'ın Piyale Paşa Camii'nin dibinde... Eskiden boydan boya bostan olan bu sırtlarda şimdi bir tek o kalmış.
 <br/>
 <br/>
 Şehrin Avrupa yakasındaki, Mahmutbey Köyü'nde başlayıp, Ayamama deresi boyunca birkaç küçük bahçe hâlâ mevcut olmakla beraber, esas bahçeden geçimini sağlama, İstanbul'un Asya yakasında (o meşhur Cadı Bostanı bugünlerde artık Caddebostan olsa da) devam ediyor. Kadıköy'ün meşhur Kurbağalıderesi'nin kenarlarında, eski Ankara asfaltının (E5) civarında başlayıp, özellikle Merdivenköyü, Hasanpaşa arasında yoğunlaşan bu bostanların bir kısmı Merdivenköyü'ndeki Bektaşi tekkesine aitmiş.
 <br/>
 <br/>
 Merdivenköyü Nisan Sokak'ta 33 dönümlük arazide bostancılık yapan Rıfat Biçin ve kardeşleri toplam 5 aile olarak, 25 kişi bu bostancılıktan geçimini sağlıyor. 50 yıla yakın bir zamandan beri bu işle uğraşan aile, doğmabüyüme Merdivenköylü. Yazın domates, patlıcan, biber, fasulye, semizotu, kışın lahana, karnıbahar, kereviz, turp, pazı, turşuluk pancar, soğan, pırasa ekimi yapılıyor.
 <br/>
 <br/>
 Kurbağalıdere kenarında yer alan bir diğer bostan da Hasanpaşa Camii Sokak'ta bulunuyor. Bu 3 dönümlük arazide ekim yapan insanlar Kastamonu Cideli. Bahçenin kıvırcığı, maydanozu, pazısı ve kara lahanası meşhur. Daha önce 40 dönüme yaklaşan bu arazi, küçüle küçüle 3 dönüme düşmüş.
 <br/>
 <br/>
 Hasanpaşa'da bir diğer bostan da Uzunçayır yolunda bulunuyor. 7 dönümlük bu arazide çalışanlar yine Kastamonu Cideli. Kışın ekim yapılmayan bu bostanda, yazın semizotu, fasulye ve domates yetiştiriliyor. İstanbul'un bu tarihi bostanı 150 yıllık bir geçmişe sahip. Önce Bulgarlar, sonra Arnavutlar, şimdi de Kastamonulular işletiyor. Dere kenarındaki bu bostanlar, bazı senelerde taşan derenin ortaya çıkardığı sel felaketinden büyük ölçüde zarar görüyorlar.
 <br/>
 <br/>
 Boğaziçi'ndeyse bostanlar, Kuzguncuk'tan başlıyor. Beylerbeyi, Çengelköy'de yoğunlaşıp, Anadoluhisarı'ndan Beykoz'a kadar uzanıyorlar. Daha önce Rumların işlettiği Beylerbeyi bostanında, şimdi yine Kastamonu Cideliler çalışıyor. Fıstıklı Mescid Sokağı'ndaki bostan 22 dönüm. Bu civarda, Çengelköy'ün meşhur badem salatalığı yetiştiriliyor. Ayrıca Trabzon hurması da meyve olarak satılıyor. Yine Beylerbeyi'nde, Abdullah Ağa Caddesi'nde Bey Bostan Sokağı'nda bir taraftan Çengelköy bademi, eskisi kadar olmasa bile yetiştiriliyor, diğer taraftan da incir ve hurma satışı yapılıyor. Çalışanlar yine KastamonuCideli.
 <br/>
 <br/>
 Çengelköy Talimhane Camii yanında 15 dönümlük bir sahada bulunan bir arazinin sahibi de KastamonuCide'nin İsakça köyünden gelmiş. Zeki Bey'in Bahçesi olarak anılan bu bostanda, ayrıca dut, hurma ve incir satışından da para kazanılıyor. Çengelköy, Bekârderesi'ndeki bostanda ise, sebzeyle birlikte çiçek de yetiştiriliyor. Kasımpatı ve glayör bu bostanın gelir kaynakları...
 <br/>
 <br/>
 Anadoluhisarı'nda, Yeni Mahalle'de 20 dönüm arazide bostancılık yapan Şükrü Zeren de KastamonuCide'nin Beltepe köyünden. Bostan, özellikle boncuk ayşe fasulyesiyle meşhur. Anadoluhisarı'nda başlayan fasulye, özellikle Beykoz'un köylerinde çokça yetişip, İstanbul'un semt pazarlarına götürülüp, satılıyor.
 <br/>
 <br/>
 Boğaziçi'nin Avrupa yakasında ise Beşiktaş'ın Fulya deresinden Mecidiyeköy'e uzanan bostanları bitmiş. Keza İstinye'nin, Ortaköy'ün bostanları, Arnavutköy'ün çileği gibi yok.
 <br/>
 <br/>
 MaltepeTuzla civarındaki eski İstanbul bostanlarından hâlâ geçimini kazananlar var, ama ne yazık ki Tuzla'nın bamyası, tıpkı Bayrampaşa'nın enginarı gibi tarihe karışmak üzere.
 <br/>
 <br/>
 Şimdi artık İstanbullu, bamyayı Amasya'dan, enginarı İzmirKaraburun'dan getirtip, yiyor...
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/istanbulun-cideli-bostancilari_504049), [web.archive.org (arşiv bağlantısı)](http://web.archive.org/web/20151226044738/http://www.aksiyon.com.tr:80/dosyalar/istanbulun-cideli-bostancilari_504049)
