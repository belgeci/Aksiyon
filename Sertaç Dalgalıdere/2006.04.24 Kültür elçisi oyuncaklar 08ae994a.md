# Kültür elçisi oyuncaklar

*Sertaç Dalgalıdere 2006.04.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dedelerimizin oynadığı Eyüp oyuncakları; cambazıyla, tefiyle, düdüklü testisi ve topacıyla geçmişte kaldı. Kuşaklar arasında uçurum oluştu.
  </font>
 </div>
 <div id="newsText">
  <font class="detail-text">
   İstanbul Oyuncak Müzesi, şair ve oyuncak âşığı Sunay Akın'ın çabaları ile Göztepe'deki baba yadigârı köşkte kurulmuştu. Bugüne kadar 20 binin üzerinde ziyaretçiyi ağırlayan müzenin verdiği mesaj açık: Oyuncaklar üretildikleri dönemin teknolojik imkânları kadar ait oldukları kültürün hayata bakışını da yansıtıyor. Müzede, Türkiye ve dünya oyuncak tarihine ait, Eyüp oyuncaklarından teneke ve plastik oyuncaklara kadar her şeyi görmek mümkün. Meraklıları için müzenin girişine oyuncak satın alınabilecek bir temsili Eyüp oyuncakçısı da yerleştirilmiş. Üç katlı binada oyuncaklar konulu olarak sunuluyor: Anadolu'nun çeşitli yörelerinde yapılmış bez bebekler, tarihî Eyüp oyuncakçısı, Kızılderili ve kovboy figürlü oyuncaklar, sirk ve istasyon oyuncakları, spor oyuncakları ve dinî konulu oyuncaklar. Bir başka köşede de çeşitli masal ve çizgi film kahramanları sergileniyor. İçinizdeki çocuğu öldürmediyseniz eğer, burada Nuh'un Gemisi'ne binen hayvanların peşine takılabilir, savaşan askerlerin arasında top seslerini dinleyebilirsiniz.
   <br/>
   <br/>
   Sunay Akın, müze projesi ile Türk oyuncak tarihini kayıt altına almayı, dünya oyuncak kültürü ile Türk oyuncak kültürünü yan yana koymak suretiyle bu konuda nerede olduğumuzu daha iyi algılamayı hedeflediklerini söylüyor. Müze Müdürü Belgin Akın da oyuncakların kültür elçisi olduğunun altını çiziyor ve kendi oyuncak kültürümüzü korumanın önemini vurguluyor. "Artık ülkelere toplarla, tüfeklerle girilmiyor. Televizyonla, dilini yok ederek, içten içe yabancı kültürler aşılanarak bu yapılıyor." şeklinde konuşan Belgin Akın, yabancı firmalarla rekabet edemeyen Türk oyuncakçılarının birer birer üretimi terk ettiği ve çocuklarımızın farklı kültürlerin oyuncakları ile oynamak durumunda kaldığından şikâyetçi.
   <br/>
   <br/>
   EYÜP OYUNCAKLARI PROJESİ
   <br/>
   <br/>
   Türk çocukları Çin yapımı, binbir meziyetli oyuncakları tercih etmeye başlayınca Türk oyuncak üreticileriyle birlikte tarihî Eyüp oyuncakçılığı da tarihe gömülmekle karşı karşıya kalmış durumda. Bu tehlikeye karşı Avrupa Birliği, Eyüp Belediyesi, Tarih Vakfı ve İş-Kur'un ortaklaşa hazırladığı Eyüp Oyuncakları Projesi, kendi kültürümüzün sergilendiği Eyüp oyuncaklarını özellikle turistlere hitap eden bir sektöre dönüştürmeyi hedefliyor. 2005 yılının Şubat ayında başlatılan proje bir yıl sürdü ve bu süre içinde çoğunluğu ev hanımı olan 57 kişi Eyüp Oyuncakçılığı eğitimi aldı. Proje kapsamında meslek sahibi olan bayan oyuncakçıların şimdiki hedefi, yeni meslektaşlar yetiştirmek ve Eyüp oyuncaklarına yenilerini eklemek.
   <br/>
   <br/>
   Eyüp Oyuncakları Projesi'ne katkıda bulunan Eyüp Belediyesi Kültür Müdürü İrfan Çalışkan amaçlarını şöyle açıklıyor: "Turist gözü ile bir ülkeyi farklı kılan şeylerden biri de gittikleri ülkenin kültürünü yansıtan oyuncaklardır. Hollanda'nın yel değirmeni ve Rusya'nın matruşkası meşhurdur. Türkiye'ye gelenlerin ilgisini neden Eyüp oyuncağı toplamasın ki? Bu bir iddia değil, bir hedef. İnsanlar Türkiye'den bir şey götürmek istediklerinde, Eyüp oyuncaklarını götürsünler istiyoruz." diyor. Eyüp Belediyesi'nin destekleriyle Gülhane Parkı'nda açılan bir stantta Eyüp oyuncakları hem satışa sunuluyor, hem de sergileniyor. Çalışkan'ın verdiği bilgiye göre benzer stantlar Temmuz ve Ağustos aylarında Piyer Loti ve Oyuncakçılar Çarşısı'nda da açılacak.
   <br/>
   <br/>
   Eyüp oyuncaklarının yaşatılması adına yürütülen projede başından beri yer alan ev hanımı ve iki çocuk annesi Şennur Ülker, çocukların oyuncak seçiminin tamamen eğitimle alakalı olduğu kanaatinde. Kendi çocuklarının şiddet içeren, vurdulu kırdılı oyuncaklar yerine Eyüp oyuncaklarını tercih ettiğini söyleyen Ülker, bu sayede çocuklarının hem kendi kültürlerini daha iyi öğreneceklerini hem de daha insancıl yetişeceklerini düşünüyor.
   <br/>
   <br/>
   Eyüp Oyuncakları Projesi'nde genel koordinatör olarak görev yapan bir çocuk annesi Olcay Onar da hızla değişen bilgisayar çağında çocuklarımızın gelişimine adapte olmak ve onları büsbütün kaybetmemek için tehlikeli oyuncaklardan uzak tutmak zorunda olduğumuzu düşünüyor. Onar, özellikle çocukların kültürü oyuncaklardan öğrendiklerini, dolayısıyla erken yaşlarda çocukları kendi kültürümüze ait oyuncaklarla eğitmenin doğru olacağı fikrini savunuyor.
   <br/>
   <br/>
   Marmara Üniversitesi Atatürk Eğitim Fakültesi Öğretim Görevlisi Dr. Tosun Yalçınkaya çocuk eğitiminde oyuncak seçiminin önemli olduğu iddiasını destekliyor. Eyüp oyuncakları üzerinde yaptığı araştırmalar sonucunda bu oyuncakların mekanik ve statik tasarımlarıyla çocuğun büyüklerini taklit yeteneğini geliştirdiğini tespit ettiğini söyleyen Yalçınkaya, itilen ve çekilen oyuncakların çocuğun yürüme ve kas gücüne fayda sağladığını, sesli oyuncakların da çocukların dinleme ve ritim duygusunu geliştirdiğini belirtiyor. Topların atma ve tutma hareketleriyle çocuk ile anne baba arasında yakın iletişim sağladıklarını da söyleyen Yalçınkaya, anne babaları çocukları için oyuncak seçerken sadece eğlenceyi değil, eğitimi de düşünmeleri gerektiğini hatırlatıyor.
   <br/>
   <br/>
   OYUNCAKÇILAR ÇİN'E DİRENEMİYOR
   <br/>
   <br/>
   Eyüp Oyuncak Projesi'nin canlandırmaya çalıştığı Eyüp oyuncakları 1960'lı yıllardan bu yana gerileme yaşıyordu. Tahta, deri ve renkli sulu boya ile yapılan, araba, beşik, darbuka, düdük ve topaç gibi oyuncakların yerini zamanla türlü şekillerde hareket edebilen uzaktan kumandalı arabalar, mekanik hareketli çarpışan topaçlar ve çocuğun sesini algılayarak cevap verebilen bebekler aldı. Oysa 18. yüzyılda İstanbul Eyüp'te 150 oyuncakçı bulunuyordu. 1960'ların sonunda bu sayı 30'a düşmüştü. On yılın sonunda Almanya'dan gelmeye başlayan oyuncaklar, Eyüp oyuncakçılarını yeni bir dar boğaza sürükledi ve bu dükkânlar 1980'lerde birer birer kapandı. Şimdi Eyüp'te 'kendi gitti ismi kaldı yadigâr' misali, sadece 'Eyüp Oyuncakçıları Çarşısı'nın adı duruyor, ama çarşıda Eyüp oyuncağı satan dükkân bulmak mümkün değil.
   <br/>
   <br/>
   Eyüp oyuncakçılığının eski üstatlarından Halit Şengöz bu kültürün yaşatılmasının turistlere yönelik üretimle mümkün olabileceği kanaatinde. "Bugün ben, el emeği göz nuru bir araba üretsem ona en az 20 YTL fiyat biçerim, ama günümüz çocukları 5 YTL'ye Çin malı bir uzaktan kumandalı araba satın alabilir." diyen Şengöz, yaşatılabilirlerse Eyüp oyuncaklarının kültür elçiliği yapabileceğini düşünüyor.
   <br/>
   <br/>
   ÇİN BİZDEN 100 SENE İLERİDE
   <br/>
   <br/>
   Çin malı oyuncaklar sadece Eyüp oyuncaklarının varlığını tehdit etmiyor. Son on yılda Türk oyuncak üreticilerinin çoğu ya şirketlerini kapattı ya da çareyi Çin'den oyuncak ithal etmekte buldu. Çin'den gelen ucuz oyuncaklarla rekabet edemeyip kapanan firmalardan biri Fatoş Oyuncakçılık. Firma sahibi Fatoş İnhan, sektördeki değişimi devletin oyuncakçıları yeteri kadar desteklememesine ve Çin oyuncaklarının usulsüz yollarla ülkeye sokulmasına bağlıyor.
   <br/>
   <br/>
   Çin oyuncaklarının fiyat ve kalite cazibesi karşısında üretimi terk edip ithalata başlayan Gürel Oyuncakçılık'ın kurucusu Müstecib Baybürü (75) Çin'e boyun eğmek zorunda kalsa da elli yıl öncesini hasretle yâd ediyor. 1956 yılında seri teneke oyuncak araba üretimine başlayan Baybürü, o yıllardan "Milyonlarca değil, trilyonlarca teneke araba ürettim." diye bahsediyor. O dönemin belediye otobüslerini, polis arabalarını ve PTT araçlarını modelleyen Baybürü, 1960'larda ürettiği teneke oyuncakları Amerika, Almanya ve İsrail gibi ülkelere satmış.
   <br/>
   <br/>
   Oyuncakçılar Derneği (OYDER) Başkanı ve Cansu Oyuncakları'nın sahibi Ahmet Alioğlu, Türk oyuncak üreticilerinin Çin'e nasıl yenik düşüp imalatı bıraktığını kendi başından geçen bir hadise ile anlatıyor: "Bir gün istasyona indim, trenle Bakırköy'e geçecektim. Köşedeki bir kalabalık dikkatimi çekti. Bir uçak yerde dönüyor, ışıkları yanıyor filan, neredeyse uçacak sanırsınız, o derece güzel. Bu uçağı kim getirdi diye sordum. İşte şu getirdi, bu getirdi dediler ve bundan sonra gelmeye devam edecekmiş dediler. O gün kendi kendime karar verdim ve oyuncak üretimini bıraktım. Anladım ki bizim yaptığımız oyuncaklarla onların oyuncakları arasında dağlar kadar fark var. En az 100 sene ilerideler."
   <br/>
   <br/>
   TÜRK OYUNCAK SEKTÖRÜ TEKRAR CANLANABİLİR
   <br/>
   <br/>
   Alioğlu'nun çizdiği karamsar tabloya rağmen Çin firmalarını kıskandıracak nitelikte üretim yapan Türk firmaları da var. Pilsan Şirketi yöneticisi ve sahiplerinden Raşit Akar, mevcut piyasa içerisinde oldukça iddialı olduklarını belirtiyor. Ürünlerinin yüzde 70'ini ihraç ettiklerini söyleyen Akar, katıldıkları fuarlarda Çinli oyuncakçıların Pilsan'ın geniş ürün yelpazelerini görünce oldukça şaşırdıklarını da ileri sürüyor.
   <br/>
   <br/>
   Toys Market de oyuncak sektöründe yerli üretimin yeniden canlanması için uğraşan firmalardan biri. Toys Market'in yönetici ortaklarından Kurtuluş Gürkan, şirketlerinin piyasanın tam tersi bir strateji belirlediğini ve daha önce ithalat yapan firmaları Magic Toys'un faaliyetlerini durdurup tamamen üretime yöneldiklerini söylüyor. Şimdilik ihracatta küçük bir payları olduğunu kabul eden Gürkan, zamanla Türk oyuncak üreticiliğinin canlanacağı ümidini taşıyor.
   <br/>
   <br/>
   OYUNCAĞA KİM NE HARCIYOR?
   <br/>
   <br/>
   Türk çocukları dünyanın oyuncağa en az para harcayan çocukları arasında. Bir Japon çocuğunun yıllık oyuncak harcamasını Türkiye'de 60 çocuk ancak yapabiliyor.
   <br/>
   <br/>
   Çoğu Afrika ülkesinde bu sayı 300'e varıyor.
   <br/>
   <br/>
   OYUNCAK BOMBALAR
   <br/>
   <br/>
   Çocukların ellerinde neşe kaynağı olan oyuncaklar, büyüklerin ellerinde savaş makinesine dönüşebiliyor. Afgan-Sovyet savaşı sırasında Rusların uçaklarla Afgan köylerine oyuncak bombalar attığı biliniyor. Rusya'nın patladığında yüzlerce parçaya bölünebilen bombalı oyuncakları Çeçenistan'da da kullandığı iddia ediliyor. Oyuncak bombaların Hindistan tarafından Keşmir'de, ABD tarafından da son Afganistan operasyonunda kullanıldığı yönünde haberler var. Oyuncak bombaların kullanımı Cenevre Konvansiyonu tarafından savaş suçu olarak kabul edilmiş durumda.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=12006), [web.archive.org (arşiv bağlantısı)](http://web.archive.org/web/20130302044229/http://www.aksiyon.com.tr:80/aksiyon/newsDetail_getNewsById.action?newsId=12006)
