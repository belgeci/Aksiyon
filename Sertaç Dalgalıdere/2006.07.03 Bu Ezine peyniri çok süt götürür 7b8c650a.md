# Bu Ezine peyniri çok süt götürür

*Sertaç Dalgalıdere 2006.07.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Lezzeti dünyaya nâm salan Ezine peynirini üreten mandıralar Avrupa Birliği'ne uyum sürecinde ya yenilenecek ya da geleneksel mirasa veda edecek.
  </font>
 </div>
 <div id="newsText">
  <font class="detail-text">
   Sofralarımızın değişmez lezzetlerinden Ezine peyniri, Avrupa Birliği (AB) uyum sürecine ayak uydurmak için var gücüyle çalışıyor. Türk Patent Enstitüsü'nden onayını alan 'Ezine peyniri' artık ününü tescilli bir marka olarak koruyup sürdürecek. Yöredeki kekikli meralarda otlayan keçilerin sütünden yapıldığı için kendine has lezzetiyle bağımlılık oluşturan Ezine peyniri, alınan 'Coğrafi İşaret' yetkisi sayesinde geleneksel mirası taşıyan yöresel üreticilerin de korunmasını sağlayacak.
   <br/>
   <br/>
   KÖYLÜLER MANDIRALARIN KAPATILMASINDAN ENDİŞELİ
   <br/>
   <br/>
   Ezine Peynircileri Derneği Başkanı Sami Coşkun, Ezine peynirinin nerelerde ve ne şartlar altında üretileceğine dair 'Coğrafi İşaret'in Türk Patent Enstitüsü'nden alındığını ve yakın zamanda Resmi Gazete'de yayımlanacağını müjdeliyor. Geleneksel lezzetin devam ettirilebilmesi için önemli bir aşamanın geçildiğini kaydeden Coşkun, Çanakkale yöresinde her yıl üretilen 250 bin teneke peynirin bundan sonra yalnızca Ezine, Bayramiç, Ayvacık, Çan ve Kaz dağı eteklerinin kapsadığı alanda üretilebileceğini, bu sınırların dışında üretim yapanların 'Ezine peyniri' markasını kullanamayacağını söylüyor.
   <br/>
   <br/>
   Ezine'de yaklaşık 40 mandıra bulunuyor. Bu mandıralar AB uyum süreci gereği bu yılsonuna kadar üretim tekniklerinde bazı değişiklikler yapmak zorunda. En önemli değişiklik ise her mandıranın 'süt soğutma tesisi' kurmak zorunda olması. Bunun mandıra başına maliyeti ise yaklaşık 1 milyon YTL. AB uyum yasaları çerçevesinde geleneksel üretim yöntemlerinin çok pahalıya patlayacağını vurgulayan Sezgin Peynircilik'in sahibi Nahit Sezgin, "Elbette biz de bu sistemi kurmak ve en iyi şekilde peynirimizi üretmek istiyoruz ancak altyapı yatırımı sonrasında bölgeye gelecek büyük firmalarla rekabet edebileceğimizi sanmıyorum." diyerek tedirginliğini belirtiyor. Tek çözüm yolunun küçük mandıraların aralarında birleşip orta büyüklükte tesisler kurması olduğuna inanan Sezgin, devlet eliyle bir organizasyon yapılmasını istiyor.
   <br/>
   <br/>
   Bölgenin en büyük peynir üreticisi konumundaki Tahsildaroğlu Süt Ürünleri şimdiden özel süt soğutma tesisini kurup geçiş sürecini tamamlamış durumda. Tahsildaroğlu'nun sahibi Selman Tahsildaroğlu, "Amacımız Ezine peynirini bir marka olarak tüm dünyaya tanıtmak. Bu yatırımları sadece AB'ye uyum için yapmıyoruz. İstiyoruz ki tüm dünya, Ezine peynirini en kaliteli ve hijyenik şekilde yiyebilsin." diyor. Yöredeki mandıralar için en önemli süt tedarikçisi konumundaki Türkmenli köyünde günlük 20 ton süt üretimi yapan köylüler, bu süreçte küçük çaplı mandıraların kapanmasından endişeli. Türkmenli Köyü Tarımsal Kalkınma Kooperatifi Başkanı Şinasi Darıcı, "32 bin YTL'ye 6 tonluk bir soğutma tankı aldık; ancak bu tank bizim için yeterli değil, sütümüzü günlük vermek zorundayız. Çevremizdeki mandıralar kapanırsa sütümüzü döküp hayvanlarımızı yok pahasına kasaba satmak zorunda kalabiliriz." diyor.
   <br/>
   <br/>
   Türkmenli Köyü'nde 85 büyük baş hayvanı ile süt üretimi yapan Hüseyin Darıcı da mandıraların yaşatılmasının önemine vurgu yapıyor: " 1979 senesinde mandıraların ekonomik sebeplerden kapatılması ile babalarımız sütleri dereye dökmek zorunda kaldı. Kaderimiz babalarımızla aynı olabilir, bir an önce önlemler alınmalı."
   <br/>
   <br/>
   ÇANAKKALELİ İŞ ADAMLARI PEYNİRİN GELECEĞİNDEN UMUTLU
   <br/>
   <br/>
   Çanakkaleli işadamları, Ezine peynirinin geleceği konusunda süt üreticileri gibi düşünmüyor. Yapılacak iyileştirmelerle Ezine peynirinin tüm dünyaya tanıtılacağını iddia ediyorlar. Çanakkale Ticaret Borsası Başkanı ve Kale Gıda Yöneticisi Kaya Üzen, "Üretilen peynirin AB standartlarına uygun olması peynirimizin önünü açacaktır. Gerçekleştireceğimiz pazarlama çalışmaları ile markamız belleklere kazınacak. Bu sürece ayak uyduramayanların yolda kalması kaçınılmaz." diyerek küçük üreticileri uyarıyor. Çanakkale Milletvekili İbrahim Köşdere'ye göre, AB'ye girmenin bir bedeli var. Hem Avrupalı olmak hem de ona uymamak olmaz. Ezine peynirinin markalaşması için öncülük yaptığını belirten Köşdere, "Ben iyi peynir yapıyorum ve dünya pazarında olmak istiyorum." diyenlerin bir araya gelmesi halinde destek sağlama sözü verdiklerini hatırlatıyor. Bir yandan Türk Patent Enstitüsü'nden alınan marka tescili ile mutluluk yaşayan Ezine peyniri üreticileri, diğer yandan yılbaşına kadar yapmaları gereken altyapı yatırımları için şimdi gün sayıyor.
   <br/>
   <br/>
   <br/>
   EZİNE PEYNİRİNE AVRUPA STANDARDI
   <br/>
   <br/>
   Avrupa Birliği standartlarında peynir üretimi sütün sağılmasından peynirin mayalanıp tenekelenmesine kadar bir dizi yeni uygulamayı beraberinde getiriyor.
   <br/>
   <br/>
   <br/>
   1- Süt Sağım Makinası
   <br/>
   <br/>
   2- Süt Soğutma Deposu (60 Ton)
   <br/>
   <br/>
   3- Soğutma Depolu Tanker
   <br/>
   <br/>
   4- Süt Soğutma Deposu (600 Ton)
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-20915-34-bu-ezine-peyniri-cok-sut-goturur.html), [web.archive.org (arşiv bağlantısı)](http://web.archive.org/web/20130102044652/http://www.aksiyon.com.tr:80/aksiyon/haber-20915-34-bu-ezine-peyniri-cok-sut-goturur.html)
