# Dolmuşa pilot aranıyor

*Sertaç Dalgalıdere 2006.05.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Havayolu şirketleri gelecek on yılda 2 bin 136 yeni pilota ihtiyaç duyacak. Özel okulların verdiği eğitim sektörün profilini değiştiriyor.
  </font>
 </div>
 <div id="newsText">
  <font class="detail-text">
   Gökyüzünde bulutların üzerinde, kuşlardan daha yukarıda olmak Bu hissi yaşamayı dilemek, insan için alelade bir istek değildir. Uçmak, bir tutkunun eseridir. Türkiye'de hava yolculuğu her geçen gün daha da ilgi görüyor. Devlet Hava Meydanları verilerine göre 2006'nın ilk üç ayında iç hatlardaki yolcu sayısı 5 milyonu buldu. Dış haltadaki yolcu sayısı ise yaklaşık 4 milyon olarak tespit edildi.
   <br/>
   <br/>
   Şüphesiz, büyüyen havayolu taşımacılığı pastası özel sektörün iştahını kabartıyor. Ama ortada ciddi bir sorun var. O da yetişmiş eleman açığının ciddi boyutlara ulaşmış olması. Havacılık sektörünün bu hızla gelişmeyi sürdürmesi halinde önümüzdeki 10 yılda Türkiye'nin 237 yeni uçağa ve 2 bin 136 pilota ihtiyaç duyacağı öngörülüyor. Bugün ülkemizde faal olarak ticari hava yolu taşımacılığı yapan pilot sayısı 1573. Ulusal Havacılık Kongresi'nde açıklanan istatistiklere göre 2006'da 242 pilota daha ihtiyaç var.
   <br/>
   <br/>
   Bu ihtiyacı artıran faktörlerden biri de Başbakan Recep Tayyip Erdoğan tarafından açıklanan "Dolmuş Uçak" projesi. Sivil Havacılık Genel Müdürlüğü'nün detaylarını belirleyerek şekillendirdiği proje pilot açığını daha da büyütecek. Sivil Havacılık Genel Müdür Vekili Barış Tozar, insanların artık gitmek istediği yere en kısa sürede ulaşmayı hedeflediğini, zaman ve hız faktörlerinin havacılık sektörünün önemini artırdığını belirtiyor. Tozar'ın sözleri hâlihazırda mevcut olan 'Hava Taksi' uygulamasının daha da yaygınlaşacağı anlamına geliyor. Şimdiden birçok havayolu şirketi ve özel uçuş eğitimi veren okullar bu sektöre dâhil olabilmek için kolları sıvamış durumda.
   <br/>
   <br/>
   Ancak, bütün bu gelişmeler tecrübeli pilotlara duyulan ihtiyacı gidermiyor. Şimdiye kadar uçaklarını havalandıracak yetkin pilotlar bulamayan şirketler açıklarını yabancı pilot çalıştırarak kapatma yoluna gitti. Araştırmalar, 2005'te Türk şirketlerinde çalışan yabancı uyruklu pilot sayısının 200'ün üzerinde olduğunu gösteriyor.
   <br/>
   <br/>
   Bazı havayolu şirketleri ise açıklarını kapatabilmek için rakiplerinden pilot transfer etmeyi tercih etti. Özellikle özel sektörden Türk Hava Yolları'na pilot transferleri son zamanlarda krize yol açınca Ulaştırma Bakanı Binali Yıldırım olaya el koydu ve "1 Nisan 2006 tarihinden itibaren şirketinden istifa eden pilotlar, THY tarafından kabul edilmeyecek. Bu uygulama kasım ayına kadar devam edecek." açıklamasında bulundu. Peki, havacılık sektörü yetişmiş pilotları nereden ve nasıl sağlayacak?
   <br/>
   <br/>
   Türk Hava Kuvvetleri, Anadolu Üniversitesi gibi kamu kuruluşlarının yanı sıra Sivil Havacılık Kurumu'na bağlı faaliyet gösteren ve son dönemde sayılarında artış gözlenen özel uçuş okulları pilotluk eğitimi veriyor. Ancak bu kurumların bir yıl içerisinde yetiştirebildikleri pilot sayısı 100 civarında, sektörün pilot ihtiyacı ise bu rakamların oldukça üstünde.
   <br/>
   <br/>
   Pilotluk, ayrıca maddi olarak getirisi oldukça yüksek bir meslek. Ticari hava taşımacılığı yapan bir şirkette kaptan pilotların maaşları 8-10 bin dolar arasında değişiyor. Bu rakamlar Türkiye'deki hayat standartlarının oldukça üstünde. Bütün bu faktörler son dönemde hem özel uçuş okullarının sayısını artırıyor hem de okullara olan ilgiyi.
   <br/>
   <br/>
   ÖZEL PİLOT OKULLARI DOLUP TAŞIYOR
   <br/>
   <br/>
   Özel uçuş okulları iki tip uçuş lisansı eğitimi veriyor. Birincisi, ticari olmayan pilotluk lisansı (PPL); ikincisi, ticari pilotluk lisansı (ATPL). Bu iki lisansın alınma bedelleri ve eğitim süreleri de değişiyor. PPL lisansının eğitim bedeli yaklaşık olarak 10 bin dolar civarında ve eğitim 2,5 ay sürüyor. ATPL lisansının eğitim bedeli ise 55 bin dolar. Bu lisansa sahip olmak da 15 ayı buluyor. Okulların verdiği eğitimleri alan pilot adayı belli bir uçuş kotasını doldurduktan sonra simülatör sınavına ve Sivil Havacılık Kurumu'nun belirli tarihlerde yaptığı sınavlara tâbi tutuluyor. Bu sınavları kazanan adaylar pilotluğa ilk adımını atmış oluyor. Özel uçuş okullarının merkezi bir anlamda İstanbul'da. Mevcutlar arasında donanım ve eğitmen konusunda daha geniş bir kapasiteye sahip olan okullar burada çünkü. Özel uçuş okullarının arasında Anadolu Yıldızları, Duha ve Bonair öne çıkıyor. İstanbul'daki bu okullar dışında Tarkim, Simder, Samair gibi Türkiye'nin çeşitli şehirlerinde faaliyet gösteren uçuş okulları da var. Tüm bu okulların kontenjanları dolu durumda ve birçok pilot adayı bu okullara kayıt yaptırabilmek için sıra bekliyor.
   <br/>
   <br/>
   Mevcutlar arasında Anadolu Yıldızları Uçuş Okulu 14 kaptan pilotuyla en donanımlı eğitmen kadrosuna sahip okul. Filosunda 7 adet eğitim amaçlı uçak ve bir adet simülatör bulunuyor. Uçuş eğitimleri Hezarfen Havaalanı'nda havada, Şirinevler'deki dershanede ise yerde veriliyor. Özel kuruluşlarda ve kamu kuruluşlarında uzun yıllar kaptan pilot olarak çalışırken 10 bin saat uçuş tecrübesi kazanan Anadolu Yıldızları Uçuş Okulu Yönetim Kurulu üyesi Aydın Uslu, "Biz kendimizi Türkiye'deki mevcut özel uçuş okulları ile mukayese etmiyoruz. Çünkü bizim hedefimiz okulumuzu Avrupa ve tüm bölgedeki okulların üzerinde bir yapıya kavuşturmak." diyor.
   <br/>
   <br/>
   Toplam kapasitesi 60 öğrenci ile sınırlı olan okulun kontenjanı dolu. Öğrenci sayısını 60'la sınırlı tutmalarını Uslu, "Çünkü eğitimin kaliteli yapılabilmesi için 6 öğrenciye 1 kaptan pilot öğretmen düşmesi gerekiyor." sözleriyle açıklıyor. Uslu'ya göre bir uçuş okulunda kalitenin yakalanması ancak sıkı ve disiplinli bir eğitimin, Sivil Havacılık Genel Müdürlüğü'nün gösterdiği kriterlere uygun şekilde yerine getirilmesiyle mümkün olabilir.
   <br/>
   <br/>
   Okulun kurucu üyelerinden Kadir Peker toplam 12 bin saatlik uçuş tecrübesine sahip. Peker, amaçlarının pilotluk eğitiminin ehil kişilerce verilmesini sağlayarak sektördeki eğitim kalitesini yukarılara çekmek olduğunu belirtiyor: "Böylece Türkiye'deki pilot açığını bir nebze de olsa kapatabileceğimizi düşünüyoruz ancak bu ne bizim ne de diğer özel uçuş okullarının başarabileceği bir şey, sektördeki pilot açığı mutlaka devlet tarafından yapılacak birtakım yaptırımlarla kapatılabilir. Örneğin ülkemizde her gün yeni bir havayolu şirketi kuruluyor, bu şirketlere her sene mevcut uçak sayısı kadar pilot yetiştirmeleri zorunluluğu getirilebilir."
   <br/>
   <br/>
   Peker, özel uçuş okullarının bazılarında birtakım çarpıklıkların yaşandığını ve bu durumun kendilerini üzdüğünü de sözlerine ekliyor.
   <br/>
   <br/>
   Pilot açığının kapatılabilmesi için özel uçuş okullarının önemli bir rol üstlendiğini hatırlatan Hava-İş Sendikası Genel Sekreter'i Mustafa Yağcı ise "Özel uçuş okullarının sektöre büyük faydası var. Ama bu okulların Sivil Havacılık Genel Müdürlüğü tarafından sıkı şekilde denetlenmesi lazım. Aksi takdirde meydana gelecek aksaklıklar sektörün başını ileriki dönemlerde fena şekilde ağrıtabilir." uyarısında bulunuyor.
   <br/>
   <br/>
   Avrupa Komisyonu, havacılık sektöründeki kara listeyi geçtiğimiz hafta açıkladı. Çoğunluğu Afrikalı olan 93 havayolu şirketinin Avrupa semalarında uçuşu yasaklanırken 3 havayoluna da kısıtlama getirildi. Listede Türkiye'nin adı yer almadı. Ancak Türkiye'de ticari havacılık alanında verilen eğitimin kalitesinin daha da artırılması ve sektöre daha fazla yetişmiş pilot kazandırılması gerekiyor.
   <br/>
   <br/>
   HER SEKTÖRDE PİLOTLUĞA HEVES VAR
   <br/>
   <br/>
   EMRE GÜCENMEZ (ÇEVRE MüHENDİSİ):
   <br/>
   Bu mesleğin sosyalitesi oldukça yüksek. Türkiye'deki ekonomik durum göz önüne alındığında pilotların kazandığı maaşlar oldukça iyi. Tabii ki pilot olmak istememe sebep sadece bu değil. Pilotluk büyük anlamda sevgi işi, gönülden istenmeli. Bu iş ancak o şekilde yapılabilir, başarılı olunabilir.
   <br/>
   <br/>
   <br/>
   LÜTFİYE LUNA (İŞLETMECİ-PİLOT):
   <br/>
   1985/86 öğretim yılında liseyi bitirdiğimde Hava Harp Okulu'na girmek istemiştim. O zaman bayan öğrenci almadıkları için uçuşa olan sevgimi Sivil Havacılık'ta devam ettirmeye karar verdim. Uçmayı çok seviyorum. Bana özgürlük hissi veriyor. Ve diyorum ki "her şeyi görebilecek kadar yakın, hiç kimsenin ulaşamayacağı kadar uzak"
   <br/>
   <br/>
   ERAY YİĞİT (DOKTOR):
   <br/>
   Çocukluk hayalimdi bu meslek, ama liseyi bitirdiğimde buna fırsat bulamadım, mecburen tıp fakültesini yazdım. Okulu bu sene bitirdim ve özel uçuş okullarının böyle bir imkân sağladığını duyunca hemen okula başvurdum Doktorluk yapmayı düşünmüyorum. Çocukluk hayalim olan pilotluk mesleğini yapmak istiyorum.
   <br/>
   <br/>
   DEVLET HAVA MEYDANLARI HAVA  TRAFİĞİ VERİLERİ
   <br/>
   <br/>
   (YOLCU SAYILARI)
   <br/>
   <br/>
   Yıl - Ay	İç Hatlar	Dış Hatlar
   <br/>
   <br/>
   2005 Ocak	1.370.297	1.386.422
   <br/>
   <br/>
   2005 Şubat	1.193.581	1.220.168
   <br/>
   <br/>
   2005 Mart	1.323.531	1.622.035
   <br/>
   <br/>
   TOPLAM:	3.887.409	4.228.625
   <br/>
   <br/>
   2006 Ocak	1.657.556	1.416.738
   <br/>
   <br/>
   2006 Şubat	1.485.647	1.053.676
   <br/>
   <br/>
   2006 Mart	1.842.311	1.382.962
   <br/>
   <br/>
   TOPLAM:	4.985.514	3.853.376
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11945-34-dolmusa-pilot-araniyor.html), [web.archive.org (arşiv bağlantısı)](http://web.archive.org/web/20140307130824/http://www.aksiyon.com.tr:80/aksiyon/haber-11945-34-dolmusa-pilot-araniyor.html)
