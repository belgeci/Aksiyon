# Bigalı köyüne tarih kuşu

*Sertaç Dalgalıdere 2006.06.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gelibolu Yarımadası'nda açık hava müzesi görünümündeki köylerin restore edilmesi, köylüyü turistlerle, turistleri de Çanakkale Savaşı ile tanıştıracak.
  </font>
 </div>
 <div id="newsText">
  <font class="detail-text">
   Türk tarihinde bir dönüm noktası gerçekleşmek üzere... 19. Tümen Komutanı Yarbay Mustafa Kemal'in 25 Nisan 1915 sabahı Gelibolu'nun Anafartalar bölgesinde yer alan Bigalı köyünde kaldığı eve, Düşmanın batıda Arıburnu'na çıkarma yaptığı haberi gelir. Mustafa Kemal bu haber üzerine tarihî bir karar alır ve sabahın erken saatlerinde atına binerek Bigalı köyünün taşlık yolundan Conkbayırı'na ulaşır. Ve 57. Alay'a bağlı Türk askerlerine şöyle seslenir: "Ben size taarruzu emretmiyorum, ölmeyi emrediyorum. Biz ölünceye kadar geçecek zaman zarfında, yerimize başka kuvvetler ve komutanlar kaim olabilir." Bu söz, Türk halkının ölüm kalım mücadelesi olan Çanakkale Savaşı'nın bir dönüm noktası kabul edilen Arıburnu Muharebesi'ni unutulmaz kılar. Bu tarihî muharebenin başlama kararının alındığı Bigalı köyü, askerî ve sivil bir duyarlılık ile 2. Kolordu Komutanlığı öncülüğünde Opet ve Çanakkale Seramik sponsorluğunda yeniden düzenleniyor.
   <br>
    <br>
     BİGALI KÖYÜ TARİHÎ YAPISINA KAVUŞUYOR
     <br>
      <br>
       Tarihî köyde bugünlerde hummalı bir çalışma var. Yaklaşık 160 erin de çalıştığı köyün meydanı, yerli ve yabancı turistlerin rahatça gezebilecekleri ve ihtiyaçlarını karşılayabilecekleri hale getiriliyor. Turizm Danışma Ofisi ve yenilenen kahvesiyle köy yeni bir çehreye kavuşacak. Köy kahvesinin 500 metrekarelik alanında kullanılan seramikler Çanakkale Seramik tarafından karşılanıyor. Binanın tarihî yapısı bozulmasın diye çalışmalar uzman gözetiminde yürütülüyor. Meydana 100 metre mesafede bulunan Atatürk Evi'nin de içi ve dışı aslına uygun olarak yenileniyor. Evin içine yerleştirilecek 25 tarihî resim, en ince ayrıntısına kadar detaylandırılarak özel seramikler üzerine işleniyor, evin içi ve bahçesi özel seramiklerle düzenleniyor.
       <br>
        <br>
         Atatürk Evi'nin restorasyonunda Çanakkale Seramik adına tasarımcı ve proje direktörü olarak görev yapan Mecit Özlav, "Bu projeyle Bigalı köyü ve Atatürk Evi yerli ve yabancı turistler için daha cazip hale gelecek. Onlara rahat gezi imkânı sağlayacak. Her şeyden önce milli değerlerimize saygının bir göstergesi olacak." diyor. Köy sakinleri yaşananlardan oldukça memnun; çünkü köydeki birçok evin dış cephesi yeniden tarihî özellikleri göz önüne alınarak restore ediliyor. Atatürk Evi'nin kapı komşusu Ayfer Tahinci, "Turistler Atatürk Evi'ni ilgiyle seyrediyor. Evin yeni hali çok güzel. Yıllardır buraya gelen turistler kapı komşusu olduğumuzdan, bizim eve de mutlaka uğruyor. Ninem, Atatürk'ün bu evin önündeki sokaktan atıyla daha sabah olmadan savaş meydanına gittiğini ve akşamları çok geç vakitlerde döndüğünü anlatırdı." ifadesini kullanıyor. Köyün yaşlıları, yaşadıkları yerin eski isminin Bovallı, Atatürk'ün misafir olduğu evin ise Hacı Hüseyin Ağa isminde bir köylüye ait olduğunu belirtiyor.
         <br/>
         <br/>
         Tarihî Bigalı köyünün yeniden yapılandırılmasına sponsor olarak destek veren Opet ise 'Tarihe Saygı Projesi' adı altında Çanakkale'de yürüttüğü bir dizi çalışmanın parçası olarak Bigalı köyüne hem proje desteği veriyor hem de meydanının düzenlenmesine katkı sağlıyor. Opet Kurumsal İletişim Koordinatörü Ayşenur Aydın, Gelibolu köylerinin yeniden düzenlenmesini Türk tarihinin yeniden canlanmasına ve yöreye gelen turistlerin daha bilinçli bir şekilde gezdirilmesine katkı sağlamak olarak açıklıyor.
         <br/>
         <br/>
         KÖY İLGİ ODAĞI OLACAK
         <br/>
         <br/>
         Son iki yılda yaklaşık 2 milyon yerli ve yabancı turistin ziyaretçi akınına uğrayan Gelibolu Yarımadası ve şehitlikler, her geçen gün daha fazla ilgi odağı haline geliyor. Türkiye'nin ve dünyanın dört bir yanından gelen turistler şimdiye kadar Bigalı köyü gibi tarihî değeri haiz yerleri atıl bulduklarından gezip görmeden gidiyorlardı. Şimdi bu projenin hayata geçmesiyle birlikte turistler, tarihin bir başka yüzüyle buluşmuş olacak. Bigalı köyünün tarihine sadık kalınarak yapılandırılan yeni yüzü, Haziran ayı içinde 2. Kolordu Komutanlığı'nın düzenleyeceği bir törenle ziyarete açılacak.
         <br/>
         <br/>
         OPET'TEN 'TARİHE SAYGI PROJESİ'
         <br/>
         <br/>
         Opet'in Şubat 2006'da, Gelibolu Yarımadası'nda başlattığı 'Tarihe Saygı Projesi' kapsamında Alçıtepe ve Seddülbahir köylerinin düzenlenmesi tamamlanırken, Kilitbahir ve Eceabat'ta bina duvarları Atatürk ve Çanakkale görselleri ile donatılmış. Yine Eceabat ve Kilitbahir liman girişlerine bölgenin tarihî geçmişine dikkat çeken görseller yerleştirilmiş. Kilitbahir ve Seddülbahir'de çalışmalar devam ediyor. Yaklaşık 3 yıl sürmesi planlanan projenin 5 milyon dolara mâl olacağı tahmin ediliyor.
         <br/>
         <br/>
         Ayrıca, proje kapsamında köylülerin yapılan değişikliklere uyumu için, 5 kadın ve 5 erkekten oluşan bir köy komitesi aracılığı ile köyde yaşayan fakir aileler belirleniyor. Bu ailelere ev eşyası, giysi ve kırtasiye yardımı yapılıyor. Ayrıca, komite aracılığı ile köylerde ev pansiyonculuğu, İngilizce, el sanatları, hijyen ve hizmet eğitimleri sağlıklı şekilde ve yüksek katılımla gerçekleştiriliyor.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-11585-bigali-koyune-tarih-kusu.html), [web.archive.org (arşiv bağlantısı)](http://web.archive.org/web/20141007231106/http://www.aksiyon.com.tr/aksiyon/haber-11585-bigali-koyune-tarih-kusu.html)
