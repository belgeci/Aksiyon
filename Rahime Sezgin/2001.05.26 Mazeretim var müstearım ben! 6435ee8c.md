# Mazeretim var, müstearım ben!

*Rahime Sezgin 2001.05.26*

<div>
 <p class="spot">
  Siyasi baskıların yoğun olduğu ve yazarların yazılarını serbestçe  kaleme alamadığı dönemlerde müstear isim kullanmak bir yöntem, bir kurtuluş olarak görülmüş. Fakat basın dünyasında müstear isim  kullanmak sadece siyasi baskıların olduğu dönemlere mahsus bir  durum değil. Günümüzde de pek çok yazar farklı tarzdaki yazılarını  müstear isimlerle kaleme alıyor
 </p>
 <p class="metin">
 </p>
 <img border="0" src="/web/20020428181044im_/http://www.aksiyon.com.tr/2001/338/resimler/Mustear.jpg"/>
 <p class="metin">
  Müstear isimler basının var olduğu ilk günlerden beri  zaman zaman yazarlar tarafından kullanılmıştır. Türk basınında müstear isim kullanmak ise özellikle baskıcı rejimlerin yaygın olduğu günlerde sık görülen bir uygulamaydı. Geçmişte, baskıcı rejimler altında geçen günlerde, yasal olarak yazma imkanı ellerinden alınanlar ya da yazması patronlar tarafından sakıncalı görünen yazarlar  için müstehar isim kullanmak bir yöntem, bir sığınaktı. Nazım Hikmet'in Orhan Selim müstear ismini kullanması bu baskıcı dönemin neticesinde meydana gelmiştir. Çetin Altan da  12 Mart sonrasında  yazılarını müstear isimlerle kaleme almıştır. Fakat müstear isim kullanmak Türk basınında sadece baskıcı dönemlerde ortaya çıkan bir durum değil. Günümüzde de her sabah gazeteleri elimize aldığımızda  ya da haftasonu eklerinde yazılarını okuduğumuz fakat kim olduklarını bilmediğimiz yazarlar var. Berrin Cankat, Ali Rıza Kardüz, Zerrin Cankat, Recai Güllaptan, İrfan Külyutmaz  bunlardan birkaçı.
 </p>
 <p class="metin">
  Peki yazarlar neden kendi isimleriyle yazılarını kaleme almıyorlar da müstear isim kullanmayı tercih ediyorlar? Milliyet'te her gün köşe yazan "Berrin Cankat" imzasının sahibi olduğu iddia edilen Hakkı Devrim'e göre bu bir tarz meselesi ve yazarlar kendilerine mal edilmesini istemedikleri yazılarını farklı isimlerle yayınlıyorlar. Ayrıca bazen bir çok kişinin emeği sonucu ortak  bir çalışmanın ürünü olarak ortaya çıkan yazılarda tek bir kişinin imzasıyla yayınlanması yerine  müstear bir isim kullanmak tercih ediliyor. "Benim Berrin Cankat olduğum ısrarla söyleniyor fakat ben de ısrarla olmadığımı vurguluyorum. Yazıları dikkatle okuyan okuyucular bunu anlayabilirler. Berrin Cankat'ın köşesinde gece hayatıyla ilgili haberler sık sık yer alır. Ayrıca çok sık olarak  Ankara ile alâkalı haberler yer alıyor. Oysa ben İstanbul'da yaşıyorum. Ankara'yı bu kadar yakından takip edemem. Benim gece hayatım da yok. O zaman o yazıları yazmam imkansız. Berrin Cankat bir ekibin çalışması. Bir kişinin ismiyle yayınlanması yerine Berrin Cankat müstear ismiyle yayınlanıyor. Berrin Cankat'ın ben olduğumu neden düşündüler?  Benim oğlum da  o ekibin içinde yer alıyor, belki de o yüzden. Oysa ben Türkçe hatalar yapmam yazarken ama Berrin Cankat yapıyor. Ben her sabah okuyorum ve eleştiriyorum da."
 </p>
 <p class="metin">
  Necip Fazıl'dan Fehmi Koru'ya..
 </p>
 <p class="metin">
  Uzun yıllardır "Kulis" köşesini Taha Kıvanç ismiyle yazan Fehmi Koru'nun bu ismi kullanması ise yasal bir zorunluluğun sonucu olarak ortaya çıkmadı. "Biraz  Peyami Safa— Server Bedi, biraz Necip Fazıl— Adıdeğmez ilişkisini andırıyor Fehmi Koru'yla Taha Kıvanç arasındaki ilişki... Başlangıçta, kendimle Kulis sütununda yayınlananlara mesafe koymak istediğim için o adı ben uydurdum... Kulis köşesinde yer alan temsili Taha Kıvanç resmi de bir yabancı derginin sayfalarında karşıma çıkmıştı. Elinde gözlük tutan, bıyıksız, saçlı biri Taha Kıvanç... Elindeki gözlük yazılarındaki araştırmacılık yönüne, bıyıksızlık sosyalistliğine, dökülmemiş saçlar ise yazarın karşılaştıklarına kendisini üzecek kadar aldıran biri olmadığına işaret ediyor... Hem fizik olarak hem de temsili olarak benimle irtibat kurulmayacak biri. Fakat sonra yazarın kişiliği keşfedildi ve işin sihri bozulmasın diye daha çok çaba harcamak zorunda kaldım."
 </p>
 <p class="metin">
  Hayali isimler daha ünlü
 </p>
 <p class="metin">
  Kimi zaman yazarların müstear isimler kullanarak yazdıkları yazılar  gerçek isimlerini kullanarak  yazdıklarından daha çok okunuyor. Yazarın kendisindense müstearı daha ünlü oluyor.  Polisiye romanlarını Server Bedi imzasıyla yayınlayan Peyami Safa'ya  "Nerede oturuyorsunuz?" diye sorulduğunda, "Server Bedi'nin evinde" cevabını verirdi. 1988 yılından beri Kulis köşesini yazan Fehmi Koru ise Taha Kıvanç imzasıyla yayınladığı yazılarının her zaman daha çok okunduğunu ve Taha Kıvanç'ın Fehmi Koru'dan daha ünlü olduğunu söylüyor. "Zaman zaman Taha Kıvanç'ı kıskandığım tabii ki oluyor. Profesyonel hayatım boyunca, bir kaç kez başka başka gazetelerin yöneticilerinden "transfer" teklifi aldım, ancak hepsi de ağız birliği etmişçesine, durmuş oturmuş, aklı başında Gündem yazıları istemediler benden, gözleri Kulis'teydi ve biri, hem de bir düzine meslektaş arasında, alenen "Seni değil Taha Kıvanç'ı istiyorum" demişti bana. Taha Kıvanç'ın ünü biraz da kazandığı düşmanlardan geliyor. Kulis yüzünden benim başıma gelmeyen kalmadı.  "Gündem" bugüne kadar hiç dava konusu edilmedi; oysa "Kulis" yüzünden hakkımda açılmış üç dava var."
 </p>
 <p class="metin">
  Basında bir ilk
 </p>
 <p class="metin">
  Okur tarafından ilgi gören köşeleri yazan müstear isimlerin zamanla ağabeyleri ve kardeşleri ortaya çıkmaya başladı.  Çalıştığı gazetede uzun yıllar Kulis yazılarını  yazan Taha Kıvanç gazeteden ayrılınca Taha Kıvanç'ın ağabeyi olduğunu iddia eden Baha Kıvanç aynı gazetede Kulis yazıları yazmaya başladı. Böylece Türk basınında ilk defa bir müstear isim taklit edilmiş oldu.  "Ben çalıştığım gazeteden ayrılınca  uydurma bir ağabeyim çıktı ortaya. Bu sahte ağabeyim sadece vinyetteki resmime bir bıyık eklenerek aynen korundu. Böyle bir gelişme karşısında önce ne yapacağımı bilemedim. Yalana— dolana sinir olarak tahammüllüyüm ama tesadüfe inanmadığım, herşeyin altında bir bit yeniği arama alışkanlığım olduğu için "sahte kulis" ve "uydurma ağabey" sürprizini  bakalım altından ne çıkacak? diye takip ettim. Doğrusunu söylemek gerekirse, bu sahtecilik ve uydurmacılığın yazdığım hangi yazı ve hangi tespit sonucu karşıma çıktığını bilmiyorum." İlk defa Taha Kıvanç'ın taklit edilmesiyle başlayan bu sürece eklenen başka isimler de var. Örneğin Milliyet gazetesinde günlük yazılar yazan Berrin Cankat'ın kardeşi olduğunu iddia eden Zerrin Cankat'ın yazıları bir internet sitesinde yayınlanıyor.
 </p>
 <p class="metin">
  Yazarlar tarafından müstear olarak kullanılan pek çok isim kimi zaman yazarın gerçek isminin önüne geçerek daha fazla bir kitle tarafından okunuyor ve bu hayali isimler daha çok ünlü oluyor. Şu anda da gazetelerde bir çok müstear isimle okuyucusuyla buluşan yazıların hakiki kahramanlarının kim olduğu ise çoğu zaman okurlar tarafından bilinmiyor.
 </p>
 <p class="metin">
 </p>
 <p class="arabaslik">
  Gerçek Adı     Müstear İsimleri
 </p>
 <p class="metin">
  Adalet Cimcoz: Fitne Fücur
 </p>
 <p class="metin">
  Ahmet Turan Alkan: Recai Güllaptan
 </p>
 <p class="metin">
  Ali Sirmen: Samim Lütfü
 </p>
 <p class="metin">
  Attila İlhan: Abbas Yolcu, Beteroğlu, Ali Platoğlu, Nevin Yıldız
 </p>
 <p class="metin">
  Aziz Nesin: Bahri Filefil, Berdi Birdirbir, Fettane Şatifil, Kerami Pestenkerani, Kerim Kihkih, Vedia Nesin
 </p>
 <p class="metin">
  Çetin Altan: Hadi Borazan, Hüseyin Zurna
 </p>
 <p class="metin">
  Faruk Nafiz Çamlıbel: Akıllı Ozan, Çamdeviren, İğne ile Kuyu Kazan
 </p>
 <p class="metin">
  Fehmi Koru: Taha Kıvanç
 </p>
 <p class="metin">
  Halide Edip Adıvar: Halide Salih
 </p>
 <p class="metin">
  Haldun Taner: Can Enişte, Haldun Hasırcıoğlu
 </p>
 <p class="metin">
  Hamdullah Suphi Tanrıöver: Toplu İğne
 </p>
 <p class="metin">
  Hilmi Yavuz: İrfan Külyutmaz
 </p>
 <p class="metin">
  İsmail Hami Danişmend: Rabia Hatun
 </p>
 <p class="metin">
  Kemal Tahir: Bedri Eser, Nurettin Demir, Kemal Tahir Tipi, Kemal Tahir Benerci
 </p>
 <p class="metin">
  Melih Cevdet Anday: Gani Girgin, Zater
 </p>
 <p class="metin">
  Murat Belge: Raif Özben
 </p>
 <p class="metin">
  Muhsin Ertuğrul: Ertuğrul May, Nabi Zeki, İp Çeken, Suflör, Servet Moray
 </p>
 <p class="metin">
  Nazım Hikmet Ran: Ahmet Oğuz, Saruhan, Ercüment Er, İbrahim Sabri, Kartal, M.İhsan, Nazım Hikmet, Nazım Hikmet Borjensky, Nurettin Eşfak
 </p>
 <p class="metin">
  Nurullah Ataç: Sabiha Yağızlar
 </p>
 <p class="metin">
  Orhan Veli Kanık: Adil Hanlı, Mehmet Ali Sel
 </p>
 <p class="metin">
  Orhan Kemal: Yıldız Okur, Hayrullah Güçlü, Reşit Kemali
 </p>
 <p class="metin">
  Peyami Safa: Server  Bedi, Çömez, Şerezat
 </p>
 <p class="metin">
  Reşat Nuri Güntekin: Ateşböceği, Mizah Yazarı, Yıldızböceği
 </p>
 <p class="metin">
  Rıfat Ilgaz: Mehmet Rıfat, Stepne, Remzi Işık
 </p>
 <p class="metin">
  Sedat Simavi: Rasim Servet, Çileli, Güleryüz
 </p>
 <p class="metin">
  Sevgi Soysal: Sevgi Nutku, Sevgi Sabuncu
 </p>
 <p class="metin">
  Samet Ağaoğlu: Samet Agayef
 </p>
 <p class="metin">
  Tarık Dursun: K. M. Hasan Göksu, T. Kakınç
 </p>
 <p class="metin">
  Vala Nurettin: Veli Nuri, Va—Nu, Akşamcı, Hikayeci
 </p>
 <p class="metin">
  Abdülkadir Pirhasan: Vedat Türkali: Hüsamettin Gönenli
 </p>
 <p class="metin">
  Yusuf Ziya Ortaç: Akbaba, Çimdik, Kamber
 </p>
 <p class="metin">
  Yahya Kemal Beyatlı: Ahmet Agah, Süleyman Sadi, S.S
 </p>
 <p class="metin">
  Ziya Gökalp: Bimar, Büyük Baba, Meclis—i İdare Vilayet Kitabesinden Ziya
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020428181044/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/338/haberler/6.htm), [web.archive.org (arşiv bağlantısı)](http://web.archive.org/web/20020428181044/http://www.aksiyon.com.tr:80/2001/338/haberler/6.htm)
