# Hayal Köy Kilistra

*Rahime Sezgin Bilinmeyen-tarih*

<div>
 <p>
  <font>
   Kerpiç evleri, ketum insanları ve tahrip edilmemiş doğal güzellikleri ile cazibeli bir köy Kilistra. Roma devrinde Hıristiyanlığın yayılmasında önemli bir yeri olan Kilistra antik kenti özellikle son dört yıldır bu dine mensup turistlerin akınına uğruyor.
   <br/>
   <br/>
   Kilistra... Tarihi ipek yolu üzerinde yer alan, ketum insanları ve peribacalarını andıran tabii yapısından çok az insanın haberdar olduğu saklı bir kent. Bir zamanlar insanların gizliliği esas alarak yaşadıkları bu saklı kenti görmek istiyorsanız sabırlı olmayı baştan göze almalısınız. Zira adını Konya halkının bile duymadığı, merkeze 49 km. uzaklıktaki köye gitmek hiç de kolay değil. Üç günde bir vasıta bulunuyor. Bunun nedeni, köy halkının kent merkezine sadece erzak ihtiyacını karşılamak için inmesi. Bunu önceden bilmiyorsanız ve planlarınızı buna göre yapmadıysanız sizi köye en yakın mesafeye kadar götürebilecek her hangi bir araca binip, gerisini sonra düşünmeyi göze almış olmanız gerekiyor. Yol ayrımına geldiğinizde artık araçtan inme vaktiniz gelmiştir. Yabancı olduğunuzu anlayan köylüler hep beraber yeni adı ile Gökyurt olan Kilistra köyü tabelasını gösterip “Bu yönde yürüyeceksiniz, belki araç rastlar” diyerek kendilerince yardımcı olmaya çalışırlar. Arabadan indiğiniz andan itibaren iki yanınızda uzayıp giden bozkırın ortasında ne kadar süreceğini bilmediğiniz bir yürüyüşe başlarsınız. Belki bir, belki de beş saat... Kim bilir araç ne zaman rastlar diye düşünürken gördüğünüz bir traktörü, küçük bir çocuğun annesini gördüğü zamanki sevinciyle karşılarsınız. Sabah saatlerinde başladığınız Kilistra yolculuğunuz bir ikindi vakti sona erer.
   <br>
    Aziz Paulos’un köyü
    <br>
     <br>
      Köye vardığınızda güneş ile bütünleşen ve altın sarısı gibi parlayan kerpiç evler karşılar sizi. Son yıllarda köye yabancı turistlerin akın etmesi, tarihi konusunda halkının da bilinçlenmesine neden olmuş. Bu nedenle size eşlik eden köy bekçisinden köyün tarihsel geçmişini dinleyebilirsiniz. Yapılan arkeolojik çalışmalar Kilistra köyünde yerleşimin Helenistik ve Roma çağında başladığını gösteriyor. Bizans devrinde ise köyde yoğun bir şekilde Kapadokya’daki gibi kaya oyuğu benzeri yerleşimlere rastlanır olmuş. Bu dönemde doğal kaya oluşumlarına paralel beş ayrı mevkide kurulmuş olan Kilistra antik kentinde gizlilik esas alınmış. Uzaktan bakıldığında kayalık bir alan olarak görünen yerleşim yerlerinin iç kısımlarının geniş mekanlar şeklinde oyulduğu, aydınlatma ve havalandırmanın kamufle edilmiş mazgal açıklıkları ile sağlandığı görülüyor. Dört yıl öncesine kadar köy halkı tarafından ahır ve depo olarak kullanılan bu kaya oluşumları ilk defa burayı ziyaret eden bir fotoğrafçı tarafından fark edilmiş. Daha sonra köyde başlatılan kazı çalışmaları sonucu kaya oluşumları açığa çıkarılarak içleri boşaltılmış. Kültür Bakanlığı tarafından sit alanı ilan edilen köyde kazı çalışmaları hâlâ devam ediyor.
      <br>
       <br>
        Konya halkının ismini dahi duymadığı Kilistra köyü bu yöreye gelen Hıristiyan turistlerin akınına uğruyor. Bunda köyün doğal güzelliklerinin yanı sıra hiç şüphesiz İncil’de sözü edilen Hz. İsa’nın havarilerinden Aziz Paulos’un bu köyde yaşamış olmasının payı büyük. Roma devrinde Hıristiyanlığı kabul etmiş Lystra halkının putperest kitlelerin ve yağmacıların yoğun saldırılarına dayanamayarak saklanmak için seçtikleri saklı kentlerin başında Kilistra geliyor. Rivayete göre Aziz Paulos da Hıristiyanlığın yayılmasında kilit nokta olan bu köyde konaklamış bir süre.
        <br>
         <br/>
         Ketum halk Kilistra köyü tarihi geçmişi kadar ketum halkı ile de dikkatleri çekiyor. Dış çevreye kapalı yaşayan köy halkı yabancılara çekingen davranıyor. Fakat yöre halkı bölgeyi ziyarete gelen turistler sayesinde bu ketumluklarını zamanla kaybedecek gibi görülüyor. Tarım ve hayvancılık ile uğraşan halk, bol miktarda kabak yetiştiriyor. Bu yüzden geleneksel düğün yemeklerinde kabak baş köşede yer alıyor.
         <br/>
         <br/>
         Kilistra köyünü gezmek isteyenlerin Kültür Bakanlığı’nın köye ve civarına düzenlemiş olduğu turları tercih etmelerini tavsiye ediyoruz. Yoksa köye gitmeniz kadar geri dönmeniz de bir hayli zor. Zira ya üç gün merkeze minibüsün kalkmasını bekleyeceksiniz ya da oranın ‘yerlilerine’ saatlerce dil döküp araçların geçtiği yola götürmeleri için yalvaracaksınız.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 46 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1599), [web.archive.org (arşiv bağlantısı)](http://web.archive.org/web/20050301170227/http://www.aksiyon.com.tr:80/yazdir.php?id=1599)
