# Arkamda bırı mı var?

*Rahime Sezgin Bilinmeyen-tarih*

<div>
 <p>
  <font>
   Türkiye’de henüz yeni yeni oluşmaya başlayan bir kavram özel dedektiflik. Bu işi ülkemizde yapanlardan biri Joseph Erdem. Bir ay içerisinde yüzlerce telefon aldığını ve özel dedektifliği kendisi kadar profesyonel olarak yapan birinin Türkiye’de bulunmadığını iddia ediyor. Ona göre bu ihtiyacı karşılamak için Türkiye’de “dedektiflik okulları” açılmalı
   <br/>
   <br/>
   Celil Oker’in dedektif romanları, zaten heyecandan dozu yüksek olan bu yazım türüne ayrı bir ritim katar. Dedektif Remzi Ünal her kitapta başka bir araştırmanın peşinde heyecan dolu günler geçirip, farklı bir olayı aydınlatır. Tam da bu günlerde, bir gazete ilanında, “özel dedektif arayanlara...” diye bir ilan vardı. İsmin yer almadığı  ilandaki cep telefonunu  arayıp gerçek bir dedektifle tanışma şart olmuştu. Dedektiflerin ne kadar kuşkucu, dikkatli, ne kadar “oynak” olduğunu merak etmekte vardı işin içinde.
   <br>
    <br>
     Telefondaki ses temkinli bir şekilde “Üsküdar İskelesi’nin önünde buluşalım. Elinizde bir Aksiyon dergisi olsun. Ben sizi tanırım” diyordu. Bu sözler bir dedektifin ne kadar şüpheci ve dikkatli olduğunu gösteriyordu. Buluşma yerine on dakika geç geldi dedektif Joseph Erdem. Meğer her buluşmaya yarım saat önce gelip görüşeceği kişinin davranışlarını bir süre izledikten sonra yanına yaklaşıyormuş, gecikme sebebi de buymuş. İşte gerçek bir dedektifle tanışmamız böyle oldu.
     <br>
      <br>
       Suçlu psikolojisi
       <br>
        <br>
         Uzun yıllar Amerika’da yaşayan Erdem burada çeşitli işlerde çalışmış. Bir dönem gazetecilik yapan Erdem,  Worner Bros’da  önemli görevlerde de bulunmuş. Özel dedektifliğe altı yıl önce başlamış. Polisiye romanlara ilgi duyan ve uzun yıllar psikoloji üzerinde yoğunlaşan Erdem özellikle suçlu psikolojisine merak sarmış. “Suçlu psikolojisi üzerine özel bir merakım vardı. Kötülüğü çözmek yerine, onu tanıyıp iyi insanlara yardımcı olmayı istedim. Dedektifliğe başlamam da bu düşüncenin ekseninde oldu” diyor.
         <br/>
         <br/>
         Daha sonra Amerika’daki işlerine son vermek durumunda kalan ve Türkiye’ye yerleşen Erdem’in dedektif olmasında ABD’de bu mesleğin yaygın olmasının ve iyi para kazandırmasının da etkisi  var şüphesiz. İlk dönemlerde dedektifliğin yanı sıra farklı işlerde de çalışan Erdem, bir süre sonra gelen işlere yetişemediği için sadece bu işi yapmaya başlamış. Ayda en az 300 iş teklifi alan Erdem bunlardan ancak yüzde 10’unu çözebiliyor.
         <br/>
         <br/>
         İlanla gelen müşteri
         <br/>
         <br/>
         Müşterilerini ilk dönemlerde gazete ilanları ile bulan Erdem belirli bir süre sonra kendi çevresini oluşturduğunu belirtiyor. Erdem; “Artık müşteri bulmak benim için çok kolay. İnsanlar gazete ilanı ile olsun, yakın tanıdıklarımın yönlendirmesi ile olsun beni buluyorlar” diyor.
         <br/>
         <br/>
         Genellikle eş aldatması ile ilgili işlerin yoğunlukta olduğunu belirten Erdem, kendisine gelen işler arasında kayıp köpeklerin bulunması, çalınan arabaların yerinin tespit edilmesi, çocuğunun kaçırılacağından endişelenenlerin başvuruları, patronların yanlarında çalışan üst düzey yöneticileri takip ettirmesine kadar pek çok olayın  yer aldığını belirtiyor. Tabii, cinayetler de var. Araştırmalarını yaparken zaman zaman mafya ile karşı karşıya geldiğini belirtiyor: “Dedektiflik zaman zaman hayatınızı tehlikeye sokabiliyor. Hiç ummadığınız bir anda mafya ile karşı karşıya kalabiliyorsunuz. Bir müşterim bir adamın takibini istemişti benden. Takip ettiğim kişi mafyanın adamı çıkmıştı. Böyle durumlarda çok dikkatli olunmadığı takdirde insanın hayatı tehlikeye giriyor.”
         <br/>
         <br/>
         Dedektifliğin okulu olmalı
         <br/>
         <br/>
         Türkiye’de henüz özel dedektiflik yasasının olmaması belki de en çok özel dedektifleri rahatsız ediyor. İlk defa 1980’li yılların sonlarına doğru Turgut Özal hükümeti tarafından bir yasa tasarısı hazırlandı. 3693 sayılı Özel Dedektiflik Kanunu, Türkiye Büyük Millet Meclisi’nden geçtikten sonra Ocak 1994’te dönemin cumhurbaşkanı Süleyman Demirel’e gönderildi. Demirel’in TBMM’ye iade ettiği yasa bir daha ele alınmadı. Yasa tasarısının rafa kaldırılmasıyla, özel dedektiflerin çalışma alanları kanunlar çerçevesine oturtulamadı. Dedektiflik kanununun bir an önce çıkması gerektiğini belirten Erdem, insanların özel dedektiflere başvurduklarını, bu mesleği yapanların artık toplumumuzda gerekli bir hale geldiğini belirtiyor: “ Özel dedektifler yasaların çizdiği çerçevede hareket ediyor. Türkiye’de insanlar işlerini halledemeyince hemen mafyaya başvuruyorlar. Çünkü başka türlü problemlerini çözemiyorlar. Mafya yeri gelince adam dövüyor, adam öldürüyor, özel alanlara giriyor. Oysa biz çalışırken silah kullanmıyoruz. İş takibini yasaların dışına çıkmadan yapıyoruz. Yasalarda özel dedektiflik ile ilgili bir düzenleme yok ama bu işin yapılmasını engelleyen maddeler de yok. Bir an önce  yasal çerçeve çizilmeli. Bunu en çok biz istiyoruz. Çünkü bizim de garantimiz yok.”
         <br/>
         <br/>
         Her heyecan arayanın, her meraklı olanın kalkıp dedektiflik yapmasının çok tehlikeli olacağını belirtiyor Erdem.  Özel dedektif olabilmek için mutlaka insanların eğitim alması gerektiğini vurgulayan Erdem, özel dedektiflerin silah ve psikoloji eğitimi almasını zaruri görüyor: “Amerika’da özel dedektifliğin okulları yok ama kursları var. Türkiye’de de özel dedektiflik yüksek okulları açılmalı. Bu işin içeriği ile ilgili çok iyi eğitim verilmeli. Eğer biz eğitimi eksiksiz vermek istiyorsak yurt dışından bu işi yapanları getirmeliyiz, başka türlü olmaz. Daha sonra bir çıraklık dönemi olmalı. Eğitimin boyutları ülkelere göre değişir. Siz Türkiye’de bir yıl eğitim verirseniz daha sonra o dedektif döner o silahla kendini vurur. Benim yanıma da, dedektif olmak istiyorum diye gelenler oldu ama hepsi de bu işi macera diye gördükleri için olmadı.”
         <br/>
         <br/>
         Dedektifliğin alternatif tıp gibi görülmesi gerektiğini belirten Erdem, insanların polise başvurup da bir zaman aşımına uğrayarak rafa kaldırılan işlerinin takibini özel dedektiflere verdiklerini belirtiyor. Akupunkturun ülkemizde belirli bir müddet önce hurafecilik olarak algılandığını vurgulayan Erdem, şu anda Sağlık Bakanlığı’nın bu tedavi yöntemine lisans verdiğini belirterek özel dedektiflikte de benzer bir sürecin yaşanacağını söylüyor.
         <br/>
         <br/>
         Zaman zaman takip ettiği kişi tarafından fark edilen Joseph Erdem bu gibi durumlarda kılık değiştiriyor. Fakat kılık değiştirmenin de yeterli olmadığı durumlarda koordineli bir şekilde çalıştığı arkadaşlarından yardım istiyor.
         <br/>
         <br/>
         Danışmanlık Antlaşması
         <br/>
         <br/>
         Müşterileri ile çalışırken kendisinin de bir garantisi olmadığını belirten Erdem, bu yüzden iş sonucunda karşılaşacağı sorunları engellemek için müşterileri ile birlikte Danışmanlık Hizmetleri Detay Antlaşması imzaladığını söylüyor: “Bir işe başlarken önce harcama yapacağım miktarda para alıyorum. Fakat iş sonunda paramı alabileceğime dair bir garantim yok, bu yüzden ben bir avukata böyle bir antlaşma metni hazırlattım. Müşterilerim ile bu antlaşmayı imzalıyoruz önce, sonra iş takibine başlıyorum.”
         <br/>
         <br/>
         Antlaşmanın içeriğinde önce müşterinin istediği hizmetler belirleniyor. Daha sonra gerekli mercilere başvurup vurmadığına bakılıyor. Eğer ilgili mercilere başvurmamışsa bu başvurular sağlanıyor. Ayrıca antlaşmada, dedektifin çalışırken kullanacağı araçların masrafları da dolar üzerinden belirlenmiş şekilde müşteriye sunuluyor. Herşey kanuni çerçeveler içerisinde halledilmeye çalışılıyor.  Antlaşma içerisinde yer alan maddelerden biri de özel dedektifin elde ettiği bilgileri daha sonra şantaj unsuru olarak kullanılmasını engellemeye yönelik: “8 mm. video kasete, VHS kasete, teyp bandına, VCD’ye, fotoğrafa veya yazılı belgeye aktarılacak herhangi bir bilginin elde edilmesi sırasında, halka kapalı mekanda, askeri bölgede veya girişi yasaklanmış herhangi bir arazide (polis, özel birlikler eğitim ve yönetim alanları v.b.) izinsiz kayıt ve çekim yapılmaz ve bilgi aktarılmaz. Ev gibi herhangi bir özel mülke gizli veya izinsiz herhangi bir mazeretle girilmez ve bilgi aktarılmaz.”
         <br/>
         <br/>
         Dedektiflik tehlikeli ve riskli bir iş. Türkiye’de henüz yasal bir çerçevesinin olmaması, bu işi yapanları oldukça zorluyor. Fakat insanların sadece gazete ilanları ile müşteri bulmaya çalışan bir dedektifi bu kadar fazla araması bu mesleğin zaman içinde ülkemizde yasal bir çerçeve kazanacağını gösteriyor.
         <br/>
         <br/>
         rahimesezgin@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 15 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12170), [web.archive.org (arşiv bağlantısı)](http://web.archive.org/web/20050301145802/http://www.aksiyon.com.tr:80/yazdir.php?id=12170)
