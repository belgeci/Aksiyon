# Kabaklı’ya bir okulu çok gördüler

*Rahime Sezgin 2001.03.10*

<div>
 <img border="0" src="/web/20020222191150im_/http://www.aksiyon.com.tr/2001/327/resimler/Kabak.jpg"/>
 <p class="spot">
  Ahmet Kabaklı, Türk edebiyatının  önemli kalemlerinden biriydi.  Ömrünün 50 yılını eğitime adayan  Kabaklı'nın ismi çalıştığı okula  verilmişti. Türkiye'ye ve Türk  dünyasına bu kadar hizmeti  geçmiş bir insana bunu çok  gördüler
 </p>
 <p class="metin">
 </p>
 <p class="metin">
  Türk edebiyatının önemli kalemlerinden Ahmet Kabaklı'yı geçtiğimiz ay kaybettik. Hayatını Türk dünyasına, eğitime ve edebiyata adayan Ahmet Kabaklı yüzlerce talebe yetiştirdi. 77 yıllık ömrünün 50 yılı aşan bir bölümünde Türk edebiyatına ve eğitimine hizmette bulunan Ahmet Kabaklı'nın vefatı eğitim dünyasını üzüntüye boğdu. Binlerce seveni ve talebesi tarafından Fatih Camii'nin avlusundan ebedi yolculuğuna uğurlanan Ahmet Kabaklı'ya gereken değeri devlet ve basın olarak acaba gösterebilmiş miydik?
 </p>
 <p class="metin">
  Devletten darbe
 </p>
 <p class="metin">
  1924 yılında Harput—Göllübağlar'da doğan Ahmet Kabaklı ilkokul, ortaokul ve liseyi "Elaziz"de bitirmesinin ardından 1944 yılında İstanbul Yüksek Öğretmen Okulu'nu parasız kazanarak burada okur ve ardından Diyarbakır ve Aydın liselerinde edebiyat öğretmenliği yapar. M.E.B tarafından Paris'e staja gönderilen Ahmet Kabaklı dönüşte İstanbul Çapa Eğitim Enstitüsü'nde edebiyat öğretmeni olarak göreve başlar ve 1974 yılında emekli olur.
 </p>
 <p class="metin">
  Bir zamanlar öğrenci olarak okuduğu okula daha sonra bir öğretmen olarak dönen ve uzun süre eğitim veren Ahmet Kabaklı burada yüzlerce öğrenci yetiştirir. 1997 yılında dönemin Milli Eğitim Bakanı Mehmet Sağlam tarafından eğitime olan hizmetlerinden ötürü Ahmet Kabaklı'nın ismi yıllardır hizmette bulunduğu Çapa Öğretmen Lisesine verilir ve okulun adı "Ahmet Kabaklı Anadolu Öğretmen Lisesi" olarak değiştirilir. Hükümet değişikliğinin ardından Milli Eğitim Bakanı Hikmet Uluğbay döneminde ise okulun ismi değiştirilir ve tekrar "Çapa Anadolu Öğretmen Lisesi" olur. Kaldı ki ilgili, ilgisiz bir sürü insanın adı değişik okullara, parklara, bulvarlara verilmektedir. Ülkeye, bilime, edebiyata, Türklüğe hizmet kıstas alınacak idiyse Kabaklı'nın adı, bir yerlere verilme konusunda ilk sıralarda olmalıydı. Bu durum Ahmet Kabaklı'yı bir hayli üzmesine rağmen suskun kalmayı tercih ederken çevresinde bulunan ve bu konuda yazmak isteyen medyadaki arkadaşlarını da engelledi. Bizzat dönemin Milli Eğitim Bakanı Mehmet Sağlam'ın isteği üzerine okula adı verilen Ahmet Kabaklı'nın adı daha sonra neden tekrar geri alındı? Bu Ahmet Kabaklı'ya yapılan bir saygısızlık değil miydi? Bakan Sağlam, yaşayan bir insanın adının bir yere verilmeyeceği gerekçesiyle Hikmet Uluğbay'ın döneminde Ahmet Kabaklı'nın isminin geri alındığını söylüyor.
 </p>
 <p class="metin">
  "Siyasi sebeplerle geri alındı"
 </p>
 <p class="metin">
  Mehmet Sağlam şunları söylüyor: "Kabaklı Hoca yıllarca eğitime hizmet etmiş bir insan. Kendi okuduğu okulda daha sonra 20 yıla yakın bir süre öğretmenlik yapmış. Bir vesileyle bakan olduğum dönemde kendisinin elini öptüm. Yaptığı hizmetlere karşılık küçük birşey olarak bakanlığım döneminde okula ismini verdik. Daha sonra ise hiç bir mantığı olmayan bir sebepten ötürü yeni gelen bakan tarafından ismi geri alındı. Neden olarak yaşayan birinin isminin bir yere verilemeyeceği öne sürülmüş. Oysa bugün yaşayan bir çok insanın ismi bir yerlere veriliyor. Bu Kabaklı Hoca'ya yapılmış çok büyük bir ayıptır. Tamamen siyasi görüşlerden dolayı yapılmış bir olay. Kabaklı Hoca milli ve manevi değerleri sonuna kadar savunan, milliyetçi ve muhafazakâr bir insandı. Bu insanlar ise kör zihniyetli insanlar. Yıllarca kalemiyle hizmet eden bir insana yapılan çirkin ve talihsiz bir davranış. Ben daha sonra karşılaştığımda bu konuyu hiç konuşmadım. Şüphesiz bu durum kendisini bir hayli üzmüştü. Duygusal bir insandı, ben de konuşup üzmek istemedim. Tartışma çıkarsa çok üzülecekti, o yüzden bu olayın üstüne gitmedik."
 </p>
 <p class="metin">
  Peki, bu durum sağlığında Kabaklı Hoca'yı nasıl etkilemişti? Ahmet Kabaklı'nın oğlu Servet Kabaklı bu durumun Kabaklı'yı çok üzdüğünü ama bu konuda sessiz kalmayı tercih ettiğini söylüyor. Kabaklı; "Yirmi yılı aşkın bir süre öğretmenlik yaptığı bir okula kendisinin ve ailesinin herhangi bir talebi olmadan isminin verilmesi onu mutlu etmişti. Daha sonra okuldan mezun olan bir kişinin müracaatıyla yaşayan bir kişinin isminin verilemeyeceği gerekçe gösterilerek ismi kaldırıldı. Oysa Kenan Evren'in, Süleyman Demirel'in isimleri sağlıklarında bir çok yere veriliyor. Biz aile olarak ve vakıf çevresi olarak bu konuda suskun kaldık. Bu Kabaklı Hoca'nın kendi tercihiydi. Bu duruma üzülmesine karşın devletin bekası açısından ve milletin huzuru açısından birşey yapılmamasını istedi. Hatta bu konuda yazı yazmak isiteyen meslektaşlarını da o durdurdu. Kabaklı Hoca'yı asıl üzen, başvuruda bulunan kişinin kendisinden yıllarca iyilik ve yardım gören biri olmasıydı" diyor.
 </p>
 <p class="metin">
  Nazım tartışmaları
 </p>
 <p class="metin">
  Son günlerde Nazım Hikmet'in vatandaşlığa kabul edilip— edilmemesi ve mezarının Türkiye'ye getirilmesi tartışmaları yeniden alevlendi. Meclis'in büyük bir çoğunluğu Nazım Hikmet'in vatandaşlığının iadesinin gerektiğini söylerken, Halil Ergün, Tarık Akan, Müjdat Gezen gibi sanatçılar da geç kalınmış bu kararın bir an önce gerçekleşmesi gerektiğini, Nazım'ın Türkiye'ye değil ama Türkiye'nin Nazım'a ihtiyacı olduğunu belirtiyorlar.
 </p>
 <p class="metin">
  Servet Kabaklı, babası Ahmet Kabaklı'nın bu tartışmaları hasta yatağında izlerken çok üzüldüğünü ve şunları söylediğini belirtiyor: "Nazım iyi bir şair, o yüzden de biz onu Türk Edebiyatı'na aldık. Ama sağlığında "Benim babam Stalin, vatanım Rusya" diyen birisi. İsteyerek Türkiye'den gitmiş birisi. Bu insana vatandaşlık verilmesi devlete hakaret olacağı gibi Nazım Hikmet'in ruhuna da hakarettir."
 </p>
 <p class="metin">
  Nazım Hikmet'e vatandandaşlık verilip verilmemesi konusunda görüşlerini belirten Mehmet Sağlam, Türkiye'nin Nazım Hikmet'e ihtiyacı olmadığını, vatandaşlığa kabul edilip edilmemesinin farketmediğini söylüyor.
 </p>
 <p class="metin">
  Medya sınıfta kaldı
 </p>
 <p class="metin">
  Yaşadığı dönemde kendi isteğiyle Türkiye'yi terkeden Nazım Hikmet'in yıllar sonra tekrar vatandaşlığa alınması için haftalarca bunu gündeme taşıyan Türk medyası, 77 yıllık ömrünün 50 yılını eğitime hizmetle geçiren Ahmet Kabaklı hocaya gereken değeri gösteremedi. Kabaklı hakkında yazılar en çok sağ basında yer aldı; en çoksa Türkiye gazetesi konuyla ilgilendi. Sonra Zaman, Akit, Yenişafak, Ortadoğu yazarları da Kabaklı için duygularını yazdılar. Peki ya diğer gazetelerimiz? Birkaç gazete, Ahmet Kabaklı'nın ölüm haberini arka sayfalardan birkaç basit cümleyle geçiştirdi. Bazı gazeteler ise Kabaklı'nın vefatından hiç haberdar değillermiş gibi davrandılar. Bu durumun kendilerini çok üzdüğünü belirten Servet Kabaklı medyanın meşrebine göre davrandığını söylüyor. Kabaklı; "Sol medya meşrebine uygun hareket etmiştir. Ahmet Kabaklı gibi Türk edebiyatına ve Türk fikir hayatına, Türk eğitim hayatına 50 yıldan fazla hizmet etmiş bir insan  görmezlikten gelinmiştir. Sağ camiadaki yayın kuruluşlarından birinde bile Ahmet Kabaklı'nın vefat haberi dört tane köpeğin öldürülmesi haberinden sonra verildi. Medyanın içinden bir kişiyim ben, Türkiye'de gazetecilik, yazarlık yapmış biriyim. Bu durumu çok anormal karşılamadığımı da ifade etmeliyim. Türkiye'de milliyetçi maneviyatçı geçinen medyanın da çok fazla alâkadâr olmadıklarını görüyorum."
 </p>
 <p class="metin">
  Türk edebiyatı, Türk basın camiası önemli kalemlerinden birini daha kaybetti. Ahmet Kabaklı'ya medya ve devlet olarak hakettiği değeri veremezsek de onu Fatih Camii'nden uğurlayan binlerce okuyucusu ve seveni kendisine gerekli saygıyı ve ilgiyi gösterdi. Şimdi vicdanlar artık bedenen "yaşamayan", ama gönüllerde hep yaşayacak olan Kabaklı Hoca'ya yapılan haksızlığın düzeltilip, zaten var olan itibarının teyid edilerek yıllarını verdiği okuluna adının tekrar iadesini istiyor.
 </p>
 <br/>
 <center>
  <a class="anaorta" href="http://web.archive.org/web/20020222191150/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/8.htm), [web.archive.org (arşiv bağlantısı)](http://web.archive.org/web/20020222191150/http://www.aksiyon.com.tr:80/2001/327/haberler/8.htm)
