# Höyükten yol geçerse...

*Rahime Sezgin Bilinmeyen-tarih*

<div>
 <p>
  <font>
   Tarih bilincimiz çok zayıf. Kitaplardan okuduğumuz belirli tarihi kalıntıların ve eserlerin dışındakilerden haberdar bile değiliz. Höyüğün ne olduğunu bir çoğumuz bilmiyor bile. Türkiye Arkeolojik Yerleşimleri Projesi kapsamında yapılan araştırma sonuçları kültür mirasımız olan 904 tarihi höyükten 814’ünün tahrip olduğunu gözler önüne seriyor
   <br/>
   <br/>
   Höyük kelimesi sizin için neyi ifade ediyor? Bir çoğumuzun ders kitaplarında adını ezberlediklerimizin birkaç tanesinin dışında bildiği bir höyük ismi yoktur herhalde. Oysa ülkemiz sınırları içinde sayıları yüzleri aşan ve her biri birer kültür mirası olan pek çok höyük bulunuyor. Fakat bu kültür miraslarının varlıklarından dahi haberdar olmadığımız için onların her geçen gün yok olmakla karşı karşıya olduklarını fark etmiyoruz.
   <br>
    <br>
     Günlerce Osmanlı’nın eseri olan Ecyad Kalesi ile birlikte bir tarihin yıkılışını konuştuk, tepkilerimizi dile getirdik. Fakat Türkiye sınırları içinde bulunan ve kimi zaman devletin üzerinden yol geçirdiği, kimi zaman ise define avcılarının hedefi haline gelen tarihi höyüklerin yok oluşlarına seyirci kalıyoruz. Türkiye Arkeolojik Yerleşimleri (TAY) Projesi ülkemizde bulunan 904 tarihi eserden 814’ünün Ecyad Kalesi ile aynı akıbeti paylaştığını gözler önüne seriyor.
     <br>
      <br>
       Türkiye Arkeolojik Yerleşmeleri (TAY) Projesi bundan dokuz yıl önce Savaş Harmankaya ve Oğuz Tanındı’nın girişimleri ile Türkiye’nin şu ana kadar yapılmamış olan envanter çalışmasını başlatmak amacıyla faaliyete başladı. Zaman içinde genişleyen ekip şu anda otuz beş kişilik kadrosu ile 1800’lerden bugüne kadar saptanmış olan tüm arkeolojik yerleşmelerin, Türkiye’deki coğrafi bölge ayrımı dikkate alınarak, sistemli bir biçimde taranmasını sürdürüyor. Kaptan, iş adamı, arkeolog ve daha bir çok meslekten gönüllü, Anadolu ve Trakya’nın, insanoğlunun yerleştiği ilk dönemlerden yakın çağlara dek ayrıntılı bir yerleşme ve kültür envanterini ortaya koymak için çalışıyor.
       <br>
        <br>
         İlk etapta İlk Tunç Çağı’na ait höyükleri belirleyen, envanterlerini çıkaran TAY, 2000 araştırmalarını Marmara ve Ege Bölgesi’nde yaparken, 2001 yılındaki araştırmalarını ise Akdeniz ve Güneydoğu Anadolu Bölgesi’nde yaptı. 2002 yılında çalışmalarını İç Anadolu Bölgesi’nde sürdürecek olan TAY ekibi yaptıkları incelemelerde tahrip olan veya yok olmuş bir çok tarihi kalıntıyı tespit etti. Proje Koordinatörü Oğuz Tanındı, Türkiye’de tarihi mirasın yanlış anlaşıldığını, birtakım bilinen anıt veya yerleşme yerinin korunmaya çalışıldığını fakat kültürel mirasın çok eski çağlara dayandığını, kamuoyunun bilmediği fakat korunması gereken çok fazla höyük bulunduğunu belirtiyor. Tanındı “Türkiye’de koruma denilen şey sadece birkaç anıt ve ören yeriyle sınırlandırılmış görülüyor. Türkiye için kültür denilen şey dört yüz yıl önce başlayıp Osmanlı’nın sonuna kadar gelen eserler ya da yapılar olarak algılanıyor. Arkeologlar için kültür denilen olay bir bütündür; herhangi bir yerleşim yeri tek başına bir kültürü anlatmaz. Fakat kamuoyunda böyle biliniyor. Oysa belirli ören yerleri, belirli anıtlar, tarih öncesi dönemler kültürün önemli bir parçasıdır. Yetmiş bin yıllık Karain Mağarası’ndan Osmanlı dönemindeki hamama kadar herşey bu kültürün bir parçası. Fakat yıllardır insanlara öğretilen resmi tarih kitapları hiç bir şekilde bunlardan bahsetmediği için, insanlarımız habersiz”diyor.
         <br/>
         <br/>
         Yerel halk bilinçlendirilmeli
         <br/>
         <br/>
         Toplumumuzda tarih bilinci olmadığı için bir çok höyüğün çeşitli şekillerde yok olduğunu ya da yok olmakla yüz yüze geldiğini belirten Tanındı yaptıkları araştırmalar neticesinde elde ettikleri bulguların ekibi hayal kırıklığına uğrattığını belirtiyor. Kimi zaman bir höyüğün üzerinde bir apartmanın kurulu olduğunu, kimi zaman ise üzerine yol yapıldığını tespit eden ekibin en çok karşılaştığı olayların başında ise höyüklerin define avcılarının hedefi haline geldiğini görmek olmuş. Çoğu zaman köylerinin hemen yanında bir höyüğün bulunduğunu bile bilmeyen insanların sayısının çok olduğunu belirten Tanındı bunun için öncelikli olarak köylülerin bu konuda bilinçlendirilmesi gerektiğini belirtiyor: “Biz bu araştırmalarımız ile dünyada yapılmayan birşeyi yapıyoruz. Fotoğraflar ile, video ile bölge bölge Türkiye’nin kültürel envanterini çıkarıyoruz ve bunu herekese açık bir şekilde dosyalıyoruz; www.tayproject.org internet sitemizde kamuoyu ile paylaşıyoruz. Gerekli yerlere yıllık raporlarımızı gönderiyoruz. Yok olan kültürel mirası gözler önüne seriyoruz. Ama kimsenin bir şey yaptığı yok. Bu hepimizin mirası ve hep birlikte buna sahip çıkmalıyız. Burada en önemli olan da köylülerin bilinçlendirilmesi. Çünkü höyüğün yakınında onlar yaşıyor. Höyüklerin bulunduğu yerlere tabelalar asılmalı ve ne oldukları yazılmalı. Aksi takdirde Kültür Bakanlığı’nın bununla baş etmesi mümkün değil. Bunların başına asker, polis dikilmesi de çare değil.”
         <br/>
         <br/>
         Kamu arazilerinin satışa çıkarılmasının da arazilerin işgalcilere satıldığı anlamına geldiğini belirten Tanındı bunun bir an önce durdurulması gerektiğini vurguluyor. İnsanlığın ortak kültürü olan höyüklerin ve doğal değerlerin üzerinde bulunduğu arazilerin kesinlikle satılamayacağını belirten Tanındı bunun bir vahşet olduğunu vurguluyor.
         <br/>
         <br/>
         Gençler için umut
         <br/>
         <br/>
         Yaz aylarını kapsayan çalışmalar sonucu Türkiye’nin envanterini çıkartan TAY ekibi çalışma sistemlerini tamamen kendileri geliştirmiş. Dünyada başka bir örneği bulunmayan bir çalışma yürüten ekip, çalışmalar boyunca karavanda kalıyor. Kazı yapmanın kolay olduğunu, arkeolog olan herkesin bunu az çok bildiğini söyleyen Tanındı, ekibin çalışmalarının çok daha kapsamlı olduğunu, sadece kazıdan ibaret kalmadığını belirtiyor. Tanındı, “Biz aletlerimizi, teknolojimizi kendimiz oluşturduk. Bunların dünyada örneği yok. Biz bir ilki teşkil ediyoruz” diyor.   Türkiye’de pek çok genç, işsiz kalma korkusuyla arkeoloji eğitimi almayı tercih etmiyor. Fakat TAY ekibinin profesyonel olarak arkeolojik incelemeler yapması arkeoloji bölümünde okuyan gençler için de heyecan verici olmuş. Kendilerine katılanlara herhangi bir gelir sağlayamayan ekip bu çalışmaya gönüllü katılacaklara kapılarını sonuna kadar açıyor. Bir çok gencin kendileri ile çalışmak istediğini söyleyen Tanındı çok sayıda gönüllünün ekibin çalışmalarında farklı görevlerde yer aldığını belirtiyor. Tanındı “Özellikle sitemize genç arkadaşlar tarafından e-mailler gönderiliyor. Kendi bölümleri ile ilgili böyle bir çalışmada yer almak istediklerini vurguluyorlar. Onlar için TAY’ın çalışmaları bir umudu da temsil ediyor. Onların heyecanları bizi de heyecanlandırıyor” diyor.
         <br/>
         <br/>
         TAY ekibinin hazırlamış olduğu Türkiye Arkeolojik Tahribat Raporu 2001’de yer alan verilere göre İlk Tunç Çağı sonuna kadarki döneme ait 4 bölgede tespit edilen 904 tarihi eserden 814’ünün tahrip edilmiş olduğu gözler önüne seriliyor.
         <br/>
         <br/>
         rahimesezgin@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12103), [web.archive.org (arşiv bağlantısı)](http://web.archive.org/web/20050228023426/http://www.aksiyon.com.tr:80/yazdir.php?id=12103)
