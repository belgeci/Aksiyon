# Dul kadının çocukları ne istedi?

*Rahime Sezgin 2001.09.29*

<div>
 <p class="spot">
  Alaton'un "Üzeyir dul bir kadına yardım edecekti" sözleri üzerine dikkatler masonların üzerine çekildi. Dul kadın masonlar arasında tehlikeyi ifade eden gizli bir şifre miydi? Eğer böyleyse masonluk dünyasında daha başka şifreler var mı ve nerede, nasıl kullanılıyorlar?
 </p>
 <p class="metin">
 </p>
 <img border="0" src="/web/20020427043121im_/http://www.aksiyon.com.tr/2001/356/resimler/dul.jpg"/>
 <p class="metin">
  Dışa kapalı bir cemaat olarak yaşayan masonlar her zaman gizlilikleriyle ön plana çıktılar. Bir biraderlik örgütü olduğu söylenen masonluğun geniş yelpazeli derin bağlantıları olduğu iddiasıyla ortaya çıkan eleştirilere 1999 yılında kapılarını medyaya açarak cevap veren masonlar kendilerini tanıtmaya, önyargıları düzeltmeye çalıştılar.
 </p>
 <p class="metin">
  Masonluk ve masonlar, son olarak, ünlü iş adamı Üzeyir Garih'in ölümüyle yeniden gündeme geldi ve Garih'le birlikte ALARKO Holding'in patronluğunu yürüten İshak Alaton'un bir gazeteciye "Üzeyir bir dul kadına 10 bin dolar yardım edecekti" ifadesinden sonra manşetlere taşındılar.
 </p>
 <p class="metin">
  Alaton'un kullandığı "dul kadın ve oğlu" ifadesinin masonlar arasında gizli bir şifre olduğu ve kendisinin tehlikede bulunduğunu belirtmek için bu ifadeleri kullandığı ileri sürüldü. Böylece Garih cinayetine masonik bir boyut da eklenmiş oldu. Alaton gazetelerde yayınlanan haber üzerine sözlerinin masonlar arasında gerçekten bir dul kadına yapılan yardımı anlattığını ifade etti ve bu ifadenin yanlış yorumlandığını belirtti.
 </p>
 <p class="metin">
  Ortağının öldürülmesinden sonra yaptığı ilk röportajda Alaton'un Üzeyir Garih'in mason olduğunu açıklaması ve masonlar arasında sembolik bir anlam taşıyan "Üzeyir, dul kadının oğluna yardım edecekti" ifadesinin ertesi gün manşetlere taşınması Alaton'u kızdırmış ve gazeteyi sırrını saklayamamakla suçlamıştı ama Alaton bu ifadeleri reddetmemişti.
 </p>
 <p class="metin">
  Peki dul kadın, Alaton'un dediği gibi zor durumda olan bir biraderin dul eşine yardım anlamına mı geliyordu yoksa mason biraderler zor durumda olduklarını diğer masonlara bildirmek için mi bu ifadeyi kullanıyorlardı? Gizli Müslüman olduğu söylenen Garih neden ortağına bu sözleri söylemişti? Dahası, masonlukta "dul kadının oğluna yardım etmekten" başka şifre işaretler de var mıydı?
 </p>
 <p class="metin">
  Her mason dul bir kadındır
 </p>
 <p class="metin">
  Masonların sıkça kullandığı "dul kadının çocukları" deyimi, masonların kökenlerinin dayandığını söyledikleri 'Hiram efsanesinden', Hz. Süleyman mabedini inşa eden Hiram Usta'nın dul bir kadının çocuğu olmasından kaynaklanıyor. Dünyada mason locasına üye olan herkes kendilerinin dul bir kadından gelme olduklarına inanırlar ve her bir mason dul kadının çocukları olarak kabul edilir.
 </p>
 <p class="metin">
  Hiram'ın annesine atfen kullanılan dul kadının çocuğuna yardım ifadesinin gerçekten masonlar arasında zor durumda olan dul bir mason hanımına yardımı ifade ettiğini söyleyen araştırmacı— yazar Aytunç Altındal bu ilişkiyi şu sözlerle açıklıyor: "Masonların her biri dul bir kadındır ve her bir biraderin bir tane kadın ismi vardır. Bir mason locasında iki tane birader var. Birinin adı Ahmet, birininki Veli. Ahmet'in karısı Necla, Veli'nin karısı da Filiz ismini taşısın. Şimdi Ahmet, Veli'nin karısının adını alıyor, Veli de Ahmet'in karısının adını alıyor. Böylece Veli ve Ahmet birer erkek oldukları halde birer adları da Necla ve Filiz oluyor. Ahmet'in bir adının Filiz olduğunu locada bulunanlar da biliyor. Böylece locada hem kadın hem de erkek olmuş oluyor. Bir gerçekten hâlâ yaşayan Necla ve Filiz var, bir de erkek olan Necla ve Filiz var. Birgün Filiz'in kocası olan Veli ölürse ona erkek olan Filiz yardım ediyor. Yani gerçek bir dul kadın var ortada, onun adı Filiz; bir de erkek olan Filiz (Ahmet) var o da dul bir kadın ayrıca. Yani Ahmet de dul bir kadın olmuş oluyor ve bunu da locada bulunanlar biliyor."
 </p>
 <p class="metin">
  Altındal'a göre Alaton'un, Garih'in öldürüldüğü gün bir dul kadına verilmek üzere kendisinden on bin dolar aldığını ve bu paranın ölümünden sonra arabasında bulunduğunu söylemesi gerçekten Garih'in dul bir kadına yardım edeceğini gösterdiğine işaret ediyor. Altındal şu eklemeyi yapmadan edemiyor: "Yardım edilen gerçekten dul bir kadın ancak bu kadın kesinlikle bir başka masonun karısıdır. Çünkü biraderlikte önce kendinden olana yardım edeceksin, yardım edilecek kadın kesinlikle bir başka masonun karısıdır."
 </p>
 <p class="metin">
  Durum böyle olsa bile Alaton'un röportajda satır aralarına serpiştirerek bahsettiği ve masonik bir anlam taşıyan dul kadın ifadesinin manşetlere taşınarak teşhir edilmesi ve bu konu üzerinde yazılıp çizilmesi Alaton'u ve masonları rahatsız etti. Gizliliğin esas olduğu ve bunun için kendilerinden olmayanların bilmediği ifadelerle kalabalık ortamlarda birbirlerine mesaj verebilen biraderlerin önde gelenleri bu konuda duydukları rahatsızlıktan ötürü medyanın karşısına çıkarak dul kadın ifadesinin bir şifre olmadığını ve Garih'in bir dul kadına yardım edeceğini fakat gizlilik esasından ötürü bu kadının adını söyleyemeyeceklerini açıklamak zorunda kaldılar.
 </p>
 <p class="metin">
  Masonlukta, "dul kadın"dan başka mesajlarında bulunduğunu kaynaklar gösteriyor.
 </p>
 <p class="metin">
  İlhami Soysal'ın yazdığı "Dünyada ve Türkiye'de Masonlar" isimli araştırmada "Dul kadının çocuğuna yardım" konusu şöyle anlatılıyor: "Usta ya da üstad mason bir kalabalıkta zor durumda kalmışsa, yardıma gereksinimi varsa ve orada başka bir mason bir birader olduğunu umuyorsa, iki elini avuç içleri karşı karşıya gelecek biçimde havaya doğru kaldırır ki, bu bir imdat çağrısıdır. Bunu gören bir başka mason birader, iki eli kanda da olsa ne yapar eder, ustanın yardımına koşar ya da koşmaya çalışır. Ortalık karanlık da bu yardım çağrısı görülemiyorsa o zaman işin içine ses ve göz girer. Üstad toplulukta var olduklarını saydığı öteki biraderlere seslenir: 'Dul kadının oğluna yardım yok mu?' Bir ustanın bu çağrıyı yaptığı yerde başka biraderler varsa ustanın zorluğu ne olursa olsun giderler. Kural budur, böyle bir çağrıya aldırmamazlık edilmez. ...."
 </p>
 <p class="metin">
  Buna göre dul kadına yardım kalabalık ortamlarda zor durumda olan masonların kullandığı gizli bir şifre. Belki Üzeyir Garih gerçekten bir dul kadına yardım yapacaktı ama dul kadın ifadesinin masonlar arasında gizli bir şifre olduğu gerçeğide ortada. Alaton sadece masonların anlayabileceği bir şifreyi istemeyerek de olsa teşhir etmiş oldu.
 </p>
 <p class="metin">
  Beden diliyle verilen mesajlar
 </p>
 <p class="metin">
  Masonlar bir biraderin tehlikede olduğunu ya da yardıma ihtiyacı olduğunu anladıklarında iki elleri kanda bile olsa mutlaka yardımına koşarlar. Peki birbirlerini tanımayan biraderler kalabalık bir toplulukta karşısındaki kişiye birader olduğunu nasıl ifade ediyor? Kalabalık ortamlarda genellikle beden dilini kullanarak karşısındakine ben masonum işaretini veren biraderler böylelikle birbirlerini kalabalık ortamlarda bile tanıyorlar. Mason olmayan bir kişinin anlamayacağı, hatta dikkatini dahi çekmeyecek bu hareketleri mason olan bir birader hemen fark eder. Karşısındakinin mason olup olmadığını anlamaya çalışan ya da karşısındakine ben masonum işaretini vermek isteyen bir birader el sıkışırken baş parmağını karşısındakinin bileğine bastırır ve eğer karşıdaki kişi masonsa bu mesajı alır. Eğer masonlar kalabalık bir ortamda sohbet ediyorsalar ve bir birader ortada konuşulan konuya diğer bir biraderin anlam veremeyeceği şekilde yorumlar getiriyorsa bir elini başının üstüne, bir elini de çenesine getirerek karşıdaki masona "Daha sonra baş başa görüşelim. Bu konuda esas düşüncelerim bunlar değil ama burada böyle söylemek zorundaydım" mesajını verir. Eğer bir masonun konuşulan ya da tartışılan bir konuda desteğe ihtiyacı varsa biraderin elini sıkarken yumuşak bir şekilde elini avucunun içine alır. Karşıdaki birader de aynı hareketi tekrarlayarak yanında olduğu mesajını verir.
 </p>
 <p class="metin">
  Bir mason bir davete gittiği zaman ayağını pergel gibi açarak girer, bu geleneği mason olmayan bir başka kişi fark etmez ve anlamaz. Pergel sembolünün önemi Hür ve Kabul Edilmiş Masonlar Büyük Locası'nın internet sitesinde "Genellikle mason olmayanların da bildikleri gönye ve pergel çok eski kaynaklara gider. Bu birbiri üzerine yerleştirilen avadanlıklar sadece duvarcıların işaretleri değil, ayrıca en eski misterlerde bile bulunan ve çok yaygın bir semboldür. Gönye ve pergel sembolünün çok eski zamanlardan gelen bir geleneği olduğu kuşkusuz" şeklinde anlatılıyor. Araştırmacı—yazar Aytunç Altındal masonların beden dillerini her ortamda kullanarak birbirlerine destek sağladıklarını söylüyor ve ekliyor: "Masonlar şartlar ne olursa olsun birbirlerine yardım ederler. Diyelim ki bir rektör seçimi var. Ben bir masonum ve kurulda da masonlar var. Ben karşıdaki kişinin elini sıktım ve başparmağımı karşıdaki kişinin bileğine bastırdım. Ben masonum işaretini karşıya verdim. Artık rektörlük seçiminde karşıda diyelim ki beş tane Müslüman aday var. Onlar benden daha iyi olsalar bile bir mason olduğum için mutlaka ben seçilirim."
 </p>
 <p class="metin">
  Vücut dilini kullanamayacak kadar birbirlerine uzak olduklarında biraderler genellikle masonların bildiği fakat başkalarının anlamayacağı masonik kelimeleri konuşmanın ya da tartışmanın arasına serpiştirerek ben masonum mesajını veriyorlar. Masonlar arasında sembollerle anlaşmaya bir örnek veren Altındal buna benzer bir çok sembolün kullanıldığını söylüyor: "Örneğin bir yere bir yazı yazdım ve altını 'Aytunç Altındal, çok iyiyim.:' diye imzaladım. Bu cümlenin sonundaki '.:' işareti şu anlama geliyor. Ben bir masonum ve çok zordayım."
 </p>
 <p class="metin">
  Masonlar kendi sitelerinde "Semboller ilgisizlere fazla birşey ifade etmez. Lakin anlayanlara ifade ettikleri anlamlar çok büyüktür. Bu sebeple kelime ve lisanla yapılan öğretim, hiç bir zaman hayal gücüne seslenen sembollerin yerini tutamaz" şeklinde sembollerin kendileri için ne kadar önemli olduğunu ve mason olmayan bir kimse tarafından anlaşılamayacağını anlatıyorlar. Bu yüzden olsa gerek Alaton'un sözleri üzerinde durulması ve manşetlere taşınması locaları rahatsız etti.
 </p>
 <p class="metin">
  Garih cinayeti ve Beyaz Enerji olayında karşımıza çıkan masonik semboller, bakalım başka ne zaman ve nerede, kimler tarafından kullanılacak?
 </p>
 <p class="metin">
 </p>
 <p class="arabaslik">
  Dul kadın 'Beyaz Enerji'de
 </p>
 <p class="metin">
  "Dul Kadın" masonlar arasında bir şifre mi tartışmaları manşetlere taşındığı günlerde Radikal gazetesinin adliye muhabiri Adnan Keskin, Beyaz Enerji davasında da aynı ifadenin kullanıldığını belirtiyordu.
 </p>
 <p class="metin">
  10 Eylül 2001 tarihli gazetede yer alan haberde iki işadamından rüşvet almakla suçlanan eski TEAŞ Genel Müdürü Muzaffer Selvi, haziran ayındaki duruşmada, "Bu parayı bir çalışanımızın dul kalan eşine yardım için aldım" dediği ve Karadeniz Enerji'nin sahibi Doğan Karadeniz'in bu ifadeyi "Bu parayı genel müdüre gönüllü verdim, bir dul kadına ev alacağını söylemişti" ifadesiyle desteklediği, davanın diğer sanıklarından Mustafa Gecek'in de rüşvet verme suçunu reddederek "Selvi'ye on bin dolar verdim. Ancak bu dul bir kadına yardım amacıyla istenmişti, parayı kendisine havale ettim" dediği yer alıyordu. Duruşmada dul kadın ifadelerini kullanan bürokratlar karşılarındaki mahkeme heyetine mason oldukları mesajını verip ya mason olduklarından emin oldukları heyetten yardım istiyorlardı ya da mason olup olmadıklarını anlamaya çalışıyorlardı.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020427043121/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/356/haberler/6.htm), [web.archive.org (arşiv bağlantısı)](http://web.archive.org/web/20020427043121/http://www.aksiyon.com.tr:80/2001/356/haberler/6.htm)
