# 28 şubat nedeniyle kapalıyız!

*Rahime Sezgin 2002.11.04*

<div>
 <p>
  <font>
   Öğrenciler hiç bir zaman bu kadar burs mağduru olmamışlardı. Gazetelerde çarşaf çarşaf yayınlanan burs veren vakıflar listesi onlar için bir hayal kırıklığı artık. Burs verenlerin hayal kırıklıkları ise birkaç yıl öncesine dayanıyor.
   <br/>
   <br/>
   Elindeki liste oldukça uzundu; hepsini telefonla aramasının mümkün olmadığını düşündü önce. Bir yerinden başlamalıydı; başladı... O da ne? Listedeki kurumların bazıları hiç cevap vermiyor, bazıları da ev, inşaat şirketi gibi yerler çıkıyordu. Uzun listenin çoktan sonuna gelmişti ama bir türlü aradığı şeyi bulamamıştı. “Maalesef üzgünüz”, “Bu yıl olamayacak”, “Başvuru tarihi geçti”, “Bölümünüz uygun değil” gibi sözleri, en fazla da “Bu yıl veremiyoruz”u işitiyordu. Herhangi bir gazeteden üniversiteli öğrenciye burs veren vakıflar ve kurumlar adı altında verilen listenin, bir üniversiteli öğrenci tarafından tek tek aranması ve kayda değer bir cevap alamamasının hikayesi bu.
   <br>
    <br>
     Gazetelerde çıkan burs listelerinden numune olarak Hurriyetim.com’da yayınlananı esas alıyor ve kuruluşları Edebiyat Fakültesi’ni kazanmış bir öğrenci gibi tek tek arıyoruz. Aradığımız telefonların bazıları açılmıyor. Bazı numaraların da ev ve inşaat şirketlerine ait olduğunu öğreniyoruz. İşte burs veren vakıflardan birinin  numarası diye umutlandığımızda da “Bu sene burs veremiyoruz, gerçekten üzgünüz” cevabıyla karşılaşıyoruz. “Neden bu kadar soru soruyorsun, burs vermiyoruz işte” deyip telefonu kapatanlar da var. Gerçek şu ki, burs ihtiyacı olan öğrenciler hiçbir zaman bu yıl olduğu kadar zor durumda kalmadı. Geçtiğimiz yıllarda onlarca, yüzlerce öğrenciye burs veren vakıflar, ekonomik krizi gerekçe göstererek bu sene burs veremiyorlar. Sözgelimi geçen yıl 400 kişiye burs veren Ensar Vakfı, bu yıl veremiyor; sadece geçen yıllarda verdiği bursları devam ettirmeye gayret ediyor. Adını sıkça duyduğumuz Eğitim Gönüllüleri Vakfı ile birlikte Kuveyt Türk, Çuhadaroğlu Eğitim ve Araştırma Vakfı, Ercan Eğitim Vakfı, Malatya Eğitim Vakfı, İstanbul Eğitim Vakfı, E. Kerim Aksoy Vakfı, Bahçeşehir Uğur Eğt. Vakfı kriz nedeniyle bu yıl burs veremeyenler listesinde yer alıyor.
     <br>
      <br>
       Burslara 28 Şubat freni
       <br>
        <br>
         28 Şubat sürecinde muhafazakar vakıflar sakıncalı sivil toplum kuruluşu damgası yedi, siyasal İslamın ‘arka bahçesi’ muamelesi gördü. Anadolu’dan gelen, çok zor şartlarda üniversite eğitimini devam ettirmekte olan öğrenciler, bu vakıf ve derneklerin verecekleri burslardan mahrumlar artık. Kriz nedeniyle burs veremeyen kuruluşlara 28 Şubat sürecinde faaliyetleri kısıtlananlar da eklenince geçen yıllara göre burs veremeyen ya da artık öyle bir faaliyet içinde bulunmayan pek çok vakıf ve dernek çıkıyor karşımıza. Ensar Vakfı Başkanı ve aynı zamanda Türkiye Gönüllü Teşekküller Vakfı’nın Başkan Yardımcısı Ahmet Şişman’ın sorularımıza verdiği cevap gayet açıktı; 28 Şubat siyasi ve ekonomik krize neden oldu, dolayısıyla sadece muhafazakar vakıflara değil bütünüyle gönüllü yardımlarla ayakta duran kuruluşlara etkisi olmuştu. Son 4—5 yıllık süreç ise özellikle ‘muhafazakar’ kimlikli yardımseverlerin sistemin dışına itildiği bir süreç oldu: “Hayır işi yapıyorsanız iki sebebi vardır. Bu sebebin ilki insanlara yardım etmektir, ikincisi iç huzuru hissetmektir. Bu tür hayır işleri yapan vakıfların üzerine gidildi, sudan sebeplerle yönetim kurulları hakkında azil davaları açıldı. Vakıfların şubeleri gerekçe olmadan kapatıldı, buralara gelip gidenler sakıncalı görüldü.” Ahmet Şişman aslında yardımseverlerin verebildikleri kadar verdiğini ama eskiden zengin olanların ekonomik krizle fakirleştiklerini ve yardıma muhtaç hale geldiğini söylüyor. Yani ihtiyaç sahipleri çoğalmıştır. Yine de “hayır işlerinin, sosyal dayanışmanın olabildiğince hür bir ortamda yapılması” gerektiğini vurgulamadan geçemiyor Ahmet Şişman.
         <br/>
         <br/>
         Acele edin...
         <br/>
         <br/>
         Durum böyleyken öğrencilerin nasıl bir yol izleyecekleri, iktisadi deyimle kıt kaynaklardan nasıl pay alacakları sorusu gündeme geliyor. Öncelikle üniversite öğrencilerinin burs başvuruları için acele etmeleri gerekiyor. Sözgelimi Asım Kocabıyık Kültür ve Eğitim Vakfı’na son başvuru tarihi 2 Eylül, yani çoktan geçmiş durumda. Her kurumun belli bir tarihi var fakat gazetelerde bunlar açıklanmıyor. Ayrıca aynı vakıf internetten de başvuru kabul ediyor. Bazı vakıflar burs verme takvimini yılbaşına kadar uzatırken bazıları da neredeyse okul açılmadan sezonu kapatıyor. Pek çok vakfa telefonla ve doğrudan başvuru yapabileceğiniz gibi Koç grubuna bağlı olan Türk Eğitim Vakfı gibi okullarla işbirliği yapan kuruluşlara “öğrenci işleri” yoluyla ulaşabilirsiniz.
         <br/>
         <br/>
         Burs almanın yolu kötü giyinmek değil
         <br/>
         <br/>
         Burs başvuruları bir süreç; birinci raundda alacağınız sert tokatlar sizin başarılı olamayacağınızı göstermiyor. Bugün iş hayatına atılmış, okuduğu dönemde 5—6 yerden burs almakla ün salmış burs uzmanı kişilerle görüşünce işin inceliklerini de öğreniyoruz. Kapıdan kovanın penceresinden girin demiyorlar ama küçük büyük bütün dernek ve vakıflara başvurmayı, özellikle küçük derneklere bizatihi başvuru yapmayı öneriyorlar. Hemen her bölümden mezun olanlar, kendi meslek örgütlerini, derneklerini oluşturmuşlar zaman içerisinde. Dolayısıyla bu dernek ve vakıfları bulmak gerekiyor. Sadece bu vakıflar değil, bu kuruluşlar yoluyla pek çok işadamı da burs verebiliyor. Ankara, İzmir ve İstanbul gibi büyük kentlerde Sivaslılar Vakfı, Ispartalılar Vakfı, Urfa Vakfı gibi ‘hemşehrilerini” gözeten pek çok vakıf var. Bütün bunların ötesinde mezun olunan liseler burs bulmakta aracı olabiliyor. Sözgelimi Hisar Eğitim Vakfı Robert Koleji mezunlarına burs verirken, İslami duyarlılığı olan pek çok vakıf İHL mezunu üniversite öğrencilerine burs veriyor. Burs alabileceğiniz kuruluşlar sadece okuduğunuz ille sınırlı değil; özellikle büyük şehirlerde bulunan vakıflara mektup ya da mail yoluyla başvuru yapabiliyorsunuz. Zannedildiğinin aksine fakirliği gösteren ve sadece burs toplama günleri giyilmesi öngörülen eski paltoların çok yararlı olmadığı düşünülüyor. Temiz ve düzgün giyim her yerde iyi bir dil. Özellikle emekli kadınların öncülüğünde burs veren vakıflar insan ilişkilerini çok önemsiyor; sık sık ziyaret etmek, hal hatır sormak ilişkilerin gelişmesi için önemli. Bir de telefon açtığınızda karşınıza ilk çıkan kişiye meramınızı anlatmak hem enerji sarfiyatı hem de yanlış hedef olacaktır. Çünkü telefonu açan kişi muhtemelen sekreterdir ve sizin durumunuzla ilgilenecek ne yetkisi ne de bilgisi vardır. Dolayısıyla yönetici konumunda olan kişilerle konuşup durumunuzu anlatmanız gerekiyor.
         <br/>
         <br/>
         Eğer bir burs yetmez diyorsanız, birkaç yerden burs kazanmanın kendine özgü anlayış ve yöntemleri var. Aldığı burslarla bütün Türkiye’yi dolaşan Ege Üniversitesi mezunu M.D’ye göre “Bu kurumdan burs alan başka yerden burs alamaz” ibaresini dikkate almamak gerekiyor. Mühendislik eğitimi alan C.Ç gibi sadece bulunduğunuz şehrin burs veren kuruluşlarına değil İzmir, İstanbul ve Ankara gibi büyük şehirlerdeki vakıflara bizzat başvurarak amacınıza ulaşabilirsiniz. Bulunduğunuz ilin ticaret ve sanayi odalarının da burs verdiğini göz ardı etmeyin.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 5588 kez okunmuştur)</font>
						</p>
---------->
</div>


Kaynak: [www.aksiyon.com.tr](http://aksiyon.com.tr:80/yazdir.php?id=2073), [web.archive.org (arşiv bağlantısı)](http://web.archive.org/web/20060426200032/http://aksiyon.com.tr:80/yazdir.php?id=2073)
