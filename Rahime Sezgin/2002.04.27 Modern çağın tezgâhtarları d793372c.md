# Modern çağın tezgâhtarları

*Rahime Sezgin 2002.04.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Reklam oyunculuğu son yılların gözde meslekleri arasında yerini aldı; artık kısa sürede para ve şöhret getiren bir meslek olarak görülüyor. Peki reklamların aranılan oyuncularından olmak için ne gibi özellikler gerekiyor?
  </font>
 </div>
 <div id="newsText">
  <font class="detail-text">
   Her genç kızın hayali, Zetina dikiş makinası... Henüz televizyonun olmadığı dönemlerde ince sesli bir bayanın sesiyle radyodan yükselen bu reklam anonsunu Türkiye çok sevmişti. Reklamdaki ince sesin kime ait olduğunu hiç bilmedik ama onun sesinden tanıdığımız Zetina makinaları reklamı yıllarca dillere pelesenk oldu. Zetina makinaları artık üretilmiyor ama reklamı hâlâ hafızalarda yerini koruyor.
   <br/>
   <br/>
   Gün geldi ince narin ses bir ürünün tanıtımı için yeterli olmamaya başladı. Televizyonun hayatımıza girmesi ile birlikte reklamcılık anlayışı da değişti. Artık ekranlardan izleyicilerin gözünün içine bakarak sundukları ürünün satışını artırmak için ikna etmeye çalışan reklam oyuncuları piyasası oluşmaya başladı. Başka bir deyişle modern zamanın tezgâhtar piyasası...
   <br/>
   <br/>
   Reklamda keşfediliyorlar
   <br/>
   <br/>
   Reklam sektörünün hızla gelişmesi reklam oyunculuğu diye bir kavramı da soktu literatürümüze. Peki bir reklamda en çok hangi tipler, neden tercih ediliyorlar? Bir reklam oyuncusunun taşıması gereken en temel nitelikler neler? Reklamların ilk amacının herşeyden önce ürünün tanıtımı olduğu göz önünde bulundurulunca tercih edilen reklam oyuncuları da ürünün önüne geçmeyecek yapıdaki kişilerden oluşuyor. Özellikle son dönemde gelişen bir anlayışa göre reklamlarda halkın içinden, halkın ta kendisi olan tiplerin ön plana çıkarılarak ürünün kimi zaman esprili kimi zaman ise olağan bir şekilde anlatılması, tercih edilen tiplerin de ortalama Türk insanına yakın olmasını gerekli kılıyor.
   <br/>
   <br/>
   Kısa sürede bir çok reklamda rol alan ve reklam sektörünün en çok tercih edilen kişilerinden biri olan Veysel Diker kendisinin reklamlarda aranılan oyuncu olmasını buna bağlıyor. Genellikle aile babası rolünde oynayan Diker, yüz çizgileri, boyu, siyah saçları ve mimikleri ile genel Türk aile babası tiplemesine çok uyduğunu belirtiyor. Diker; "İnanıyorum ki ben çok yakışıklı, olağanın dışında biri olsaydım bu kadar iş alamazdım" diyor. Reklam ajansları da reklam filmlerinde tercih edilen tiplerin genellikle ortalamaya yakın kişilerden seçildiğini belirterek bunun zaman zaman tanıtılan ürünün türüne göre değişiklik gösterebileceğini vurguluyorlar.
   <br/>
   <br/>
   Tercih tiyatro oyuncusu
   <br/>
   <br/>
   Piyasanın iş yapan reklam filmlerine bakıldığında genelde aynı yüzler görülüyor. Yani reklam sektörü kendi içinde starlarını oluşturmuş durumda. Her reklamda farklı kimliklere bürünen bu oyuncuların isimleri izleyici tarafından bilinmese de reklamda kullandıkları slogan cümleler uzun süre gündemden düşmüyor. Her zaman yeni yüzlere ihtiyaç duyan reklam oyunculuğu sektörünün vazgeçilmez isimleri arasında Veysel Diker, Mustafa Turan, Ümit Çırak, Aysun Metiner, Arda Esen ve Özlem Saraç gibi isimler yer alıyor.
   <br/>
   <br/>
   Tiyatro kökenli oyuncular bu sektörde daha çok tercih ediliyor. Yukarıda saydığımız isimlerin hemen hemen hepsi tiyatro eğitiminden geçmişler ve uzun süre tiyatro sahnesinin tozunu yuttuktan sonra reklam sektörü ile tanışmışlar. Yönetmenlerin reklam çalışmalarında tiyatro kökenli oyuncuları tercih etmelerindeki önemli faktörlerden biri ise oyuncunun kısa sürede ürün ile bütünleşmesi ve istenilen mesajı vermekte zorlanmaması.
   <br/>
   <br/>
   Reklam kapı açtı
   <br/>
   <br/>
   Yıllarca tiyatro eğitimi alan, sahnelerin tozunu yutan fakat hâlâ isim olarak, yüz olarak izleyici tarafından tanınmayan tiyatro oyuncuları oynadıkları üç saniyelik reklam filmleri sayesinde ünü yakalayabiliyorlar. Oynadığı bir kamyon reklamındaki rolü ile aylarca halk tarafından taklit edilen Mustafa Turan reklamların getirmiş olduğu tanınabilirliği bir handikap olarak değerlendiriyor. Turan; "Ben yirmi bir yıldır çeşitli tiyatrolarda oynadım fakat televizyon ekranlarında görününceye kadar kimse tarafından tanınmıyordum. Bu televizyonun getirdiği doğru ya da yanlış bir anlayış. Bundaki en büyük etken de insanların dış dünya ile ilgili işleri bittiğinde kalan bütün vakitlerini ekran karşısında geçirmeleri. Bu yüzden de ekranın içinde olan tanınılan, bilinen oluyor. Erdoğan Dikmen kırk yılını tiyatroya vermiş bir sanatçıydı ama tiyatrodan kimse tanımıyordu. Son yıllarda ekranda aldığı rolle herkes onu Mükremin'in babası olarak tanıdı" diyor.
   <br/>
   <br/>
   Reklamlarda izlediğimiz birçok oyuncu yıllardır tiyatro ya da sinemada emek verdikten sonra özellikle son üçdört yıldır reklamlarda rol alsalar da bazıları için reklam keşfedilebilmenin en kolay yolu. Bunlardan biri olan Veysel Diker reklamlarda aldığı roller sonucunda dizilerde rol teklifi almaya başladığını söyleyenlerden biri. 1997 yılında Ankara'da okulunu bitirdikten sonra İstanbul'a gelen ve sisteme kendini kabul ettirmek isteyen Diker, isteğine ulaşabileceği en kolay yolun reklam oyunculuğundan geçtiğini belirtiyor. Diker, "Reklam sıcak paranın olduğu, çok az enerji ile çok kısa bir sürede insana yeni kapılar açabilen bir alan. Özellikle son yıllarda değişen reklam anlayışı ile albenili reklamların ön plana çıkması reklamda tanınabilirliği de beraberinde getiriyor" diyor.
   <br/>
   <br/>
   Son üç yılda on dört değişik reklamda oynayan Diker yüzünün marka olmasında ve aranılan adam olmasında reklam oyunculuğu ile işe başlamasının önemli ölçüde etkili olduğunu belirtiyor. Tiyatro ve sinemada ilk etapta tutunmanın zor olduğunu belirten Diker, kendisinin sistemde yer edinmesinde reklam oyunculuğunun önemli olduğunu söylüyor. Peki reklam oyunculuğunun geliri nasıl? Yıllarca tiyatro sahnelerinde emek veren tiyatrocularımızın kazandığının aksine modern çağın tezgâhtarları kısa sürede çok büyük paralar kazanıyorlar. Saniyeler süren bir ürün ile bütünleşme sonucunda reklam oyuncuları bir emeklinin iki yılda aldığı parayı bir reklam oyunu sonucunda elde edebiliyorlar. Fakat bunun için de reklamlarda talep edilen bir oyuncu olmanız gerekiyor.
   <br/>
   <br/>
   Vicdani sorumluluk önemli
   <br/>
   <br/>
   Kısa sürede bir çok reklamda aile babası rolünü oynayan Diker'e göre reklamlarda talep edilen oyuncu olmanız için size verilen çok kısa saniyelerde ürün ile bütünleşip, gözünüzdeki ışıltı ile o ürünü tanıtmanız gerekiyor. Bunun için de reklam oyuncusunun tanıtılan ürüne inanması gerektiğini belirten Diker kendisinin en korktuğu şeyin tanıttığı bir bankanın batması olduğunu söylüyor. Diker, "Benim için oynadığım reklamlarda vicdani sorumluluk çok önemli. Ben bir ürünün reklamında çıkmışsam, daha sonra o ürün başarısız olmuşsa bu beni etkiler. Reklamda oynadığım esnada o ürünün savunuculuğuna soyunuyorum. Bende garip bir alışkanlık da vardır; bir reklamda oynadıktan sonra o ürünü kullanmaya başlarım ve belirli bir müddet bu böyle devam eder. Mesela bundan iki yıl önce bir yağ reklamında oynamıştım ve o gün bugündür o yağı hâlâ kullanıyorum" şeklinde konuşuyor.
   <br/>
   <br/>
   Ajanslar sömürüyor
   <br/>
   <br/>
   Reklam piyasasının hızla büyümesi, reklam oyuncularına talebin artması reklam ajanslarının sayısının artmasına da neden oldu. Özellikle son yıllarda mantar gibi çoğalan ve oyuncular ile yönetmenler arasında köprü vazifesi gören reklam ajansları kimi zaman oyuncular için handikap oluşturabiliyor. Sektörde tanınmayan oyuncular iş alabilmek için çalışmaya reklam ajansları ile başlıyorlar. Fakat zaman zaman sadece televizyonda yüzünü gösterebilmek ve reklam yolu ile şöhreti yakalamak isteyen kişilerin bedava olsa bile reklamlarda oynamayı kabul etmeleri profesyonel oyuncuların işlerini olumsuz etkiliyor. Bu durum ajansların oyuncuların hakkı olan parayı aşağı çekmelerine ve mağdur olmalarına neden oluyor. Bu yüzden belirli bir aşamaya geldikten sonra reklam oyuncuları da ajansla çalışmak yerine bağımsız çalışmayı tercih ediyorlar.
   <br/>
   <br/>
   Her geçen gün reklamlara duyulan talebin artması reklam oyuncularına duyulan ihtiyacı artırmaya devam edecek. Reklam oyuncularının sayısı da buna paralel olarak artmaya devam edecek.
   <br/>
   <br/>
   EPosta: rahimesezgin98@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8656-modern-cagin-tezg%C3%A2htarlari.html), [web.archive.org (arşiv bağlantısı)](http://web.archive.org/web/20140612074248/http://www.aksiyon.com.tr:80/aksiyon/haber-8656-modern-cagin-tezg%C3%A2htarlari.html)
