# Haber programı ‘az sonra’ya kaldı

*Rahime Sezgin 2000.11.11*

<div>
 <p class="spot">
  Bir dönem televizyonların en çok izlenen haber programları artık yeterli ilgiyi göremiyorlar. Günlük ana haber bültenlerine ve reyting canavarına yenik düşen programlar kan kaybediyorlar. Son olarak Uğur Dündar'ın haber programcılığını bırakıp ana haber bülteni sunmaya başlaması bu görüntüyü destekliyor
 </p>
 <p class="metin">
 </p>
 <img border="0" src="/web/20020214183644im_/http://www.aksiyon.com.tr/2000/310/resimler/Haber.jpg"/>
 <p class="metin">
  Bundan yaklaşık beş sene önceye kadar bütün gün dışarıda alnımızın teriyle para kazanmaya çalışıp akşamları eve geldiğimizde, televizyonların haber programları arasında gezinti yaparken ülkenin herhangi bir yerinde birilerinin kolay kazanç elde etmek için çevirdikleri dalavereleri büyük dikkatle ve ağzımız açık şekilde dinlerdik. Yapılan yayının ardından günlerce ekranlardan inmeyen devlet memurlarının rüşvet alma hadiselerini, büyük bankaların ve şirketlerin hayali ihracatlarını, ülkemizin zengin ve seçkin insanları olarak tanınan kişilerin ülkemizin tarihi mirasına ait eserleri yurt dışına kaçırmalarını ve daha bir çok çarpık olayı büyük bir üzüntü ve dehşetle konuşurduk. Toplumsal hassasiyetimiz ve ahlâkımız, ekranlar sayesinde haberdar olabildiği bu olayları bir türlü kaldıramaz, suçluların cezalandırılması için büyük çaba harcanırdı. Bu tür çarpıklıkları ekranlarımıza taşıyan yayınlar yapan ve araştırmacı televizyon gazeteciliği olarak tanımlanan programlar ise yayınlandıkları akşamlarda ekranların en çok izlenen programları arasında ilk sıralarda yer alırdılar.
 </p>
 <p class="metin">
  Yurt dışında özellikle ABD'de sayıları oldukça fazla olan ve uzun soluklu olarak yayın hayatlarına devam eden araştırmacı televizyon gazeteciliğinin göstergesi niteliğindeki programların sayısı ülkemizde hiç bir dönemde yeterli sayıya ulaşamadı. İlk olarak Uğur Dündar'ın hazırlayıp sunduğu Hodri Meydan programıyla Türk televizyonlarında yerini alan, 1992 yılında Arena'nın yayın hayatına başlamasıyla devam eden ve sayıları çok sınırlı kalan bu programların toplum üzerinde oluşturdukları hassasiyetler, etkiler ve izlenme düzeyleri zamanla kan kaybetmeye başladı. Araştırmacı televizyon gazeteciliğinin ekranlardaki iddialı isimlerinden Uğur Dündar'ın çalıştığı kanalı değiştirmesiyle birlikte yeni yayın döneminde birlikte çalıştığı arkadaşlarına artık miadını doldurduğu ve eskisi kadar izlenmediği için Arena programını hazırlamayacağını söylemesi bunun bir göstergesi.
 </p>
 <p class="metin">
  Toplum duyarlılığını yitirdi
 </p>
 <p class="metin">
  Peki yıllardır ekranlarda en çok izlenen programların başında gelen ve kendi izleyici potansiyelini oluşturan bu programlar neden artık eskisi kadar izlenmiyor ve ses getirmiyor? Bunda toplum olarak eskisi kadar bu olayların bizi şaşırtmamasının etkisi olduğu gibi, haber programlarının reytinglere kurban gitmesininde etkisi fazla. Haber programlarıyla gündeme gelen, gizli kameralarla ekrana taşınan görüntüler sayesinde şahit olduğumuz bir çok kirli olaya karşı gösterdiğimiz tepkiler toplum tarafından zamanla azalmaya ve kanıksanmaya başlandı. Artık insanların bir olaya tepki göstermeleri için olayın boyutlarının oldukça büyümesi ve alınan paraların çok yüksek olması gerekiyor. Eskiden bu tür olayların çok konuşulmadığını ama ekranlarda sürekli yayınlanmasıyla birlikte ilginin azaldığını ve halkın sıkılmaya başladığını söyleyen Mehmet Ali Birand artık sansasyonel olmayan haberlere kamuoyunun kafasını çevirmediğini söylüyor. Yıllardır değişik kanallarda Objektif programını hazırlayıp sunan Kadir Çelik ise toplumun habere ve haberciye bakışı zaman içinde değiştiği için haber programlarına karşı gösterilen ilgi ve tepkinin de farklılaştığını söylüyor ve ekliyor: "Toplumun zaman içinde değişen talepleri ve istekleri var. Toplumun haber programlarına da bakışı değişiyor. Önceden toplum en çok yolsuzluk haberlerine tepki gösterirken şimdi o kadar çok alıştı ki yolsuzluklara artık ancak katrilyonlar götürülünce tepki gösteriyor. Bir kaç yıl sonra bunlara da tepki göstermemeye başlayacaklar. Toplum olarak her geçen gün hassasiyetlerimizi yitiriyoruz ve her şey alışılmış hale geliyor. Hatta toplum artık rüşvet alanların yanlarına kâr kaldığını bile düşünüyor. Biz yıllardır ekranlarda bu tür çarpıklıkları gündeme getirip temiz toplumun oluşması için çaba sarfettiğimiz halde insanlar hâlâ böyle diyebiliyorlarsa bir adım yol katedilememiş demektir. Bizim toplumumuz biraz marazi bir toplum. Şöhretli insanı seviyor ama o şöhretin nereden geldiği hiç önemli değil onun için. İster hırsız, ister dolandırıcı olsun o adamı öpmek istiyor, ona dokunmak istiyor. Toplum böyle yaptıkça o insanların çok da umurunda değil bizim yaptığımız. Ben ekranda programı yaparken şunu duyar gibi oluyorum; sen anlat biz malı götürüyoruz. Yirmi üç sene boyunca bunu çok fazla değiştirecek bir olay da yaşamadım."
 </p>
 <p class="metin">
  Haber bültenleri rakip
 </p>
 <p class="metin">
  Son yıllarda günlük haber bültenlerinin format değiştirmesi de haber programlarına karşı ilginin azalma sebeplerinden. Haber programlarında yayınlanan özel haberlerin günlük haberlerde ayrıntılı olmasa bile ekranlara taşınması bu programlara insanların gösterdiği ilginin azalmasına neden oluyor. Arena programının yayından kalkmasıyla birlikte ekip arkadaşlarıyla "Haber Özel" programını hazırlayıp ekrana getiren Mehmet Ali Önel günlük haber bültenlerinde haber dosyalarının özensizce hazırlanmış ve aceleye getirilmiş bir şekilde gündeme getirilmesinden dolayı Arena programının kan kaybettiğini söylüyor. Önel, "Ana haberlerde yayınlanan haberlerle haber programlarında yayınlanan haber dosyaları arasında çok fark var. Biz olayları detaylı ve özenli bir şekilde işliyoruz. Ana haber bültenlerinde ise yeterince zaman ayrılmadığı için dosyalar daha özensizce işleniyorlar. Ama her akşam ana haberlerde bu dosyalar işleniyorlar ve bizim programlarımıza çok da birşey kalmıyor. Bundan dolayı olacak ki Uğur bey artık Arena'yı hazırlamaktan vazgeçti ve ana haber bülteninde çalışmaya karar verdi" diyor.
 </p>
 <p class="metin">
  Yıllardır pek çok yolsuzluk dosyası, gayrimeşru ilişkiler haber programları sayesinde ekranlara taşındı, günlerce konuşuldu, belirli oranlarda kamuoyu oluşturdu fakat daha sonra bu dosyalardan alınması gereken sonuçlar alınamadı.
 </p>
 <p class="metin">
  Günümüzde televizyonlarda yayınlanan ve gündeme bomba gibi düşen olayların medyada hızlı tüketilmeye başlanması, gündemin hızlı değişmesi sonucu uzun sürelerde hazırlanan bir çok önemli dosyanın sonuç alınamadan gündem dışı kalmalarına neden oluyor. Türkiye'de insanların artık duyarlılıklarını yitirdiğini söyleyen Önel çok önemli dosyaların programlarda yayınlanmasından sonra toplum gerekli tepkiyi göstermediği gibi olayı takip etmesi gereken mercilerin de bu konuda çok duyarlı olmadıklarını söylüyor ve ekliyor: "Bu tür haberleri yurt dışında yayınlasak insanlar hemen tepkilerini faks çekerek, telefon açarak veya farklı şekillerde mutlaka gösterirler. O problem çözülene kadar üzerine gidilir ama maalesef bizde olaylar çabuk tüketiliyor ve gerekli çözümler üretilmeden yoğun gündemin içinde kaybolup gidiyorlar."
 </p>
 <p class="metin">
  Zahmetli ve bir çok defa tehlikeli çalışmaların ürünü olarak hazırlanan haber programları artık eskisi kadar talep görmese ve hukuki açıdan alınması gereken mesafe alınmasa da haberciler bu programların toplumun olaylardan haberdar olabilmesi ve çarpıklıkların günyüzüne çıkarılması için devam ettirilmesi gerektiğine inanıyorlar. STV'de Artı—Eksi programını hazırlayıp sunan Murat Keskin haber programı hazırlamanın günümüzde çok zor olduğunu, televizyonlarda her şeyin değerinin reytinglerle ölçüldüğü bir ortamda bu tür haberciliği yapmanın çok zor olduğunu ama karşılaştıkları bütün zorluklara, imkansızlıklara rağmen bu çalışmaların toplum için sürdürülmesi gerektiğini söylüyor. Birand'a göre ise reyting kaygısı bir kenara bırakılarak bu tür programların önü televizyonlarda açılmalı ve toplum olaylardan haberdar edilmeli.
 </p>
 <p class="metin">
  Haber programları bir dönem Türkiye'yi salladı. Siyaseti, ekonomiyi yönlendirdi. Bir ülke bu programların penceresinden baktı olaylara, yolsuzluklara, siyasete, ekonomiye. Fakat gelişen çağa ayak uyduramadılar galiba. Dört bir yanımızı haber adında "malumatın" sardığı uzay çağında, insanlar olup biten herşeyi internet başta olmak üzere birçok vasıtadan anında öğreniyorlar. Bu durumda haber programlarının tekrar eski şaşaalı günlerine dönmesinin, zamanı hiç belli olmayan "az sonra"ya bırakıldığını söylemek yanlış olmaz.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/haberler/2.htm), [web.archive.org (arşiv bağlantısı)](http://web.archive.org/web/20020214183644/http://www.aksiyon.com.tr:80/2000/310/haberler/2.htm)
