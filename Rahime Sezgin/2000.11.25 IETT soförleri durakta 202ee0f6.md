# IETT soförleri “durakta”

*Rahime Sezgin 2000.11.25*

<div>
 <p class="spot">
  İki sendika arasında süren yetki davası nedeniyle üç yıldır toplu sözleşme imzalayamayan İETT çalışanları büyük bir maddi sıkıntı yaşıyorlar. Ruh sağlıkları da bozulan şoförler iş başındayken yeterince dikkatli olamıyorlar
 </p>
 <p class="metin">
 </p>
 <img border="0" src="/web/20020528191857im_/http://www.aksiyon.com.tr/2000/312/resimler/IETT.jpg"/>
 <p class="metin">
  Mehmet Bey her sabah saat dörtte kalkar, arabasını ısıtmaya başlardı. İstanbul halkı henüz uykudayken onun mesaisi çoktan başlamıştı. Elinde sigarası ve çayıyla birlikte arabasının başında her zamanki gibi bir günü yaşamaya hazırlanıyordu. İnsanlar durakta birikmeye başlamış, Mehmet Bey'in de gün boyu başından çok nadir ayrılacağı direksiyonunun başına oturmasının vakti gelmişti. Yoğun İstanbul trafiğinde insanları evlerine, işlerine ulaştırmak için yol alırken farklı farklı durumlara maruz kalıyordu. Gün içinde defalarca sorulan "Şoför bey Aksaray'dan geçer mi?", "Şoför bey Beyazıt nereden kalkar?" sorularına sabırla cevap veriyor, kapı önünde biriken yolculara her durakta "Beyler lütfen arkalara ilerleyin, arkalar boş" demekten usanmıyordu. Duraklarda verdiği bir çay molasının ardından yolcuların kendisine çıkışmasıyla çileden çıkar, bu işin kahrını ne için çekiyorum diye kendi kendine sorardı. Ne de olsa aldığı aylık ev kirasını ve mutfak masraflarını karşılamaya yetmiyordu. Okutması gereken üç çocuğu vardı ve onlara istediği gibi bir gelecek hazırlayamıyordu. Aldığı ücretin yetersizliği yüzünden bankadan kredi çekmiş ve borç batağına batmıştı. Ne yapacağını bilmiyordu. En büyük korkusu evine haciz gelmesiydi, bir çok arkadaşının evine haciz gelmişti. Bu yüzden psikolojik bozukluklar yaşayan ve akıl hastanesinde yatan arkadaşları vardı. Bunlar aklına geldikçe ne yapacağını bilmeden, bu hayat şartlarında kendinin ve ailesinin geçimini nasıl sağlayacağını düşünerek "Çabuk olsana kardeşim" diyen yolcunun söylediklerine aldırmadan İstanbul'un yoğun trafiğinde yol almaya başladı.
 </p>
 <p class="metin">
  Yukarıda anlattığımız manzara hergün otobüste karşılaştığımız binlerce İETT şoförünün yaşadığı durumun bir benzeri. Bütün gün İstanbul'un yoğun trafiğinde yol alan İETT çalışanları üç yıldır maaşlarına zam alamamalarından dolayı büyük maddi sıkıntı yaşıyorlar. 3 Kasım 1997'de Çalışma Bakanlığı'nın vermiş olduğu tespit belgesiyle Belediye—İş Sendikası, yüzde 51 barajı aştığını ve yetkili sendikanın Belediye— İş olduğunu belirtmiş, Hizmet— İş Sendikası da buna itiraz etmişti. Sendikalar arasında başlayan bu rekabet neticesinde İETT'ye bağlı olarak çalışan şoförler 1998 yılından beri encümen kararı olmadan maaşlarına zam alamıyorlar. Encümen kararıyla maaşlara zammın yansıması ise 2000 yılının başında başladı. Dolayısıyla daha önce emekli olan şoförler bundan faydalanamadılar. İki sendika arasında yaşanan, Türk—İş'e bağlı Belediye—İş Sendikası ve Hak—İş'e bağlı Hizmet—İş Sendikası arasında yaşanan anlaşmazlıktan dolayı maaşlarına zam alamayan İETT çalışanları içinde bulundukları maddi sıkıntıdan dolayı ruhsal problemler yaşamaya başladılar.
 </p>
 <p class="metin">
  Gece saat 3'te—4'te kalkarak işe başlayan ve haftanın altı günü yirmi dört saat çalışan şoförler, içinde bulundukları maddi sıkıntının aşılması için mahkemenin vereceği karar neticesinde belirlenecek olan yetkili sendikanın açıklanmasını bekliyorlar. 6512 tane kadrolu, 2000'in üzerinde ise İstanbul A.Ş.ye gelen sözleşmeli personelin çalıştığı İETT'de alınan ücretler 180 milyon ile 200 milyon arasında değişiyor. 5452 üyenin kayıtlı olduğu Hizmet—İş Sendikasının İstanbul 2 Nolu İETT Şube Başkanı Ali Osman Kart, Hizmet—İş olarak çalışanların şartlarını iyileştirmek için Büyükşehir Belediyesiyle anlaştıklarını, gelecek dönemde en az belediyenin çalışanlarına ödeyeceği miktar olan 380 milyon civarında para ödeneceğini söylüyor. Hizmet—İş olarak çalışanlarını mağdur etmemek için ellerinden geleni yaptıklarını belirten Kart, toplu iş sözleşmesi yapamamalarından dolayı bir sıkıntı yaşadıklarını belirtiyor; ama kısa sürede mahkemenin vereceği kararla yetkili sendikanın belirlenmesinden sonra sorunun çözüleceğine inanıyor.
 </p>
 <p class="metin">
  İstanbul halkı tehlikede
 </p>
 <p class="metin">
  Haftanın altı günü yoğun bir şekilde çalışan İETT şoförleri aldıkları ücretlerden dolayı bir çok sıkıntı yaşıyorlar. Alınan ücretlerin giderlerini karşılamaya yetmemesi sonucu kredi kartı kullanmaya başlayan şoförler borç batağının içine girmişler. İETT Çalışanlar Derneği Zeynel Kılıç, pek çok şoförün bankalardan kredi çekmek zorunda kaldığını belirtiyor ve ekliyor: "Beş bine yakın arkadaşımız içinde bulundukları mali sıkıntıdan dolayı bankalardan kredi çekmek zorunda kaldılar. Pek çok arkadaşımız bu sistemin, prosedürün nasıl işlediğini bilmedikleri için icralık duruma geldiler. Benim bildiğim 2000'e yakın arkadaşımızın evine haciz geldi. Bu sayı zaman içinde artacak. İnsanları zor durumda bırakıyorlar, mecburen kredi alıyorlar, sonra bu borç batağının içinden çıkamıyorlar. Bu yüzden arkadaşlarımızın psikolojilerinde bozulmalar meydana geliyor." Sabah saat dörtte kalkarak arabalarını ısıtmaya başlayan, haftanın altı günü çalışan ve gün içinde insanların sorularına maruz kalan şoförlerin bütün bu sıkıntılarla çok da sağlıklı araba kullanamadıklarını söyleyen Kılıç, "Size de yüz kere Aksaray'dan geçiyor mu diye sorsalar siz de çıldıracak noktaya gelirsiniz. Zaten arkadaşlar bir sürü sorun yaşıyorlar. Yoğun çalışma saatlerinin içinde oldukça olumsuz koşullarda çalışıyorlar. Bütün bu şartlarda tabii ki iş başında dikkatleri azalıyor ve istenmeyen şeyler yaşanabiliyor" diyor.
 </p>
 <p class="metin">
  Son zamanlarda İstanbul'da İETT otobüslerinin kaza yapması, Arnavutköy'de meydana gelen kaza ve zaman zaman şoförlerin duraklara girmesi durumun vehametini gösteriyor. Kazalar neticesinde işverenin masrafın yüzde 80'ini ödemesi gerektiğini söyleyen Kılıç yaşanan kazalar sonucunda da şoförlerin zor duruma düştüğünü belirtiyor. Hizmet— İş Sendikasından Ali Osman Kart ise sendika olarak kendilerine kayıtlı olan çalışanları mağdur etmemek için ellerinden geleni yaptıklarını söylüyor ve ekliyor: "Biz arkadaşlarımızın toplu iş sözleşmesi imzalanmamasından dolayı oluşan mağduriyetlerini en aza indirmek için uğraşıyoruz. Bu belirsizliğin de 2001 yılında çözüleceğine ve yetkili sendikanın Hizmet— İş olarak belirleneceğine inanıyoruz. Şu anda arkadaşlarımızın aldıkları maaşlar yetersiz ama ileriki dönemde bu durum düzeltilecek. Biz sendika olarak arkadaşlarımızın mağdur olmaması için elimizden geleni yapıyoruz. Bizim şu anda en büyük amacımız Ulaşım A.Ş.den gelen arkadaşlarımızın da durumunu düzeltmek, onların da İ.E.T.T çalışanları gibi ücret almalarını sağlamak."
 </p>
 <p class="metin">
  2001 yılında sonuçlanması beklenen sendikaların yetki davasının sonucunu bekleyen İETT çalışanları çalışma koşullarının ve aldıkları ücretlerin iyileştirilmesini istiyorlar. Böylece gün içinde İstanbul'un yoğun tarafiğiyle boğuştukları ve halkın sorularına cevap verdikleri için yeterince yorulan şoförler kendilerini işlerine verebilmeyi, direksiyon başında dikkatli çalışabilmeyi istiyorlar. İstekleri gerçekleşirse ne kendilerinin ne de İstanbul halkının hayatını tehlikeye atmış olacaklar.
 </p>
 <br/>
 <center>
  <a class="anaorta" href="http://web.archive.org/web/20020528191857/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/haberler/3.htm), [web.archive.org (arşiv bağlantısı)](http://web.archive.org/web/20020528191857/http://www.aksiyon.com.tr:80/2000/312/haberler/3.htm)
