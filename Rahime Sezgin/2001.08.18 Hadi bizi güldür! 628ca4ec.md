# Hadi bizi güldür!

*Rahime Sezgin 2001.08.18*

<div>
 <p class="spot">
  Recep Demirkaynak, 95 yılından bu yana stand-up şov yapıyor. "Bir türlü medyatik olmayı beceremedim, yapıma ters galiba" diyor. Şimdilerde ise sesini duyurabildiği kitlelere ulaşmak için Anadolu turnesine çıkıyor
 </p>
 <p class="metin">
 </p>
 <img border="0" src="/web/20020430095600im_/http://www.aksiyon.com.tr/2001/350/resimler/recep.jpg"/>
 <p class="metin">
  Salon hınca hınç dolu, çıt çıkmıyor, etraf karanlık, bir anda isminiz anons ediliyor. Karşınızda yüzlerce izleyici var, daha önce hiç görmedikleri, sadece radyodan sesini duydukları bir adamı izlemek için doldurmuşlar salonu. Hepsi hadi bizi güldür der gibi size bakıyorlar. Heyecanlanmadan, şaşırmadan onlara güzel iki saatlik eğlenceli bir oyun sunacaksınız. Hele bir de önceden televizyonlarda boy gösterip ünlü bir sand-up'çı olarak tanınmamışsanız izleyiciler ilk başta yol vermiyorlar size. Önce ölçüp biçiyor, sonra gülmeye başlıyorlar. Bir şovmen olarak yapmanız gereken gerilmeden izleyiciyi yavaş yavaş oyuna ısındırmak ve kendinizi göstermek.
 </p>
 <p class="metin">
  Eğer insanları güldürmek gibi iddialı bir misyonla sahneye çıkıyorsanız işiniz zordur; seyirciyle bir bağ oluşturabilmek yüzlerce insanı bir araya toplayabilmek... Recep Demirkaynak stand-up shov yapmanın ülkemizde yeni yeni moda olmaya başladığı 1995 yılından beri bu misyonu yüklenerek izleyicilerin karşısına çıkıyor.
 </p>
 <p class="arabaslik">
  Tesadüfler zinciri
 </p>
 <p class="metin">
  Recep Demirkaynak'ın bir şovmen olarak sahnelere çıkması tesadüfen gerçekleşmiş. On beş yıldır tekstil işiyle uğraşan Demirkaynak'ın arkadaş meclislerindeki neşeli ve esprili hali bir bakıma ona radyonun ve sahnelerin yolunu da açmış. "1995 yılında tesadüfen radyoyla tanıştım. Ergün Ekşi diye bir arkadaşım vardı. Burç FM'de  Yıldızlarla Serenat  diye bir radyo programı yapıyordu bir ara. Biz de Ergün'le çok samimi arkadaştık. Çınaraltı'nda beraberce arkadaş meclislerinde oturup çok sabahlardık. Birgün bana seni radyoya konuk edeyim dedi. Ne diye konuk olacağım dedim. Benim hiç bir özelliğim yok, öylesine bir adamım. Sen buradaki esprileri yap yeterli olur dedi. Öyle başladı. Sonra devamlı konuk olmaya başladım. Her hafta ufak bir mizah köşesi gibi birşey hazırlamaya başladım."
 </p>
 <p class="metin">
  Radyoya arkadaşının vasıtasıyla başlayan Demirkaynak bir müddet amatörce çalışır. Arkadaşının radyodan ayrılmasıyla Demirkaynak'ın bir hobi olarak devam ettirdiği radyo macerası da sona erer. O zamanlar yayında olan Üsküdar FM'den Demirkaynak'a teklif gelir ve böylece ilk defa profesyonel radyoculukla tanışmış olur. Üsküdar FM'de iyi bir dinleyici potansiyeline sahip olan Demirkaynak daha sonra çeşitli kuruluşlar tarafından düzenlenen gecelere çağırılmaya başlar. "Üsküdar FM'de çalışırken dinleyicilerle aramızda iyi bir iletişim oluştu. Radyonun en çok dinlenen programıydık dersem abartı olmaz. Radyodaki programım sayesinde yavaş yavaş etraftan tanınmaya başladım. Bir müddet sonra arkadaşlar küçük de olsa bir renk olursun diye etraftan bizi çağırmaya başladılar. Biz de gittik."
 </p>
 <p class="metin">
  Türkiye'de yeni yeni popüler olmaya başlayan stand-up şov yapması için ısrar eden arkadaşları sayesinde Demirkaynak birden kendini sahnelerde bulur. "O zamanlar bizim camiada stand-up şov yapan sadece İbrahim Sadri var. Onu da ben şiir okumasıyla tanıyorum. Daha önce sahnede hiç izlemedim ama sağdan- soldan duyuyorum. Arkadaşlar bana stand-up yap dedikleri zaman yaparım ne olacak dedim ama laf olsun diye söyledim. O zaman radyonun genel yayın yönetmeni Özgül Çiçek vardı. Birgün gelip 'Ben Altunizade Kültür Merkezi'nden dört hafta sahne aldım, oyuna hazırlan' dedi. İşte o zaman işin ciddiyetini anladım ama artık geri dönüş olamazdı."
 </p>
 <p class="metin">
  Bir hafta içinde oyunları yazan Demirkaynak provalar yapmaya başlar, kimi zaman Gazeteciler Cemiyeti'nin küçük bir odasında, kimi zaman da bir tekstil dükkanının içinde. Hayatında daha önce hiç sahneye çıkmayan Demirkaynak acaba seyirci gelecek mi endişesini yaşamış. "Bu ilk deneyim. Ben radyodan başka birşey bilmiyorum. Oyun metinlerini yazdım, arkadaşlar iyi olduğunu söylüyorlar ama bu defa da acaba kimse gelecek mi endişesini yaşamaya başladım. Beni tanıyanlar sadece radyodan tanıyor. Hiçbir yere reklam vermemişiz, sadece radyo anonsları ile duyuruyoruz. İster istemez insan tedirgin oluyor." 5 Mart 1995'te Altunizade Kültür Merkezi'nde seyircinin karşısına çıkan Demirkaynak salonun dolu olduğunu görünce rahatlar. İnsanların "Hadi bakalım ne yapacak" bakışları arasında ilk oyununu sergiler ve ayakta alkışlanır.
 </p>
 <p class="arabaslik">
  Medyatik değilim
 </p>
 <p class="metin">
  Bütün stand-up shov yapan şovmenler gibi Demirkaynak da sahnelediği oyunda genellikle günlük hayatta karşılaştığı ve yaşadığı olayları konu alıyor. Kimi zaman Zekeriya Beyaz'a dokunduruyor, kimi zaman da toplumun kurallarına. Ciddi görünümüne rağmen insanları sahnede kahkahalara boğan Demirkaynak diğer şovmenlerin aksine sahnede beden dilini kullanmıyor. "Ben sadece konuşarak izleyicileri güldürebilirim. Beden dilini kullanamıyorum. Bu, yapıma aykırı galiba. Öyle şaklabanlıklar yapamıyorum anlayacağınız."
 </p>
 <p class="metin">
  İlk çıkış yaptığı dönemde kendisine imaj çalışması yapılması gibi öneriler alan Demirkaynak bunları komik bulmuş. "Ama eğer imaj çalışması yapsaydım önce ismimi değiştirirdim, hiç bir şovmen adı gibi durmuyor" diyor: "Bir fotoğrafçı arkadaş sana ilginç fotoğraflar çekelim imaj olur dedi. Acayip şeyler söyledi. Kabul etmedim. Bende iğreti dururdu böyle şeyler. Böyle bir iş yapıyorsanız biraz medyayla iç içe olacaksınız ama ben bir türlü bunu beceremedim. İsteseydim çok da ünlü olurdum, elime bir sürü fırsat geçti. Çeşitli kanallarda, çeşitli programlarda metin yazarlığı yaptım. Ama ünlü olmak gibi bir amacım olmadı." Kendi çapında ünlü olduğunu söyleyen Demirkaynak medyatik olmadığından hiç de şikayetçi değil.
 </p>
 <p class="arabaslik">
  Mizah kitabı okumam
 </p>
 <p class="metin">
  Bir mizahçı olarak Demirkaynak hayatında hiç mizah kitabı okumadığı gibi diğer stand-up'çıları da izlemediğini söylüyor. Bunun bilinçli bir tercih olduğunu söyleyen Demirkaynak ister istemez insanın gördüklerinden etkileneceğini düşünüyor. Diğer stand-up'çıları TV'den izlediği kadarıyla bildiğini, Cem Yılmaz'ı başarılı bulduğunu ama onların belden aşağı espri yaparak işin kolayına kaçtıklarını söylüyor. "Cem Yılmaz Leman'dan yetişmiş. Şu anda olduğu gibi olmasa anormal olurdu. Zeki biri ama belden aşağı espri yaparak insanları güldürmek işin en kolayı. Ama ben bunu yapamam. Hitap ettiğim kitle itibarıyla ve yaşadığım hayat tarzıyla bağdaşmaz bu tür şeyler."
 </p>
 <p class="metin">
  1995 yılından bu yana doğu illeri hariç Türkiye'nin çeşitli illerinde oyununu sergileyen Demirkaynak, Avrupa'da da İtalya, Almanya ve Danimarka'ya gitmiş. Bugünlerde ise Demirkaynak, mayıs- haziran dönemini kapsayan "Anadolu turnesi" kapsamında izleyicileriyle buluşmak için Anadolu yollarında.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020430095600/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/350/haberler/5.htm), [web.archive.org (arşiv bağlantısı)](http://web.archive.org/web/20020430095600/http://www.aksiyon.com.tr:80/2001/350/haberler/5.htm)
