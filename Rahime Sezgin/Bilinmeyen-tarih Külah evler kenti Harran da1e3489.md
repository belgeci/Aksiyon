# Külah evler kenti: Harran

*Rahime Sezgin Bilinmeyen-tarih*

<div>
 <p>
  <font>
   Rengarenk elbiselere bürünmüş kadınları, külahı anımsatan evleri ile bir fotoğrafçı için cazibe merkezidir Harran. Etrafınızı saran çocuklardan Harran"ın tarihini öğrenebilir, bu topraklarda yaşayan insanların misafirperverliklerine tanık olabilirsiniz
   <br>
    <br/>
    <br/>
    Bir sabah vakti... Yüzünü gösteren güneş, kümbet evlerin üzerinde adeta dans ediyor. Harran evlerinin parıltısı, altın bir şehre bakıyor izlenimi uyandırıyor insanda. Etrafta kimsecikler yok. Oysa sabırsızlık içindeyiz; gökkuşağının bütün renklerini barındıran giysileri, her daim tebessüm eden yüzleri ve  güzel bakışlarıyla fotoğraf karelerine yansıyan Harranlı kadınları görmek istiyoruz çünkü. Vakit ilerledikçe Urfa"nın sıcağı tenimize işliyor. Her biri büyük bir külah izlenimi uyandıran kümbet evlerin arasında şaşkınlıkla karışık bir hayranlık duygusu içerisinde dönüp dolaşıyoruz. Toprak ve saman harcından yapılan, gökyüzüne huni gibi uzanan bu evler sadece Harran"a özgü. Mor elbisesi içinde süzülen bir kadın bozuyor yalnızlığımızı. Yüzünde hoş bir tebessüm, Arapça bir şeyler söylüyor. Söylediklerinden tek kelime anlamasak da onu bırakmaya niyetimiz yok. 55 yaşlarında, zeytin gözlü, güzel bakışlı bu kadının adının Zeliha olduğunu öğreniyoruz. Nemrut"un Hz. İbrahim"e âşık olan kızıymış Zeliha ve Harran"da çok sık rastlanan bir isimmiş.
    <br>
     Harran"da pop müzik
     <br>
      Bir evde radyodan Emre Altuğ"un sesinin yükseldiğini duyuyoruz. Başımızı camdan içeri sarkıttığımızda, dört genç kızın rengarenk kıyafetler içerisinde bir kahvaltı sofrasında parçaya eşlik ettiklerine tanık oluyoruz. Bu manzara, film karesinden bir görüntü duygusunu uyandırıyor insanda. Harranlılar"ın misafirperverliği ile ilk tanışmamız da burada oluyor. Aralarına katılmamız için ısrar eden kızların sofralarına ortak oluyor ve başlıyoruz sohbete. Arapların yaşadığı Harran"da, kadınların, hayranlıkla incelediğimiz elbiseleri giymekten hiç de zevk almadıklarını öğreniyoruz bu esnada. Harranlı bu genç kızlar Arap kıyafetlerini sevmediklerini, daha modern giyinmek istediklerini dile getiriyorlar;  fakat bu geleneği yıkmak için biraz zamana ihtiyaç olduğunu da kabullenmişler. Zira Harran"da kadınların cüppe ve işlemeli elbise giymeme gibi bir şansları yok. Eskinin aksine, yeni nesil kız çocukları okula gidiyor. Genç kızların çoğunluğu pamuk toplama zamanı tarlada çalışıp kazandıklarıyla çeyiz düzüyor. Fakat başlık parası geleneğinin hâlâ devam ediyor olması, bir çoğunun evlenmesini geciktiriyor.
      <br>
       Harran"da yürüdükçe etrafınızda bir anda çocuklardan bir çember oluşuyor. Her biri kendi yaşadıkları yerin tarihini size anlatabilecek kadar bilgili olan bu çocuklar turistlere de alışıklar. İlk çağdan beri varlığı bilinen, İslâmî dönemde bilim ve sanatta doruk noktaya ulaşan üniversitesi hiç şüphesiz ki Harran"ın en önemli parçalarından biri. Size eşlik eden bir grup çocuğun rehberliğinde gezebileceğiniz üniversitenin kalıntıları dahi insanda hayranlık duygusu uyandırıyor. Tel örgülerle etrafı çevrilmiş olan kalıntılar, çoğu zaman çocukların oyun mekanı oluyor. Timur"un yıktırdığı üniversitenin kalıntıları ciddi bir koruma altına alınmadığı için zaman içinde tahrip olmaya açık bir durumda.
       <br>
        Harran"a veda ederken, tekdüze hayatlarının aksine kıyafetleri rengarenk kadınlar, misafirperver insanlar ve kışın sıcak yazın serin olan kümbet evler kalıyor aklımızda.
        <br>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1144 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2906), [web.archive.org (arşiv bağlantısı)](http://web.archive.org/web/20050130173426/http://www.aksiyon.com.tr:80/yazdir.php?id=2906)
