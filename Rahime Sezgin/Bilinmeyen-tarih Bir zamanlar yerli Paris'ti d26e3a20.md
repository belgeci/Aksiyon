# Bir zamanlar yerli Paris’ti

*Rahime Sezgin Bilinmeyen-tarih*

<div>
 <font>
  <img border="0" height="1" src="/web/20050225005453im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050225005453im_/http://www.aksiyon.com.tr/resim/385/40.jpg" vspace="5"/>
  </p>
 </font>
 <font class="content">
  Nostalji kelimesi burada tam karşılığını buluyor. Biraz özlemle bezeli, biraz buruk, biraz ince sızılara maruz kalmış bir karşılık. Eski evlerinin, kaldırımlarının uzun yıllar birlikte yaşayan Ermenilerin, Rumların, Musevilerin yokluğunu küskün bir tevekkülle karşıladığı, 'o zamanlar'ın Küçük Paris'i Samatya'dayız.
 </font>
 <br/>
 <p>
  <font class="content">
   Bir zamanların küçük Paris’i, şimdilerin dizilerde yaşayan semti Samatya... İstanbul’dan çok daha eski bir geçmişe sahip olan ve bir dönem Türkiye Rumları’nın başkenti sayılan Samatya şimdilerde eski çoşkulu, sıcak, muhabbetli günlerinden çok uzakta, kendi halinde, unutulmuş bir semt olarak yaşamını devam ettiriyor. Resmi tarih kayıtlarına geçmese de sıradan insanların yaşantılarının tarihin ta kendisi olduğunu söyler  yazarın biri. Samatyalı Yorgi Eskardelis’in çocukluğu, gençliği ve kendi deyimiyle kocamışlığı da  Samatya’nın tarihi demek aslında.
   <br>
    <br>
     Bir zamanlar Samatya
     <br>
      <br>
       Biz de Samatya’yı, Samatya’nın tanıklık ettiği tarihi gerçekleri Yorgi’den dinliyoruz. Yorgi söze, “Dedemin dedesi de Samatya’da doğmuş ve büyümüş, yani Fatih Sultan Mehmet’ten kalma Rumlarız biz” diye giriyor ve başlıyor kendi tarihi ile birlikte Samatya’nın tarihini de  anlatmaya: “Fatih Sultan Mehmet’in İstanbul’un fethinden sonra geliştirdiği iskan politikasının etkisiyle o dönemde Ermeniler ve Ortadoks Rumlar bölgeye yerleştirilmiş. Ermeni patrikanesi de 1461—1640 yılları arasında Samatya’da kalmış. Daha sonra gelen diğer padişahlar da bu iskan politikasını sürdürmüşler. İşte biz, o dönemde Samatya’ya yerleşen Rumlardanız. Yani Samatya’nın yerlisiyiz. Samatya bizim vatanımız olmuş.”
       <br/>
       <br/>
       Rum ve Ermenilerin yoğun olarak bulunduğu semt 1950’li yıllara gelindiğinde değişmeye başlar.  İstanbul’un Anadolu’dan giderek daha fazla göç alması Samatya’nın kimliğinde fetihten bu yana meydana gelen değişmelerin derinleşmesine neden olur. Azınlıkların bir arada yaşadığı bölge olmaktan çıkar. Artık Samatya’da Türkler,  Rumlar ve  Ermeniler bir arada yaşamaya başlar. O dönemler çok güzeldi diyor Yorgi ve büyük bir özlemle iç çekerek anlatıyor akıp giden yılları: “Ben Samatya’da doğdum, büyüdüm ve yaşlandım. O yıllarda Samatya şimdikinden çok farklıydı. Herkes birbirini tanırdı; biri selam verince selamı havada kalmazdı. İnsanların birbirleriyle muhabbeti vardı. Herkes  evlerinin kapılarını tereddütsüz açık bırakabilirdi. Türkmüş, Rummuş, Ermeniymiş hiç fark etmezdi. Birbirimize kaynaşmıştık. Bizim için önemli olan Samatya’lı olmaktı” diyor ve Samatya meydanında bulunan yeni bir yapıyı göstererek özlemle anlatmaya başlıyor: “Burası önceden babamın balık sattığı bir yerdi. Sergisi vardı orda; biz dokuz kardeş orada doğduk, büyüdük. Yani Samatya’nın göbeğinde. Şimdi buralar çok değişti. O zamanlar Samatya meydanında bir park vardı, su akardı parkın içinden. Meydanda ahşap bir ev vardı. Bir zamanlar deniz ile kucak kucağaydı Samatya. Çarşaf gibi deniz  alabildiğince uzanırdı Samatyalıların gözünün önünde. Fakat o zamanlardan bu zamanlara değişen çok şey oldu.”
       <br/>
       <br/>
       Eski Samatya yok oluyor
       <br/>
       <br/>
       Ve hayatın, belki de semtin kaderinin değiştiğinin habercisi olan  6—7 Eylül olayları yaşanır Samatya’da. Yaşanan talihsiz olaylar Samatya’nın huzurunun bozulacağının bir belirtisidir aslında. 6— 7 Eylül olayları  o zamana kadar Samatya’da  iç içe yaşayan Türk, Rum ve Ermeni kardeşliğine gölge düşürür. Paniğe kapılan Ermeni ve Rumların büyük bir bölümü semti terk eder. Bu talihsiz olaylardan sonra Samatya artık Ermeni ve Rum ilçesi olmaktan çıkar ve Türklerin yoğunlukla yaşadıkları bir bölge olmaya başlar. O dönemde  on altı yaşında olan Yorgi yaşadıklarını biraz kırgın ama hepsi geride kaldı unutmak lazım diyerek  anlatıyor: “Ne olduğunu biz tam kavrayamadan olaylar beş saat içinde cereyan etti. O zamana kadar yedikleri içtikleri ayrı gitmeyen Rumlarla Türklerin kardeşliğine bir gölge düştü. Sonra Rum evleri yağmalanmaya, ateşe verilmeye başladı. İnsanların içine bir korku düştü. Bizim eve gelecekler diye biz de korktuk ama benim eniştem Türk olduğu için bizim eve yanaşmadılar. Sonra insanlar korkudan Samatya’yı terk etmeye başladılar. Ama biz gitmedik, gitseydik ömrümüz kısalırdı” diyor.
       <br/>
       <br/>
       Gidenlerden aldıkları haberlere göre çoğu genç yaşta ölmüş. Yorgi vatan özlemine dayanamadılar diyor. “Ben de gitseydim herhalde on sene evvel ölürdüm, ah etmekten. Gidenlerin hepsi buraların özlemini çekerek öldüler. Keşke gitmeselerdi, belki Samatya daha güzel olurdu; zamanla herşeyin üstü küllendi” diyor Yorgi ve ekliyor: “Milletçe yaşanılan talihsiz olayların hata olduğunu gördük. Yavaş yavaş  herşey düzeldi, eskisi gibi kaynaştık. Ben bir gayrimüslim olarak burada bulunmaktan mutluyum. Herşey zamanla düzeliyor. Benim kızım bir Türk ile evli, çocukları Müslüman olarak yetişiyor. Bu beni hiç rahatsız etmiyor. Benim annemin bir sözü vardı: ‘Beni rahatsız etmesin de kim nasıl yaşamak isterse yaşasın.’ Şimdi bana da kimse karışmasın, herkes istediği gibi yaşasın. Bu bir zenginliktir.”
       <br/>
       <br/>
       O dönemde yaşanan acı olayların geçmişte kaldığını sergilercesine arkadaşı Kamil Ucun Yorgi’ye takılıyor: “Burada bulunan Rumları kaçırdık, bir Yorgi kaldı. Onu da yakında göndereceğiz, ya da Müslüman olacak.”  “Ben Birleşmiş Milletler’e tâbiyim. Bizim ailede Müslüman, Hıristiyan, Yahudi her dinden insan var; kimse bize dokunamaz” diyerek karşılık veriyor Yorgi ve kahkahalar duyuluyor etrafta geçmişte yaşanan acıların unutulduğunu kanıtlarcasına.
       <br/>
       <br/>
       Bir dönemler İstanbul’un en güzel semtlerinden biri olarak bilinen Samatya zamanla unutulmuş. Fakat İkinci Bahar dizisinin bu  semtte çekilmesi ilçeye bir süre hareketlilik getirmiş. Dizinin çekildiği mekanları merak eden yerli turistler bir müddet ilçeyi ziyaret etmiş. Fakat bu ilgi de zamanla azalmış. Şimdilerde ise Samatya sokaklarında dolaşanları geçmişin izlerini taşıyan adım başı rastladıkları kiliseler, kimsesizlerin yaşadığı unutulmuş tarihi ahşap binalar ve bir dönemin Samatya’sını özlemle anan bir avuç gerçek Samatyalı Ermeni, Rum ve Türk karşılıyor. Her gelene usanmadan Samatya’yı anlatan bu insanlar geçmişi özlemle yad ederek bundan sonra Samatya’da herşeyin daha güzel olmasını temenni ediyorlar.
       <br/>
       <br/>
       E—Posta: rahimesezgin@hotmail.com
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=11988), [web.archive.org (arşiv bağlantısı)](http://web.archive.org/web/20050225005453/http://www.aksiyon.com.tr:80/detay.php?id=11988)
