# YÖK çağın dışında kaldı

*Rahime Sezgin 2001.03.24*

<div>
 <p class="spot">
  Haksız uygulamalarıyla bilinen YÖK, son olarak Fatih Üniversitesi  için aldığı kararla tepkileri üzerine çekti. Fatih Üniversitesi  Mütevelli Heyeti Başkanı Şerif Ali Tekalan bu kararların tamamen  keyfi olduğunu ve yargı süreci başladıktan sonra bu yanlışlığın  mutlaka düzeltileceğine inandıklarını söylüyor.
 </p>
 <p class="metin">
 </p>
 <img border="0" src="/web/20010904230346im_/http://www.aksiyon.com.tr/2001/329/resimler/Yok.jpg"/>
 <p class="metin">
  Her zaman tartışmalı kurumların başında gelen ve her yıl kuruluş yıl dönümünde üniversite öğrencileri tarafından protesto edilen YÖK yaptığı uygulamalar ve aldığı kararlarla tepki toplamaya devam ediyor. Daha önce üniversite sınav sistemini değiştirerek milyonlarca öğrencinin ve ailenin hayatını karartan YÖK, aldığı bir kararla yüzlerce meslek lisesi öğrencisinin üniversiteye girme şanslarını azalttı. Güvenliği gereği gibi sağlayamadığı için ÖSS soru kitapçıklarını çaldırarak devleti trilyonlarca lira zarara sokan YÖK son olarak aldığı kararla Fatih Üniversitesi'ni kademeli olarak kapatmayı planlıyor.
 </p>
 <p class="metin">
  1996 yılında Türk Eğitim Vakfı tarafından kurulan ve öğretim hayatında 3'üncü yılını dolduran Fatih Üniversitesi'nin kapatılmasına yönelik ilk adımlar YÖK Genel Kurulu'nda alınan kararlarla atıldı.YÖK Başkanı Kemal Gürüz başkanlığında yapılan toplantıda Fatih Üniversitesi hakkındaki fezleke görüşüldü. YÖK Genel Kurulu aldığı kararları bir duyuruyla açıkladı. Kurul tarafından yayınlanan duyuruda, gerek kurum içinde gerekse dışında öğrencilere laiklik karşıtı bir yaşam tarzının telkin edildiğinin, bu yönde olanaklar sağlandığının tespit edildiğinin altı çizilerek, Fatih Üniversitesi'nin "Mevzuat aykırılıkları giderilmediği takdirde, Atatürk ilke ve devrimlerine tamamen aykırı nitelikte bir kuruma dönüşeceği kanaatine varıldığı" bildirildi. Duyuru metninde kararlar şu şekilde sıralandı:
 </p>
 <p class="metin">
  1— Fatih Üniversitesi rektörlüğünün bu hususların düzeltilmesi konusunda uyarılmasına,
 </p>
 <p class="metin">
  2— 2001—2002 öğretim yılı için bu üniversiteye öğrenci yerleştirmesi yapılmamasına,
 </p>
 <p class="metin">
  3— Bu kararı takip eden bir yıl içinde yukarıda belirlenen hususların köklü bir şekilde düzeltilemediğinin tespit edilmesi halinde 2547 sayılı YÖK Yasası'nın ek 11. maddesi ve Vakıf Yüksek Öğretim Kurumları Yönetmeliği'nin 22. maddesi uyarınca üniversitenin faaliyetinin durdurulacağının bildirilmesine karar verildi.
 </p>
 <p class="metin">
  Dünyada bir örneği daha yok
 </p>
 <p class="metin">
  YÖK Genel Kurulu tarafından alınan bu kararlar üniversite yönetimini ve eğitim camiasını şaşkına çevirdi. Bir üniversitenin kapatılması dünyanın hiçbir yerinde görülmemiş bir olay. YÖK'ün aldığı bu karar karşısında şaşırdıklarını belirten Fatih Üniversitesi Mütevelli Heyeti Başkanı Şerif Ali Tekalan, YÖK'ün ileri sürdüğü gerekçelerin subjektif konular olduğunu, üniversite olarak Atatürk İlkelerine aykırı bir davranışlarının söz konusu olmadığını belirtiyor. Tekalan; "Fatih Üniversitesi her yıl diğer vakıf ve devlet üniversiteleri gibi periyodik olarak denetleniyor. Bu denetlemeler neticesinde tespit edilen eksiklikler üniversiteye bildirilmekte ve eksikliklerin giderilip giderilmeyeceği Denetleme Kurulu tarafından kontrol edilmektedir. Daha önce üniversitemize bildirilen ve teknik bir husus olan öğretim üyelerinin sayısal yetersizliği ve sayılarının yükseltilmesi ile alâkalı bazı uyarılar tarafımızdan süratle yerine getirilmiştir ve bu hususların düzeltildiği daha sonraki denetleme kurulu üyeleri tarafından görülmüş ve ifade edilmiş olduğu halde bu hususların adı geçen karara dayanak yapılması da üzüntü vericidir" diyor.
 </p>
 <p class="metin">
  İlki 1984 yılında kurulan ve sayıları  18'e ulaşan vakıf üniversiteleri bugün devlet üniversitelerine karşı önemli bir alternatif oluşturuyor. Vakıf üniversiteleri her yıl binlerce öğrencinin uzun kuyruklar oluşturduğu üniversite kapılarındaki yığılmaları önleyerek kaliteli eğitim vermeyi amaçlıyor. Tekalan, bir vakıf üniversitesi olarak 1996 yılında kurulan ve açılışı dönemin Cumhurbaşkanı Süleyman Demirel tarafından gerçekleştirilen Fatih Üniversitesi'nin amacının eğitilmiş insan gücü yetiştirmek olduğunu belirtiyor; "Türkiye'nin ciddi problemleri var ve bu problemlerin kökeninde yetiştirilmiş insan gücünün olmaması yatıyor. Bir eğitim kurumu olarak Fatih Üniversitesi bu açığı kapatmak için eğitim veriyor." Tekalan; "Şu anda üniversitemizde 3 bin 600 öğrenci eğitim görüyor. Her yıl bin beşyüz kişinin girdisi olacak, eğer üniversitenin kapatılması gibi bir karar verilirse bu kadar para dışarı gidecek. Böyle bir kararın resmi bir kurumdan çıktığına ben inanamıyorum. Bu yanlışlıktan kısa sürede dönüleceğine ve herşeyin düzeleceğine inanıyorum" diyor.
 </p>
 <p class="metin">
  Keyfi bir uygulama
 </p>
 <p class="metin">
  Öğrencilerine dünya standartlarında eğitim vermek için çalışan Fatih Üniversitesi, kurulduğu günden bu yana akademik olarak bir çok başarıya imza attı. Hiç beklemedikleri bir anda üniversiteye karşı YÖK tarafından böyle bir kararın alınması herkesi şaşkına çevirdi. Özellikle 28 Şubat süreciyle birlikte üniversitelerde kıyıma giden YÖK Başkanı Kemal Gürüz'ün başkanlığındaki kurulun aldığı bu kararın tamamen kişisel ihtiraslara ve görüşlere bağlı olduğu ifade ediliyor. Tekalan; "Üniversitemize karşı alınan bir tavır var. Genel kurulda alınan ve bildirilen kararların hepsi yanlış. Bizim her girişimimiz ve çalışmamız tamamen kanunlara uygun olarak yerine getiriliyor. Burada tamamen YÖK üyelerinin yanlış bilgilendirilmeleri söz konusu. Bizzat YÖK Başkanı Kemal Gürüz'den kaynaklanan garez ve kin var. YÖK bir yıldır Fatih Üniversitesi'ne rektör atamıyor. Bizim rektör vekilimizin de usulsüz atandığını söylüyorlar. Oysa YÖK'ün rektör vekillerine karışmak gibi bir kanuni hakkı yok. Bize rektör vekilimizin bu göreve uygun olmadığını söylediler. Biz de kendilerinden bilgi istedik, herhangi bir cevap gelmedi. Karar bize tebliğ edilir edilmez biz mahkemeye başvuracağız. Yargı sürecinde bu olayın çözüleceğine ve okula bu yıl öğrenci alacağımıza inanıyoruz. Bu tür uygulamalar keyfi şeyler. Gizli denetimlerle bazı şeyleri teşhis ettiklerini söylüyorlar. Böyle bir şey dünyanın hiç bir yerinde görülmemiştir" diyor.
 </p>
 <p class="metin">
  Aldığı her kararla tepkileri üzerine çeken YÖK ve Başkanı Kemal Gürüz dünyanın medeni ülkelerinde görülemeyecek bir şekilde aldığı bu son kararla da tepkileri üzerine çekti. Oldukça iyi koşullarda öğrencilerine eğitim veren Fatih Üniversitesi'nin kademeli olarak kapatılması için başlatılan bu uygulamanın yargı süreci başladıktan sonra ortadan kalkacağını ve Türkiye'nin ciddi sorunları içinde olmadık yere oluşturulan sorunların aşılacağını umuyoruz.
 </p>
 <br/>
 <center>
  <a class="anaorta" href="http://web.archive.org/web/20010904230346/mailto:rahimesezgin@hotmail.com">
   rahimesezgin@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/haberler/7.htm), [web.archive.org (arşiv bağlantısı)](http://web.archive.org/web/20010904230346/http://www.aksiyon.com.tr:80/2001/329/haberler/7.htm)
