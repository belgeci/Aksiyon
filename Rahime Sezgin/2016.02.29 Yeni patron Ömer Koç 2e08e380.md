# Yeni patron Ömer Koç

*Rahime Sezgin 2016.02.29*

<div class="pNewsDetailMainContent ctx_content" itemprop="articleBody">
 <p>
  Mustafa Koç, babası Rahmi Koç’tan Nisan 2003’te devraldığı Koç Holding’i 13 yılda beş kat büyütmüştü. Şimdi bayrağı taşıma sırası ortanca kardeş Ömer Koç’ta. Ömer Koç, Koç Holding Yönetim Kurulu Başkanlığı’na getirildikten sonra yaptığı açıklamada, “Mustafa Koç’un bize emanet ettiği bayrağı daha ileriye taşımayı hem bir sorumluluk hem de bir görev olarak görüyorum.” diyordu.
 </p>
 <p>
  Rahmi Koç’un ortanca oğlu Ömer Koç, ailenin ‘gizemli’ üyesi diye anılıyor, iş hayatından çok, sanat ve edebiyat tutkusu ile biliniyor. İstanbul-Londra arasında süren hayatında gözlerden uzak durmayı tercih ediyor. O aslında bütün bunların ötesinde başarılı bir işadamı. 2008 yılından bu yana ağabeyi Mustafa Koç’un hemen yanı başında şirketin yönetim kurulu başkan vekilliğini yürütüyor. İş hayatı hakkında fikir edinmek için şirketteki Enerji Grubu’nun performansına bir göz atmak yerinde olur.
 </p>
 <p>
  Enerji Grubu’nun başkanlığını da yapan Ömer Bey, bir anlamda holdingin cirosunun yaklaşık yüzde 43’ünü de yönetiyordu. 2008 yılından bu yana TÜPRAŞ’ın da yönetim kurulu başkanlığını yapan Ömer Koç, Türkiye’de tek seferde gerçekleştirilen en büyük sanayi yatırımı olan “Fuel Oil Dönüşüm Tesisi” projesinin de lideriydi. Koç Holding’in 2015 yılı satış gelirinin yüzde 45’ini, net kârının ise üçte birinden fazlasını sağlayan TÜPRAŞ, geçen yıl net kârını yüzde 75 artırarak 2,5 milyar liraya çıkardı.
 </p>
 <p>
  Lise eğitimini Robert Ko-leji’nde tamamlayan Ömer Koç, Columbia’da Yunan Filolojisi eğitimini bitirdikten sonra yine aynı üniversitede MBA derecesi aldı. İş hayatına Kofisa şirketinde tıpkı ağabeyi Mustafa Koç gibi satış elemanı olarak başladı. Ardından 1989’da New York merkezli Ramerica Int.’de satış elemanı olarak görev yaptı. 1991-2004 yılları arasında Gazal AŞ’de müdürlük, Koç Holding’de finansman koordinatörlüğü yaptı. 2004 Nisan ayında Koç Holding Yönetim Kurulu Başkanvekilliği görevine atandıktan sonra 2006 yılında TÜPRAŞ Yönetim Kurulu üyesi oldu.
 </p>
 <h2>
  Hisse satıp sanata yatırdı
 </h2>
 <p>
  Koç Holding’in yeni kaptanının en önemli ve bilinen özelliklerinden biri sanat tutkusu. 2009 yılında, Koç Holding’deki hisselerinin bir kısmını satarak ortaklık payını yüzde 2,79’dan yüzde 1,79’a düşürerek 92,8 milyon lirayı sanat ve kültür alanında kullanma kararı almıştı. İznik çinileri, Osmanlı eserleri, otoportrelerin yanı sıra geniş bir kitap ve tablo koleksiyonuna sahip olan Ömer Bey’in bu alanlara olan ilgisi daha çocuk yaşlarında başladı.
 </p>
 <p>
  Osmanlıcayı çok küçük yaşta öğrenmeye başlayan Ömer Koç’un Osmanlı İmparatorluğu üzerine ciddi bir koleksiyonu bulunuyor. Kitaplığındaki en eski kitabının 1493 yılına ait olduğunu söylüyor. İngilizce dışında çok iyi Fransızca da biliyor. 2013 yılında verdiği bir röportajda her gün birkaç saat kitap okuduğunu, okumanın kendisini güvende hissettirdiğini söylerken bir de benzetme yapıyordu: “Kitaplar içi dolu bir silaha benziyor.” Koç’un Salacak’taki yalısını sadece orijinal kitap koleksiyonu için ayırdığı biliniyor. Evdeki yardımcılarını dahi sanat konusunda eğiten Ömer Bey, mümkün mertebe, gittiği sergilere onları da götürüyor.
 </p>
 <p>
  Vehbi Koç Vakfı’nda yönetim kurulu üyesi olarak görev yapan Ömer M. Koç, 2015 yılı itibarıyla Koç Üniversitesi Mütevelli Heyeti Başkanlığı’nı da üstlenmişti. 2007’den bu yana Türk Eğitim Vakfı’nın (TEV) yönetim kurulu başkanlığını yürütüyor. 54 yaşındaki Ömer Koç, üç hafta önce düzenlenen Türk Sanayicileri ve İşadamları Derneği (TÜSİAD) Genel Kurulu’na katılarak aslında kamuoyunda daha çok görüneceğinin sinyalini vermişti.
 </p>
 <p>
  Koç Topluluğu CEO’su Levent Çakıroğlu, Mustafa Koç için holding binasında yapılan tören esnasında Mustafa Koç’un bir hayalini holding çalışanlarıyla paylaşmıştı: “Bundan sonraki hayalim uluslararası arenada çok daha önemli ve büyük başarılar gerçekleştirmek.”
 </p>
 <p>
  Bu hayali gerçekleştirme vazifesi şimdi Ömer Koç ile kardeşi Ali Koç’un omuzlarında…
 </p>
</div>


Kaynak: [www.aksiyon.com.tr](http://www.aksiyon.com.tr/ekonomi/yeni-patron-omer-koc_553986), [web.archive.org (arşiv bağlantısı)](http://web.archive.org/web/20160302104506/http://www.aksiyon.com.tr/ekonomi/yeni-patron-omer-koc_553986)
