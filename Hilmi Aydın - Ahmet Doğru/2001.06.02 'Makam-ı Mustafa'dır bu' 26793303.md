# 'Makam-ı Mustafa'dır bu'

*Hilmi Aydın - Ahmet Doğru 2001.06.02*

<div>
 <p class="spot">
  Hicretin hemen ardından bizzat  Resulullah (s.a.v) tarafından  inşası başlatılan Mescid-i  Nebevi'nin, Resulullah'ın (s.a.v)  kabrini de barındırdığı için  İslâmiyet'teki ve Müslümanların gönlündeki yerini maddi  ölçülerle belirtmek imkânsız. İşte ilk temelinin atıldığı andan  günümüze Peygamber Mescidi
 </p>
 <p class="metin">
 </p>
 <img border="0" src="/web/20020527032935im_/http://www.aksiyon.com.tr/2001/339/resimler/makam.jpg"/>
 <p class="metin">
  Sene milâdî 622. Hicrî 1. Daha doğrusu yeni bir takvimin, insanlık tarihinde yeni bir dönemin başlangıcı. Yesrib'in yolcu uğurlanan/karşılanan Veda Tepeleri'nde merakla bekleşen gözler sevinç içinde parladı. O tarifi imkânsız sevinç şehre dalga dalga yayıldı.
 </p>
 <p class="metin">
  Dile kolay; yanında 'İkinin İkincisi' Hazreti Ebubekir (r.a), Kâinâtın Yüzü Suyu Hürmetine Yaratıldığı İki Cihan Sultanı (s.a.v) idi gelen. Artık o şehir Yesrib değildi; Medine-i Resûl (Peygamber Şehri) idi, Medine-i Münevvere (Nurlu Şehir) idi. O'nu (s.a.v) gören insanlar artık herhangi bir insan değildi, Ashab-ı Güzîn idi, insanların en bahtiyarlarıydı. O'nu (s.a.v) ağırlayan Yesribliler artık Ensar'dı. O'nun (s.a.v) kadem bastığı topraklar göklere karşı iftihar eder olmuştu.
 </p>
 <p class="metin">
  Talea'l bedru aleynâ
 </p>
 <p class="metin">
  Min Seniyyâti'l Vedâ'
 </p>
 <p class="metin">
  Vecebe'ş şükrü aleynâ
 </p>
 <p class="metin">
  Mâ deâ lillâhi dâ'
 </p>
 <p class="metin">
  (Dolunay doğdu üzerimize
 </p>
 <p class="metin">
  Veda Tepelerinden
 </p>
 <p class="metin">
  Şükür vacib oldu üzerimize
 </p>
 <p class="metin">
  Allah'a ettiği davetten)
 </p>
 <p class="metin">
  mısraları dillerden nağme nağme göklere yükseliyor, herkes O'nu (s.a.v) evine davet ediyordu. Ensarın her biri O'nu (s.a.v) evinde misafir etmek için can atıyordu ama fem-i hazreti risâletpenâhîden devesinin çökeceği yerde karar kılacağı, bu yüzden bindiği devenin serbest bırakılması talebi vaki oldu. İnsanların En Şereflisi'ni (s.a.v) sırtında taşıyan kutlu deve Kusva, Eyüb Sultan Hazretlerinin evi önünde çöktü. Hikmet-i Hüdâ bu ev zaten tam 7 asır evvel Yemen meliklerinden Tubba tarafından Mukaddes Misafir'i (s.a.v) ağırlamak için inşa ettirilmişti. Allah Resûlü'nün (s.a.v) bu evdeki misafirliği sırasında evin önündeki iki yetim çocuğa ait arsa satın alınıp Mescid-i Nebevi inşa edildi.
 </p>
 <p class="metin">
  Hurma dallarıyla örtülü Peygamber Mescidi
 </p>
 <p class="metin">
  Mescidin duvar yüksekliği 7 arşın, temel çukurunun derinliği ve duvarın kalınlığı 3'er arşın, uzunluk ve genişliği 100'er arşın idi. Mescidin ilk inşasında daha küçük ebadda olduğu, Hicretin 6. senesinde Tebük gazvesinden dönüşte genişletilerek bu kadar sahaya ulaştığı da naklolunur. Mescid-i Şerifin temelleri taştan, duvarları kerpiçten yapılmıştı. Hurma kütüklerinden direkler dikilip, tavanı hurma dallarıyla ve yapraklarıyla kaplandı. Mescidin üç kapısı ve kıble tarafında üç revağı vardı. Güneydeki kapı umumun giriş çıkışına açıktı. Binanın hiçbir yerinde süslemeye yer verilmemişti.
 </p>
 <p class="metin">
  Mescidin yanına Ayşe (r.anhâ) ve Sevde (r.anhâ) Validelerimiz için iki oda yapıldı. Daha sonra ihtiyaç hasıl oldukça yapılan ilavelerle Resulullah'ın (s.a.v) mübarek hanımlarına mahsus odaların sayısı 9'a ulaştı. 7x6 zira ebadında oldukları hakkında rivayetler bulunan bu kerpiç evlerin odaları çamurla sıvanmış hurma dallarından idi. Hz. Ayşe'nin (r.anhâ) kapısı mescide açılmakta idi.
 </p>
 <p class="metin">
  Ashab-ı kiramdan evi olmayanları barındırmak için ise mihrabın arka tarafına bir sofa inşa edildi. Mescidin sofasında kalarak ömrünü ilim ve ibadetle geçiren zevat bu mekâna nisbetle Ashab-ı Suffe ismiyle yad olunur.
 </p>
 <p class="metin">
  Namazlar ilk önceleri Mescid-i Aksa'ya doğru kılınırken hicretin 2. senesinde kıblenin değişmesiyle alâkalı emir gelince mescidin Kâbe cihetindeki kapısı kapatılarak Beytullah'a yönelinmeye başlandı. Bu kapı yerine kuzeye doğru bir kapı açıldı. Resulullah'ın (s.a.v) belli bir mihrabı yoktu. Ekseriyetle minber ile Hücre-i Saadetleri arasında kalan bir sütunun dibinde namaz kılardı. Arkasından gelen dört halifesi de bu yerin kaybolmamasına özen gösterdiler. Ömer bin Abdülaziz tarafından buraya bir mihrab yaptırıldı.
 </p>
 <p class="metin">
  Ayrılıktan inleyen kütük
 </p>
 <p class="metin">
  Resulullah (s.a.v), hutbelerini mescidin bir köşesinde ayakta durarak irad buyururdu. Ayakta yorulmalarına razı olmayan ashab-ı kiram, dayanması için bir hurma kütüğü temin ettiler. Daha sonraları Saîd İbnü'l Âs'ın kölelerinden Bakum ismindeki bir şahıs tarafından üç basamaklı bir minber yapıldı. Minberin arkasında dayanmaya yarayan üç sütun vardı. Resulullah (s.a.v), üçüncü basamağa çıkar ayaklarını ikinci basamağa doğru uzatırdı. Bu minberin inşasından sonra Resulullah'ın (s.a.v) kendisini terketmesi sebebiyle hurma kütüğünden ağlama sesleri işitildi. Allah Resulü (s.a.v) kütüğü kucaklayıp bir rivayete göre yeni minberin altına, bir diğer rivayete göre de sol tarafına gömdürünce ağlama sesleri kesildi. Bu hususta Resul-i Ekrem (s.a.v), "Eğer onu kucaklamasaydım kıyamet gününe kadar inleyecekti" buyurmaktadırlar. Hasan-ı Basrî Hazretleri sık sık bu hadiseyi anar ve "Bize yazıklar olsun ki Resulullah'ın (s.a.v) muhabbetinde bir hurma kütüğü kadar olamadık" dermiş.
 </p>
 <p class="metin">
  Hazreti Ebubekir (r.a) hutbelerini minberin ikinci, Hazreti Ömer ve Hazreti Osman (r.anhümâ) ise birinci basamağında okurlarmış. Minber kapısına ilk perdeyi asan da Hazreti Osman(r.a)'dır.
 </p>
 <p class="metin">
  Muaviye (r.a) zamanında Mescid-i Nebevi için altı basamaklı yeni bir minber yapılıp, Resulullah'ın üç basamaklı (s.a.v) minberi hatırasına hürmeten bu minberin üzerine yerleştirildi. Hutbelerini irad buyurduğu basamak ise kimsenin çıkmaması için üzerine küçük bir kubbe, etrafına parmaklık ilavesiyle sahanlık haline getirildi. Hutbeler yeni minberin altıncı basamağında okunmaya başladı. Bugün bütün camilerimizde yer alan dokuz basamaklı, son basamağı parmaklıklı ve külâhlı minberler bu modeldedir. Mescid-i Nebevi'nin ahşap minberi yangında zayi olduğundan çeşitli tarihlerde yenilendi.
 </p>
 <p class="metin">
  Mescid-i Saadet'in bazı sütunları
 </p>
 <p class="metin">
  1- Mühlike sütunu: Resulullah'ın (s.a.v) yanında namaz kıldığı sütundur. Dayanarak hutbe okuduğu hurma ağacının bu sütuna bitişik olduğu rivayet edilir. Haccac tarafından Medine'ye gönderilen çok büyük bir Kuran-ı Kerim sandık içinde Resulullah'ın (s.a.v) namaz kıldığı yere yerleştirildiği için Mushaf sütunu adıyla da anılır.
 </p>
 <p class="metin">
  2- Hazreti Ayşe (r.anhâ) sütunu: Resulullah (s.a.v), kıble değiştikten sonra 10 gün kadar namazlarını burada kılıp, burada hutbe okudular. Hz. Ebubekir ve Hz. Ömer (r.anhümâ) de namazlarını bu sütunun yanıbaşında kılarlardı. Mekke'den hicret edenler burada toplandıkları için sütuna Muhacirîn sütunu da denilir.
 </p>
 <p class="metin">
  3- Tevbe sütunu: Ebû Lübabe (r.a) Hazretleri, Hazreti Peygamber zamanında yaptığı bir hatadan dolayı kendisini zincirlerle bu sütuna bağladı ve âyet nazil olup tevbesi kabul olana kadar çözülmesine müsaade etmedi.
 </p>
 <p class="metin">
  4- Serir sütunu: Resulullah (s.a.v), buraya yatağını koymuş ve namaz kılmıştı.
 </p>
 <p class="metin">
  5- Haris sütunu: Bu sütunun yanında ashab tarafından nöbet tutulurdu. "Allah seni insanlardan korur" (Maide/67) âyet-i celilesi nazil olunca bu vazife terkolundu. Bu direk, Hazreti Ali'nin nöbet tutması sebebiyle onun ismiyle de anılır.
 </p>
 <p class="metin">
  6- Vüfûd sütunu: Resulullah'ın (s.a.v) Hane-i Saadetlerinden mescide çıktığı kapının karşısında yer almakta idi. Görüşmek için gelen elçiler burada beklerlerdi.
 </p>
 <p class="metin">
  7- Murabba-i Kabr sütunu: Şimdi Hücre-i Saadet içinde kalmıştır. Eskiden Hazreti Fatıma'nın (r.anhâ) odasının yanında idi. Hazreti Peygamber (s.a.v) sabahları buraya gelerek Hz. Hasan ve Hz. Hüseyin'in (r.anhümâ) namaza kaldırılmalarını işaret için yüksek sesle âyetler okurdu.
 </p>
 <p class="metin">
  8- Teheccüd sütunu: Resulullah (s.a.v), teheccüd namazlarını şimdi teheccüd mihrabının bulunduğu yerdeki sütun dibinde kılardı. Ramazan aylarının son on gününde itikafa da burada girerdi.
 </p>
 <p class="metin">
  Hazreti Ömer (r.a), halifeliği zamanında mescidin üç tarafına ilaveler yaptırdı. Resullullah'ın (s.a.v) evinin olduğu tarafa dokunmadı. Kapıların sayısı bu devirde altıya çıkarıldı. Hazreti Osman (r.a) mescidin binasını yeniledi. Duvarlarını taştan, tavanını sac ağacından yaptı. Hazreti Ömer (r.a) gibi bir suikaste uğramamak için kıble duvarının önüne yerden iki zira yüksekte kerpiç bir oda yaptırdı. Odanın imamı görmek için bir penceresi de vardı. Camilerde devlet başkanlarına mahsus inşa edilen ilk maksure budur. Bu maksurenin Mervan bin Hakem zamanında yapıldığı da rivayet edilir. Bugün mescidin kıble tarafındaki mihrap bu genişlemeden kalmadır ve Mihrab-ı Osmanî adıyla anılır. Bu mihrabın üzerindeki kubbeye de Kubbe-i Osmanî denilir. Mescid-i Nebevi'nin bir diğer mihrabı Sultan Süleyman'ın adını taşır. Abdülmecid Han, kadınlar için de Mihrabü'n Nisâ adıyla bilinen bir mihrab yaptırmıştır.
 </p>
 <p class="metin">
  Emevi halifelerinden Velid bin Abdülmelik, Mescid-i Nebevi'yi o zaman Medine Valisi olan Ömer bin Abdülaziz eliyle yeniletti. Resulullah'ın (s.a.v) hanımlarına ait evler yıkılıp mescide dahil edildi. Resulullah'ın (s.a.v) kabrini barındıran Hücre-i Saadet, mescidin içine alınıp üzerine beşgen şeklinde bir bina daha yapıldı. Dört köşeye birer minare inşa edildi. Mescid-i Nebevî'nin ilk minareleri bunlardır. Bilâl-i Habeşi (r.a) ezan okumak için mescidin yanında bulunan yüksekçe bir evin damına çıkardı. Sultan Abdülmecid zamanında bir minare daha ilavesiyle minare sayısı beşe çıkartıldı. Günümüzde Mescid-i Nebevi'de on adet minare bulunmaktadır.
 </p>
 <p class="metin">
  Allah Resulü'nün (s.a.v) mescidleri tarih içerisinde yangın, yıpranma gibi vesilelerle pekçok kez yenilendi. İlâveler yapıldı. Mescidin sağlamlaştırılması, güzelleştirilmesi için gayret gösterildi. En son halini Sultan Abdülmecid tarafından hicri 1265-1277, miladi 1849-1861 yılları arasında gerçekleştirilen imar faaliyetleri sırasında aldı. Bugün de, Suud Hükümeti tarafından imar edilip büyütülen Mescid-i Nebevi'nin ortasında kalan bu bölüm aşağı yukarı eski halini muhafaza etmektedir.
 </p>
 <p class="metin">
  "Bende medfundur diye 				etrafa fahreyler zemin"
 </p>
 <p class="metin">
  Resulullah (s.a.v), âlem-i cemali teşrif buyurduğunda içinde vefat ettiği Hz. Ayşe'ye (r.anhâ) ait odada defîn-i hâk-i ıtırnâk oldu. Ardından iki dostu Hazreti Ebubekir ve Hazreti Ömer (r.anhümâ) de kabir komşuluğu ile şereflendiler.
 </p>
 <p class="metin">
  Resulullah (s.a.v) ve iki dostu bugün birbiri içine inşa edilmiş ve içine girilemeyen iki oda içinde medfundur. Bu odaların etrafı, Kâbe örtüsüne benzer, yeşil üzerine beyaz yazılarla süslü bir örtü ile çevrilidir. Örtünün dışı tavana kadar şebekeler (parmaklıklar) ile kaplıdır. Şebekelerin üzerinde meşhur Yeşil Kubbe yükselir. Bu kubbe ilk olarak Memlûk hükümdarı Eşref Kayıtbay zamanında inşa edildi. Şimdiki kubbe ise Birinci Mahmud tarafından 1233/1817 senesinde yaptırıldı. Daha önce kurşun kaplı olup hicri 1255/1839 yılında koyu yeşile boyanan kubbe o tarihden beri 'Kubbe-i Hadra / Yeşil Kubbe' adıyla anılmaktadır. Ziyaret-i Hazreti Resûl (s.a.v) ile şerefyâb olanlar bu şebekelerin önünde durup selâm verirler.
 </p>
 <p class="metin">
  Rüyada verilen emir
 </p>
 <p class="metin">
  Hücre-i Saadet'in tamirleri arasında hikâyesi itibariyle en fazla dikkat çekeni Mısır'ın Türk asıllı hükümdarlarından olan ve Nureddin-i Şehid diye anılan Zengi Atabeyi Nureddin Mahmud Zengî tarafından gerçekleştirilenidir.
 </p>
 <p class="metin">
  Dindarlığıyla meşhur olan Nureddin Mahmud Zengi, rüyasında Resulullah'ı (s.a.v) görür ve kendisine iki şahıs işaret edilerek 'Beni bunlardan kurtar' emrine muhatap olur. Derhal Medine-i Münevvere'ye doğru yola çıkan Nureddin Zengi, şehre ulaştığında büyük bir çadır kurdurarak bütün ahaliyi ziyafete davet eder. Gelen halk arasında rüyasında işaret edilen şahısları göremeyince, gelmeyen insan olup olmadığını sorar. Kendisine mevcud ahalinin haricinde Medine-i Münevvere'de mücavir kalan iki derviş olduğunu fakat gece gündüz ibadetle vakit geçiren bu dervişlerin çadırlarından hiç çıkmadıkları söylenir. İki dervişin de ziyafete getirilmesini isteyen Nureddin-i Şehid onların Hazreti Fahr-i Âlem (s.a.v) tarafından rüyada gösterilen şahıslar olduğunu anlar. Araştırıldığında gerçek ortaya çıkar. O iki derviş aslında Müslüman bile değildir. Mağrip ülkesinden gelmişlerdir. Maksadları Resulullah'ın (s.a.v) cesed-i lâtîflerini kaçırmak ve satmaktır. Gündüz ibadet kasdıyla kapandıkları çadırlarında tünel kazmakta, geceleri abdest tazelemek bahanesiyle dışarıya çıkıp toprakları boşaltmaktadırlar. Kabr-i Saadet'e ulaşmalarına çok az bir miktar kalmıştır. Nurettin Zengi bu hadise üzerine kabrin etrafına hendekler açtırmış ve buralara erimiş kurşun döktürmüştür.
 </p>
 <p class="metin">
  Allah Resûlü'nün (s.a.v) medfun bulunduğu Hücre-i Saadetin şebekeleri içine muayyen zamanlarda hususi hademeleri tarafından girilip temizliği yapılmakta ve örtüsü yenilenmektedir. Fakat kabr-i şeriflerin bulunduğu en iç kısımla alâkalı bilgiler ancak rivayetlerden meydana gelmektedir. Bu rivayetlerden ilki Hazreti Ebubekir'in (r.a) torunu olan Kasım bin Muhammed'e (r.a) aittir ve halası Hazreti Ayşe'ye (r.anhâ) Hazreti Peygamber'in (s.a.v), Hazreti Ebubekir'in (r.a) ve Hazreti Osman'ın (r.a) kabirlerinin üzerindeki örtüyü açtırdığını, bu üç mezarı da yer seviyesinde gördüğünü söylemektedir. Cafer ibni Muhammed (r.a) ise babasından naklen Kabr-i Saadetin yerden bir karış yükseltildiğini ve arsadan alınan kırmızı toprakla sıvandığını bildirmektedir. Kabirlerin yerden dört parmak, bir karış veya bir karış kadar yüksek olduğunu belirten rivayetler mevcuddur. Üç kabrin Hücre-i Saadet içerisinde sıralanışı hakkında ise Resulullah'ın (s.a.v) kabrinin önde olduğu, Hazreti Ebubekir'in (r.a) kabrinin Resulullah'ın arkasında ve başının iki yanı arasında olduğu, Hazreti Ömer'in (r.a) de en arkada ve Resulullah'ın ayak hizasında defnedildiği belirtilmektedir.
 </p>
 <p class="metin">
  Topkapı Sarayı Hırka-i Saadet Dairesi'nde muhafaza edilen ve halen TSM 11/116 envanter numarasıyla camlı bir vitrin içinde sergilenen Mescid-i Nebevi maketi Saray Atölyesinde restorasyon için söküldüğünde ilginç bir özellikle karşılaşılır. Muhtemelen Mescid'in Sultan Abdülmecid zamanındaki yenilenmesi sırasında yaptırılıp İstanbul'a gönderilen maket söküldükçe içinden ayrıntılı bölümler çıkmaya başlar. Ahşaptan imal edilen maketin Yeşil Kubbe'sinin altındaki Hücre-i Saadet şimdiye kadar hiçbir yerde görülmeyen şekliyle gözleri şenlendirir.
 </p>
 <p class="metin">
 </p>
 <p class="metin">
 </p>
 <hr size="1"/>
 <p class="metin">
 </p>
 <p class="metin">
  * Mukaddes Emanetler Bölüm Sorumlusu.
 </p>
 <p class="metin">
  Yararlanılan kaynaklar:
 </p>
 <p class="metin">
  Mir'at-ı Haremeyn-Eyüp Sabri Paşa, Kutlu Belde Medine-Mihr Ali Süleyman, Seyahatname-Evliya Çelebi, Kütüb-i Sitte Tercüme ve Şerhi-Prof. Dr. İbrahim Canan.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/339/gezi/2.htm), [web.archive.org (arşiv bağlantısı)](http://web.archive.org/web/20020527032935/http://www.aksiyon.com.tr:80/2001/339/gezi/2.htm)
