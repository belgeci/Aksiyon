# Kore’nin geleceğini Kim bilir!

*Şinasi Alpago 2011.12.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kim Jong-il’in ölümüyle gözler Asya’nın küçük ama tehlikeli yarımadasına döndü. Soğuk Savaş bitti, Berlin Duvarı yıkıldı, Çin kendi kapitalizmini üretti... Kuzey Kore hâlâ zamana ve Güney’le birleşmeye direniyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Geçen pazartesi yerel saat ile 12.02’de Güney Kore halkı Kuzey Kore lideri Kim Jong-il’in öldüğünü öğrendi. Ardından haber tüm dünyaya yayıldı ve herkesin gözü tekrar Kore Yarımadası’na çevrildi. Kuzeydoğu Asya’daki satranç tahtasında bir şah daha devrilmişti. İki gün geciken ölüm haberi ile beraber herkes tekrar Kuzey Kore hakkındaki bilgilerini tazelemek zorunda kaldı.
   </p>
   <p class="MsoNormal">
    Kore, bilinenin aksine, Almanya’nın bölünmesinden farklı olarak iç dinamiklerin ağır bastığı talihsiz bir siyasi çatışma gölgesinde bölünmüştü. Ölen Kim Jong-il’in babası Kim İl-sung, Japonya’nın 2. Dünya Savaşı’nın bitiminde ABD’ye teslim olmasından sonraki üç yıl içinde diğer sol fraksiyonlarla beraber Kore’nin Sovyetler kontrolündeki bölümünde kısa zamanda örgütlenmişti. 1910-1945 arasında Kore Yarımadası’nı sömürgesi altında tutan Japon askerlerine karşı yaptığı gerilla savaşları ile destanları yazılan Kim İl-sung’un, kısa zamanda sol kanatta lider olması zor olmadı. Sovyetlerin Kim İl-sung’u desteklemesinin sebeplerinden biri geçmişten gelen kader birliğiydi: Japonya’nın Mançurya’dan söküp attığı Kim İl-sung, beraberindekilerle Sovyet ordusuna katılmıştı. Savaşın ardından fiilî olarak bölünen Kore, Sovyetler Birliği ve ABD işgali altında kaldı. İlki kuzeyi ve ikincisi güneyi kontrol ederken sınır 38. paralel olmuştu. Adayı birleştirme çabaları soğuk savaşın hatlarının netleşmeye çalıştığı döneme rast gelince, tırmanan tansiyon 1950’de Kore Savaşı’nın başlamasına sebep oldu. Üç yılın ardından ateşkesle sona erdirilse de teknik olarak iki ülke hâlen savaş hâlinde. ABD askerlerinin Güney Kore’den çekilmesini müteakip 38. paraleli ihlal ederek Güney Kore topraklarına giren Kim İl-sung’un işgal girişimi, Türk ordusunun savaşa müdahil olmasını ve sonrasında Güney Kore-Türkiye arasındaki yakınlaşmayı tetikliyordu.
   </p>
   <p class="MsoNormal">
    Kore Savaşı sona erdiğinde 38. paraleldeki sınırda az bir oynama ile herhangi bir toprak kaybı veya kazancı olmamıştı. Ama savaş rejimi koruma bakımından Kuzey Kore’ye büyük bir miras olarak kaldı. ABD’nin savaş sırasında kullandığı kimyasal silahlardan ölen sivillerin hikâyeleri ile güneydeki komünistlere yapılan işkenceler kulaktan kulağa anlatıldı. Bugün hâlen Kuzey Kore’nin başkenti Pyongyang’daki Kim İl-sung Meydanı yakınlarındaki Savaş Müzesi’nde bu acı hikâyeleri temsil eden fotoğraf ve belgeler sergileniyor. Aslında Kuzey Kore’deki baskıcı rejimin korunmasındaki en büyük köşe taşlarından biridir bu müze. Kuzey Koreliler müzeyi her ziyaret ettiğinde vatanlarını emperyalizmden kurtardığı için ‘Ebedî Lider’ Kim İl-sung’a teşekkür eder. Güney ile sürekli gergin tutulan ilişkiler de halkın rejime biatini tazeliyor. Son olarak geçen yıl kasım ayında Kuzey’in Güney’e ait Yeonpyeong Adası’nı topçu atışına tutması iki ülkeyi savaşın eşiğine getirmiş ve yarımadada karşılıklı milliyetçi duyguları ateşlemişti. 65 yıldır bölünmüş yarımadanın kuzeyinde millî gelir bugün 40 milyar dolarda kalırken, güneyinde 1,5 trilyon dolara ulaşmış durumda.
   </p>
   <p class="MsoNormal">
    Stalin’in ölümünden sonra çıkan revizyonizm rüzgârından dolayı Rusya ile arası bozulan Kim İl-sung, kendisine düzenlenecek darbenin arkasında Çin destekli Yonan Grubu’nun olduğunu öğrenince temizlik hareketine başladı. Ülkeyi Sovyet ve Çin destekli komünist gruplardan arındıran Kim İl-sung, ortaya çıkan ideolojik boşluğu kendi ürünü olan Juche ile doldurdu. Bir diğer adı Kim İl-sungizm olan Juche, Kuzey Kore’nin Yugoslavya ile ilişkileri geliştirip Bağlantısızlar Hareketi’nde aktif olmasını sağlamıştı.
   </p>
   <p class="MsoNormal">
    70’li yıllara gelindiğinde Kuzey’in Rusya ile Çin’den desteği kesilmiş, Kim İl-sung artık kendi ayakları üzerinde durması gerektiğini anlamıştı. Rejimin daha sağlam bir zemine oturması için 1972 yılında anayasa değişikliğine gidilmiş, ülke parti merkezli yönetimden şahıs merkezli yönetime geçmişti. Aynı sene Kuzey Kore İşçi Partisi Genel Sekreteri seçilen Kim İl-sung, artık ülkedeki tüm ipleri eline geçirmişti. Ve o sene hiç beklenmeyen bir şey olmuş; güneyden gelen Güney Kore Merkez İstihbarat Servisi Başkanı Lee Hoo-rak ile bir görüşme gerçekleştiren Kim İl-sung, tarihe ‘4 Temmuz’ bildirgesi olarak geçen belgeye imza atmıştı. Anlaşma, Kuzey ve Güney’in dış dinamiklerden bağımsız barışçıl bir şekilde birleşmesini öngörüyordu.
   </p>
   <p class="MsoNormal">
    Kim Jong-il sahneye çıkıyor
   </p>
   <p class="MsoNormal">
    1970’li yıllarda Kuzey Kore halkı artık liderlerinin yanında oğlu Kim Jong-il’i sık sık görmeye başlamıştı. 1972 yılında İşçi Partisi Merkez Yürütme Konseyi’ne giren Kim Jong-il, babası Kim İl-sung’u yurt gezilerinde de yalnız bırakmıyordu. Kore Savaşı’ndaki komünist devrimcilerin hikâyeleri ile büyüyen halk, Kim Jong-il’e babasından dolayı saygı duysa da o zamanlar ona ikinci adam gözü ile bakmıyordu. Birçok insan Kim İl-sung’dan sonra onun yakın arkadaşlarından Kim-il, Kim Yong-ju, Kim Pyong-il veya Oh Jin-woo’dan birinin başa geçeceğini düşünüyordu. Ama o babasının desteğiyle hiç kimsenin beklemediği bir şekilde 1974’te partinin politbürosunun başına geçti. Bu tarihten sonra artık halef olarak anılmaya başladı.
   </p>
   <p class="MsoNormal">
    Kim Jong-il, İşçi Partisi Politbürosu’ndaki mevkiiyle beraber Kuzey Kore ordusunda yüksek kademelerde görevler yaparak askerî kanatla olan irtibatını kuvvetlendirdi. Kim Jong-il’in şahin kanadı etrafında toplaması zor olmadı. Kim İl-sung’dan öte oğul Kim Jong-il’e atfedilen KAL858 seferli Kore Hava Yolları uçağını kaçırma olayı hâlen Güney Kore’de gizemli bir hadise olarak anılır. 1987 yılında Bağdat’tan yola çıkan Güney Kore’ye ait yolcu uçağı Kuzey Koreli ajanlar tarafından kaçırılmış ve havadayken patlatılmıştı. Hadisenin gizemli tarafı ise uçağın parçalarına ulaşıldığında, karakutunun bulunamamasıydı.
   </p>
   <p class="MsoNormal">
    Takvimler 8 Temmuz 1994’ü gösterdiğinde Kuzey Kore’nin güneşi batmıştı. Kuzey halkı kendilerini emperyalizmden, kimyasal silahlardan ve kültürel dejenerasyondan kurtaran babaları Kim İl-sung’un ölümüne ağlıyordu. Artık oğul Kim Jong-il tek adamdı; fakat yapılması gereken son birkaç rötuş kalmıştı. 1997’ye gelindiğinde Kuzey Kore Millî Savunma Kurulu adı verilen yapı tarafından yönetilen bir rejime dönüştü. Kuzey Kore’yi resmiyette  yöneten kurum Yüksek Halk Konseyi olsa da, yönetim fiilen Millî Savunma Kurulu’na geçti.
   </p>
   <p class="MsoNormal">
    Kuzey Kore Millî Savunma Kurulu, bir başkan, dört başkan yardımcısı olmak üzere toplam 14 üyeden oluşur. Kurul tarihsel olarak sürekli hizipleşmelere sahne olagelmiştir. Doğal bir tarihî süreç mi, yoksa böl-yönet taktiğinin bir sonucu mudur bilinmez, ölen Kim Jong-il hep bu hizipleşmeler arasında dengeyi sağlamakla meşguldü. Kuzey Kore birçok ülkeden etkilenen bir devlet yapısına sahipti. Bazı üst düzey askerler ile siviller Güney Kore taraftarı politika izlerken, özellikle askerî kanatta Çin fraksiyonu ile aşırı Kore milliyetçisi Juche fraksiyonu hâkimdi.
   </p>
   <p class="MsoNormal">
    Kim Jong-il, 1991 yılında Berlin Duvarı’nın yıkılması ile Doğu-Batı Almanya birleşmesinin hafızalarda tazeliğini koruduğu bir hengâmede yönetimi babasından devralmıştı. Dış ve iç tablo pek parlak değildi. Soğuk savaşı komünistler kaybetmiş ve Kuzey Kore ekonomik bunalıma girmişti. Güney Kore ise almış başını gidiyordu. Kim Jong-il’in bir yandan açlıktan kırılan halkla uğraşması gerekirken diğer yandan hizipleşmelerin ayyuka çıktığı partiyi yola getirmesi lazımdı. Kuzey Kore’de yönetici olmanın en zor yanı ise diğer komünist ülkelerde olmayan parti-ordu ilişkisiydi. Sivil-asker sınırının şeffaf bir çizgi ile ayrıldığı ülkede, kimin asker kimin sivil olduğu tam belli değil. Hiç askerî okula gitmemiş bir sivil bir anda ordu komutanı olabiliyor. Siyasi ilişkilerin bu denli girift olduğu Kuzey Kore’de yönetici olmak hiç de kolay değil. Zaten baba Kim ve oğul Kim hükümet darbelerinden çoğu zaman Çin ve Rusya’nın, hatta şaşırtıcı bir şekilde Güney Kore’nin önceden haber vermesi ile kurtulmuştu.
   </p>
   <p class="MsoNormal">
    Kuzey Kore’yi dünya dengesinde öne çıkaran unsur hiç şüphesiz sahip olduğu nükleer silahlar. 80’li yılların sonunda Sovyetlerin çökmesi, Çin’in Tiananmen olaylarıyla çalkalanmasıyla komünist blokta meydana gelen sarsıntı Kuzey Kore’nin nükleer teknoloji sahibi olmasına giden yolun taşlarını döşedi. Sovyet ve Çin desteğinden mahrum kalma endişesi Kuzey Kore’yi Batı tarafından yutulma korkusuna sürükledi. Nükleer girişimler Kim İl-Sung zamanında başlasa da projenin başında Kim Jong-il’in olduğu biliniyor. Pakistan’ın nükleer programının mimarı Abdulkadir Khan’ın desteğiyle çalışmalarını sürdüren Kuzey, 90’lı yılların başında bu dehşetengiz teknolojiye gizlice sahip oldu. Nükleer silahlar sayesinde Batı dünyasının Kuzey Kore ile diplomatik ilişkilerini artırmaya çalışması, ülke içinde “Batı emperyalizmi bize diz çöktü.” şeklinde algılanıyordu. 2006 ve 2009’da yapılan nükleer başlık denemeleri televizyondan yayımlanınca, dünya Kuzey Kore ile şakalaşmanın tehlikeli olduğunu anlamıştı.
   </p>
   <p class="MsoNormal">
    Zor miras
   </p>
   <p class="MsoNormal">
    Kim İl-sung’la başlayıp Kim Jong-il ile devam eden hanedanın mirası şimdi 28 yaşındaki Kim Jong-un’a kaldı. Yönetimin babadan oğula geçmesinin sebebi, rejimin odak noktasındaki ‘Ebedî Lider Kim İl-sung’ kültünün korunması. Güney Kore askerî istihbaratından alınan bilgiye göre torun Kim, babasının ölümünden bir gün sonra Kuzey Kore ordusuna “Parti Merkez Yürütme Konsey Başkan Yardımcısı Komutan Orgeneral” sıfatıyla ilk emrini göndermiş ve “ipler benim elimde” mesajını vermiş durumda. Peki, babasından miras kalan hizipleşmenin sonu nereye gidecek, daha doğrusu Kim Jong-un babası gibi dengeleri koruyabilecek mi?
   </p>
   <p class="MsoNormal">
    Dünyada bir Arap Baharı rüzgârı eserken, Batı kaynaklı bazı görüşler bu esintinin Kuzey Kore’ye de uğrayacağını öne sürüyor. Rejim taraftarı bir ordu ve ülkeyi dünyadaki cennet zanneden bir memur kadrosu mevcutken, bu tür beklentilerin sonunun boş olduğu kesin. Hâl böyle olunca, Kim Jong-il’in ölümünün ardından televizyonlara yansıyan ağlama sahnelerinin tiyatro diye nitelendirilmesi de gerçeği yansıtmıyor. Kuzey’den Güney’e kaçan mülteciler dahi Kim İl-sung 1994’te öldüğünde çok samimi bir şekilde ağladıklarını aktarıyor.
   </p>
   <p class="MsoNormal">
    Hükümet darbesinin yaşanma ihtimali ise hiçbir zaman göz ardı edilmiyor. Ama şu an en güçlü iki isim olan Millî Güvenlik Kurulu Silahlı Kuvvetler Sorumlusu Orgeneral Kim Yong-chun ve Millî Güvenlik Kurulu İçişleri Sorumlusu Chang Sung-tek ülkedeki mevcut rejimin korunmasından yana. Problem teşkil eden mesele genç lider Kim Jong-un’un bu iki kuvvet arasında dengeyi koruyup koruyamayacağı. Aynı zamanda Kim Jong-un’un eniştesi olan Chang Sung-tek’in ülkeyi Kim Jong-un’un arkasından gizli bir el olarak yöneteceği ise bir başka senaryo olarak dile getiriliyor.
   </p>
   <p class="MsoNormal">
    Kim Jong-un hakkında en sağlam bilgiyi, ona yıllarca yemek yapan Japon aşçı Fujimoto Kenji’den öğrenebildik. Kuzey Kore’ye yaptığı bir turistik gezi sırasında kaçırılan ünlü aşçı Kenji, Kim Jong-il’in aşçısı olmaya zorlanmış. Kim Jong-il’in ailesini yakından tanıma imkânı bulan 13 yıllık Kim hanedanı aşçısı, Kim Jong-un’un kardeşlerine göre daha aktif, daha lider ruhlu olduğunu aktardı. Kim Jong-il’in çocuklarının basketbol maçlarında bazen hakemlik yaptığını aktaran Japon aşçı, yeni lider Kim’in maceracı bir kişiliğinin olduğunu ifade etti.
   </p>
   <p class="MsoNormal">
    İsviçre’de orta ve lise eğitimini tamamlayan Kim’in babası ve dedesine göre daha farklı bir politika izleyeceğine kesin gözüyle bakılıyor. Ama uzmanlar ülkenin 1997 yılından beri şahıs merkezli yönetimden uzaklaşarak parti merkezli bir yönetime kaydığını iddia ediyor.
   </p>
   <p class="MsoNormal">
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-31385-korenin-gelecegini-kim-bilir.html), [web.archive.org (arşiv bağlantısı)](http://web.archive.org/web/20140926113031/http://aksiyon.com.tr/aksiyon/haber-31385-korenin-gelecegini-kim-bilir.html)
