# Şövalye, Osmanlı, güneş ve sürgün adası...

*Adem Yavuz Arslan 2001.11.03*

<div>
 <p class="baslik">
  Bir sürgün olsam Rodos’ta
 </p>
 <p class="spot">
  Şövalyelerin, güneşin ve güllerin adası Rodos, Ege Denizi'ndeki yüzlerce adadan farklı olarak Osmanlı'nın derin izlerini taşır. Camileri, medreseleri ve sokak çeşmeleriyle tarihten gelen birikimi, bugün değişik mahallelere, köylere dağılmış 3 bin Türk canlı tutuyor.
 </p>
 <p class="metin">
 </p>
 <img border="0" src="/web/20020307082828im_/http://www.aksiyon.com.tr/2001/361/resimler/rodos.jpg"/>
 <p class="metin">
  Rodos denizden gelen misafirlerini hep görkemli surlarıyla karşılar. İster bugün, ister 1520'de Osmanlı kadırgalarıyla gelmiş olun fark etmez. Evliya Çelebi'nin "Çok memleketler gördüm böylesine rastlamadım" dediği Rodos Kalesi bütün heybetiyle karşınızdadır. Binlerce şehit veren Osmanlı Ordusu da bu surların önündeki limandan aylarca yüklenmişti Rodos'u fethetmek için. Osmanlı için İstanbul'un fethi kadar önemliydi Rodos'un fethi ve Osmanlı Sultanı Kanuni aylar süren abluka sonunda bir aralık günü adayı teslim almış ve şöyle demişti; "Bağrımızdaki hançeri çıkardık".
 </p>
 <p class="metin">
  Daha limandayken gördüğünüz ince yuvarlak kubbeler, zarif minareler size hiç de yabancı olmadığınız bir yere geldiğinizi söyler. Rodos Şövalyeleri'nin Akdeniz'e korku saldığı günlerden kalan Rodos Surları'nın kapıları aslında bir zaman makinesi kapısı gibidir. Surların dışındaki yollarda teknolojinin son harikası otomobiller vızır vızır işlerken, sur kapısından içeri adım attığınız zaman bir anda Ortaçağ'a gidersiniz. Milyarlarca taş kullanılarak özenle döşenmiş dar sokaklardan yürürsünüz nereye gittiğinizi bilmeden. Her köşebaşı yeni bir bilinmeze kapı açar; siyah ve güçlü atına binmiş, zırhından sesler çıkartarak gelen bir şövalye önünüze çıkıverecek gibidir. Surların içerisinde yeni hiç bir şey yoktur.
 </p>
 <p class="metin">
  Osmanlı'nın kimliğini işlediği sokaklarda zarif mermer çeşmeler, sebiller hiç yabancı değildir. Haçlı Seferleri sonucunda Urfa ve Kudüs'te Haçlı kontlukları kurulur. Kudüs'e mukaddes yerleri ziyarete gelen Hıristiyan hacıları ağırlamak maksadıyla 1118'de bir nevi hastane—manastır inşa edilir. Burada hizmet edenler Ortaçağ'da hakim olan şövalyelik ruhu gereği doğruluk, tevazu ve itaattan oluşan üçlü yemin ile manastıra bağlanırlar. Fakat papaz, keşiş ve bütün şövalyeler Müslüman düşmanlığında müttefiktirler. Müslümanlar 1291'de tekrar Kudüs'ü fethedince Saint Jean Şövalyeleri Kıbrıs'a sığınırlar. Kıbrıs Kralı'nın himayesinden memnun olmayan şövalyeler İslam'a karşı savaşlarını devam ettirecekleri ve hiçbir krala tabi olmayacakları toprak ararlar. Kıbrıs'a uzak olmayan Rodos'u almak isteyen şövalyeler adadaki Müslümanlardan ve Yunanlılardan oluşan yerliler tarafından bir kaç defa püskürtülürler ancak 1309'da ada şövalyelerin eline geçer. Bu tarihten sonra Rodos 213 yıl boyunca bölgede Hıristiyanlığın İslam'a karşı tek ve güçlü kalesi olacaktır.
 </p>
 <p class="metin">
  Rodos'un Türk mahalleleri
 </p>
 <p class="metin">
  Rodos diğer Yunan adalarının aksine hâlâ Osmanlı kimliğinin zengin izlerini taşıyor. Osmanlı idaresindeki Rodos'tan günümüze 12 çeşme, 3 hamam, Süleymaniye Medresesi başta olmak üzere medreseler, Sultan Süleyman İmareti, Saat Kulesi, Fethi Paşa Külliyesi, Hafız Ahmed Ağa Kütüphanesi, 18 mescit, 11 cami kalmış. Camilerden ancak iki tanesi kullanılıyor. Diğerleri de UNESCO tarafından restore ediliyor. Halen restore edilen Süleymaniye Camii'nin yanıbaşında bulunan Hafız Ahmet Ağa İslam Eserleri Kütüphanesi 1793'te Rodos halkına hediye olarak yapılmış. Kütüphanenin karşısında ise Rodos'un sembollerinden saat kulesi var ki, o da Kanuni tarafından Rodos halkına hediye edilmiş. Kütüphane sorumlusu Yusuf Kıbrıslı, Rodos ve Türkler hakkında ilginç bilgiler veriyor.
 </p>
 <p class="metin">
  1912'den bu yana kademe kademe Türkiye'ye göç etmiş olsalar da, adada hâlâ 3 bin kadar Türk yaşıyor. Hatta camileri, okulları ve kahveleriyle Türk mahalleleri bile var. Uzgur Köyü, Kandilli, Kızıltepe, Sümbüllü, Mikse ve Girit'ten göçenler için Abdulhamid'in inşa ettirdiği Girit mahallesi bu mahallelerden bazılarının isimleri.
 </p>
 <p class="metin">
  Adada bugün yaşayan Türkler'in bir çoğu esnaf ve çiftçi. Genç nüfusun büyük kısmı Türkiye'ye üniversite okumaya gitmiş, gidenlerin de çoğu bir daha geri dönmemiş. Sadece tatile geliyorlarmış. Rodos'ta Türklerin en faal olduğu yer Murad Paşa Külliyesi. Çam ve okaliptüs ağaçlarıyla kaplı külliyede cami, hastane, türbe ve Osmanlı mezarları var. Rodos'a ne zaman, hangi vakitte giderseniz gidin ak saçlı bir ihtiyarın külliye içerisinde bu tarihi mekanın bakımıyla uğraştığını görürsünüz. Bu ihtiyar Şaban Kalanlıoğlu'dur. Şaban Amca da şikayetçi adada Türk nüfusunun çok azaldığından. Bütün imkansızlıklara rağmen külliyeye tek başına ve hiç bir ücret talep etmeden bakıyor. Şaban Kalanlıoğlu'nun verdiği bilgiye göre sünnet olan her Türk çocuğu için ailesi Murad Paşa Külliyesi'nin camiinde Mevlid okutuyormuş. Bu gelenek yıllardır aralıksız sürmüş. Şaban Amca, hiç değilse bu geleneklerle kültürlerini sürdürmeye çalıştıklarını, bu sayede adadaki Türklerin bir araya toplandığını söylüyor. Murat Reis Türbesi'ni temizleyen Şaban Amca'nın verdiği bilgiye  göre Osmanlı Donanması ne zaman Akdeniz'e sefere çıksa Murat Paşa'nın kabrini topla selamlayıp gidermiş.
 </p>
 <p class="metin">
  Evliya Çelebi'nin "Çok memleketler gördüm böyle surlar görmedim" dediği Rodos surları içindeki tarihi Rodos'ta dolaşırken Türk kahvelerine rastlayacaksınız. Türkler hayatın bir parçası olmuşlar burada ve aslına bakarsanız ne Yunanlılarla ne de başkalarıyla öyle büyük sorunları yok. Tıpkı Yunanlı komşularının onlarla olmadığı gibi.
 </p>
 <br/>
 <center>
  <a class="anaorta" href="http://web.archive.org/web/20020307082828/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/361/gezi/1.htm), [web.archive.org (arşiv bağlantısı)](http://web.archive.org/web/20020307082828/http://www.aksiyon.com.tr:80/2001/361/gezi/1.htm)
