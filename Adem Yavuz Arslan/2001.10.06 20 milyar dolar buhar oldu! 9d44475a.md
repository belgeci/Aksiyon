# 20 milyar dolar buhar oldu!

*Adem Yavuz Arslan 2001.10.06*

<div>
 <p class="spot">
  Türkiye bugünlerde Bayındırlık Bakanlığı'ndaki yolsuzlukları tartışıyor. Oysa asıl büyük yolsuzluk ve Türkiye tarihinin en büyük borç davası bir başka bakanlık bünyesinde. Özelleştirmeden sorumlu Devlet Bakanlığı'na bağlı olan İsdemir A.Ş.'den 'kaybolan demirler' ile alakalı açılan davalardan ilki sonuçlandı ve devletin EM-EXPORT  firmasına toplamda 20 katrilyonun üzerinde borcu var. Firma yetkilileri 'Hakkımız; alacağız' derken olayın siyasi sorumluları 'Mahkeme ne derse o olur. Borç devletin ise ödenir" diyorlar. Peki bir milyar dolar için IMF kapısını aşındırırken kim, nasıl ödeyecek bu 20 milyar doları? Bu borç nereden çıktı, borcun kaynağı olan yolsuzluğun sorumluları ne olacak?
 </p>
 <p class="metin">
 </p>
 <img border="0" src="/web/20020325035618im_/http://www.aksiyon.com.tr/2001/357/resimler/isdemir.jpg"/>
 <p class="metin">
  Türkiye dünya rüşvet ve yolsuzluk sıralamasında birkaç yıl öncesinde 56'ncı Avrupa sıralamasında da birinci idi. Ancak son iki yılda yaşanan yolsuzluklar ve skandallarla dünya sıralamasında da süratle ilk ona doğru gidiyor. Şimdi benzerlerini çok duyduğumuz yolsuzluk olayını anlatacağız. Hikayede yerler, olaylar ve kişiler diğerlerine çok benziyor ama sonuç farklı ve anlatacaklarımız da hikaye değil.
 </p>
 <p class="metin">
  Sıradan bir anlaşma
 </p>
 <p class="metin">
  Yıl 1984. Demir- Çelik İşletmeleri bir bütün halinde Genel Müdürlük olarak çalışmakta. İsdemir A.Ş. fason demir kütüğü üretmek için EM-EXPORT firması ile anlaşma yapar. Anlaşma çerçevesinde EM-EXPORT firması yurt dışından İsdemir'e 400 ton demir cevheri ile 274 bin ton koklaşabilir maden kömürü getirecektir. İsdemir bunun karşısında da EM-EXPORT A.Ş.'ye 235 bin ton işlenmiş kütük demir verecektir. Üstelik bu teslimat tek seferde de yapılmayacak. 1984'te 150 bin ton, 1985'te de 85 bin ton olarak verilecektir. Anlaşmanın altında TDÇİ, İsdemir ve EM-EXPORT imzası vardır. İsdemir ise, 1984'te 43.8; 1985'te 25.2, yani toplam 235 bin tonun 69 bin tonunu teslim eder. İşte Türkiye tarihinin en büyük borç davalarından olan bu olay sıradan ticari anlaşma olarak böyle başlar. Ancak bir süre sonra İsdemir fiyatlandırmada hata yaptıklarını söyleyip teslimatı yapmayacağını açıklar. EM-EXPORT doğru fiyatlandırma yapıldığını iddia edip teslimatın yapılmasını ister. Karşılıklı görüşmeler sonuç vermez. Devreye Başbakanlık girer. Başbakanlığın tayin ettiği hakem heyeti de sorunu çözemeyince iş yargıya intikal eder ve EM-EXPORT 1998'de Ankara 1. Ticaret Mahkemesi'nde dava açar. Üç ayrı dava açılmıştır. İlk ikisi malın teslimi, bir diğeri de tazminatla ilgilidir. Yıllardır süren davaların ilki 2000 yılının temmuz ayında biter ve mahkeme alınamayan kütüğün karşılığı olarak 4 trilyonu tazminat, 18.6 trilyonu da faiz olmak üzere yaklaşık 23 trilyon ödenmesine karar verir. Parasını garantiye almak isteyen EM-EXPORT hacizlere başlar ve Demir Çelik İşletmeleri Genel Müdürlüğü makamı da dahil olmak üzere tüm işletmelere ve 'para eden herşeye' haciz koydurur. Firma teslim alması gereken malları almamıştır ama İsdemir A.Ş. firmadan alınan cevheri üstelik firmanın verdiği kömürlerle işleyip elde ettiği ürünleri Fikret Kuzucu müdürlüğündeki TDÇİ tarafından Irak'a ihraç etmiştir. Başbakanlık Denetleme Kurulu raporlarıyla delillendirilen bu olay ne kayıtlara ne de paraları bilançoya geçmiştir. Paralar da ortada yoktur. Olayın sorumluları ise 10 yıl zaman aşımından yararlanıp olaydan sıyrılırlar. Öte yandan ilk mahkemenin sonucuna göre ödenecek para 23 trilyondur. Ancak firma tazminat davaları ile birlikte 4 ayrı dava açmıştır ve hesap uzmanlarının hesaplarına göre 4 ayrı davanın devlete maliyeti 26 katrilyondur. Yanlış değil 26 katrilyon yani 20 küsur milyar dolar.
 </p>
 <p class="metin">
  En büyük fabrikadan en büyük borç!
 </p>
 <p class="metin">
  İsdemir A.Ş halen özelleştirme kapsamında ve Devlet Bakanlığı'na bağlı. Kurulduğu alan ve çalıştırdığı personel sayısı ile orta büyüklükte bir ilçe gibi. 10 bin çalışanı, 12 bin kişinin yaşadığı 2 bin 600 lojmanı olan İsdemir A.Ş. son yıllarda gündemimize bıraktığı yüklü miktarlarda borçla girmişti. İsdemir A.Ş.nin 2000 yılındaki zararı 58 trilyon lira olurken 2001 yılının ilk 4 ayında ise bu rakam 53 trilyon lira olarak gerçekleşti. Ancak İsdemir A.Ş.'nin ekonomimize katkısı bununla sınırlı değil. Toplamda Türkiye Demir Çelik İşletmeleri A.Ş. aleyhine açılmış 1041 dava var ve bunların en önemlisi olan EM-EXPORT davasında da İsdemir A.Ş. başrollerde. Türkiye tarihinin en büyük borcuna neden olan İsdemir A.Ş. ise bugünlerde bu borcu kabullenmiyor. Yaptığımız başvurulara "İsdemir A.Ş. özelleştirme kapsamında bu yüzden bizimle değil Sn. Yılmaz Karakoyunlu ile görüşün" cevabını aldık. Bu borç nasıl birikmişti ve dahası söz konusu anlaşmaya temel teşkil eden demir kütükleri ya da bunların paraları neredeydi? Çünkü İsdemir A.Ş. kayıtlarında ne demir kütükleri ne de parası mevcut. İsdemir A.Ş.'nin bağlı olduğu Türkiye Demir Çelik İşletmeleri Genel Müdürü Celal Dağgez borcu inkar etmiyor ancak olayın söylendiği kadar büyük miktarlarda olmadığını savunuyor; "Doğrudur, bir anlaşma yapılmış, sonra ihtilaf çıkmış. Mahkeme ne derse o olacak. Açılan ilk dava ile ilgili mahkeme malların aynen iadesine karar verdi. Biz de firmaya çağrı gönderdik. 78 bin ton kütüğü aynen iade edeceğiz. Tonu 181 dolardan bugünkü rakamlarla 14 milyon dolar ediyor. Zaten ilgili firma bir kısmını haciz yoluyla aldı. Biz borcumuzu ödeyeceğiz". İsdemir A.Ş. ile EM-EXPORT arasında yapılan anlaşmada kamunun ihmalinin olduğunu kabul eden Dağgez sözkonusu malın ya da paranın akıbeti konusunda ise "Ben göreve 3 ay önce geldim. Aldığım duyumlara göre söz konusu cevher üretilmiş ve ihrac edilmiş. Kayıtlarda gözükmüyor ama öyle. Olayın sorumluları da zaten şu anda zaman aşımından dolayı yargılanamazlar" diyor. Demir Çelik İşletmeleri Genel Müdürü Celal Dağgez'in açıkladığı borç miktarına ve 'Firmaya çağrı yaptık' açıklamasına EM-EXPORT Yönetim Kurulu Başkanı Mehmet Erduran tepki gösteriyor: "Bize yapılmış herhangi bir çağrı olmadığı gibi alacağımız miktar bu kadar da değil. Üstelik bizim açtığımız 4 ayrı dava var. Sözkonusu 78 bin ton bu davalardan sadece birisi. Eksik bilgi vererek yanıltıyorlar. Bizim ayrıca açtığımız tazminat davaları var." Firmalarının bu anlaşmanın sekteye uğraması nedeniyle çok büyük zarar gördüğünü iddia eden Erduran "Firmamız çalışamaz hale geldi ve artık ithalat-ihracat yapamıyor. Hukuken anlaşmayı kabul edersin ya da etmezsin. Gelin yanlışlık olduğunu ispatlayın dedik ama dinletemedik. Biz bu tartışmalarla uğraşırken İsdemir A.Ş. bizim verdiğimiz cevher ve kömürleri kullanıp bize teslim etmesi gereken demir kütüklerini Irak'a ihraç etti. Bunu da mahkeme kararı ile ispatladık. Bunların hepsi mahkeme dosyasında mevcut. Ne mal var ne parası. Bu alenen yolsuzluktur ve sorumluları hakkında hiç bir işlem yapılmamıştır" diyor.
 </p>
 <p class="metin">
  4 ayrı dava toplam 26 katrilyon borç
 </p>
 <p class="metin">
  İsdemir A.Ş. ile EM-EXPORT arasında yapılan anlaşma ve doğan anlaşmazlık ile alakalı halen devam eden 3 dava var. Bunlardan ikisi mal isteme ki birisi sonuçlandı ve mahkeme İsdemir hakkında 'malın aynen iadesine' karar verdi, diğeri devam ediyor. Ayrıca bir dava 1990'dan bugüne kadar olan zarar tazminatını içeriyor. Firma bu üç davanın bitmesine mukabil 1984'ten bugüne kadarki süreyi kapsayan bir tazminat davası açacak ki asıl yüklü miktarda borç bu dava ile gelecek. Çünkü hesap uzmanlarının yaptığı çalışmaya göre mal iadesi, zarar tazminatı ve toplam tazminat davalarının sonucundaki borç 20 milyar doları geçiyor. EM-EXPORT firmasının yaptırdığı hesaplara göre yaklaşık 20 milyar dolarlık borç krizden önceki rakam. Firma yönetim kurulu başkanı Mehmet Erduran borcun miktarı konusunda şunları söylüyor; "Olay teknik hesaplama ile alakalı. Ben miktarı bilmiyorum ama sürekli artıyor. Hesap uzmanları oturacak hesaplayacak. Bunun kuralları var, hesapları var. Ama krizden sonra 50 katrilyon kadar çıkmıştır. Çünkü sektörde geçerli olan dolardır." Borcun büyüklüğü duyan herkesi şok ediyor. Bir süre madenlerden sorumlu devlet bakanlığı danışmanı olan İstanbul Teknik Üniversitesi Maden Fakültesi'nden Prof. Dr. Gündüz Ateşok bu olayın Türk madenciliğini bitireceğini hatta Türkiye ekonomisini ipotek altına alacağını iddia ediyor; "Devlet Bakanı Edip Safter Gaydalı'ya firma davalardan ilkini kazandığı zaman konuyu bir rapor halinde sundum. Mahkeme kararını sunduğum zaman tek kelime ile şok olmuştu. Çünkü haberi yoktu. Sanıyorum bu borçtan ne IMF haberdar ne de Derviş. Ama mahkeme kararını verdi. İsdemir anlaşma ile sabit olan yükümlülüklerini yerine getirmemiş, üretilen mallar başka amaçla kullanılmış" diyen Ateşok bu miktarda bir borcun tüm demir çelik ve maden sektörünü ipotek altına aldığını söylüyor. Gerek Prof. Ateşok tarafından, gerekse Başbakanlık Denetleme Kurulu tarafından hazırlanan rapora göre "İsdemir, 1 Ağustos 1984 ile 31 Aralık 1985 tarihleri arasında davacı şirkete ait hammaddelerin tamamını kullanmış, imal ettiği davacı şirkete ait kütüklerin 150 bin 968 tonluk bölümünü ve tali ürünleri mal sahibi firmaya teslim etmeyip yasadışı yollardan elden çıkarmış ve elde edilen para kayıtlara geçmemiştir." Davacı şirket ise dava açmış, gecikme dolayısıyla da haklarını saklı tutmuş. Hesap uzmanlarına göre ilk dava nedeniyle şirkete bu safhada ödenecek para 23 trilyon lira, ikinci dava nedeniyle ödenecek para da 26 trilyon lira (2000 yılı rakamlarıyla). Davacı şirketin faiz haklarını saklı tutarak 1990 yılına kadar olan gecikme nedeniyle açtığı bir tazminat davası da var. Buradaki talep de 2001 yılı mayıs ayı itibariyle 400 trilyon lira. Henüz bitmedi. Davacı şirket EM-EXPORT Yönetim Kurulu Başkanı Mehmet Erduran tazminat davası da açacaklarını söylüyor. Bu da 2000 yılı rakamlarıyla yapılan hesaplamaya göre 20 katrilyon lira civarında.
 </p>
 <p class="metin">
  Müdür koltuğu dahi haczedildi
 </p>
 <p class="metin">
  Ankara 1 Ticaret Mahkemesi'nde başlayan ve geçtiğimiz yılın temmuz ayında sonuçlanan ilk davaya göre Demir Çelik İşletmeleri Genel Müdürlüğü EM-EXPORT firmasına 78 bin 968 ton demir kütüğü ya da karşı miktarı olan parayı ödemek zorunda. Ancak şu ana kadar herhangi bir ödeme yapılmadığı için davacı firma da Türkiye Demir Çelik İşletmeleri'nin Kurtuluş semtindeki Genel Müdürlük binasını, içindeki 'para edecek herşey' ile haczetti. Genel müdür koltuğunu dahi haczettiren firma TDÇİ'ne bağlı tüm birimleri de ipotek altına aldırdı. Haciz işlemindeki amacın kurumu çökertmek olmadığını iddia ediyor firmanın yönetim kurulu başkanı Mehmed Erduran; "Amacımız devlete zarar vermek değildi. Ama 12 yıldır bizi mahkemelerde süründürüyorlar. Bütün iyi niyetli çalışmalarımız geri döndü. Borsadaki hisseler zarar görmesin diye kamuoyuna olayı yansıtmadık. Baktık olmayacak, İskenderun ve Ereğli Demir Çelik'e de haciz koyduracağız" diyor. Haciz işleminin yapıldığı dönemde TDÇİ'nin bağlı olduğu Devlet Bakanı Edip Safter Gaydalı konu hakkında konuşmak istemedi. Yaptığımız başvuruları "Demir Çelik İşletmeleri ve bağlı kuruluşlar benim bakanlığımdan ayrıldı" şeklinde basın müşavirliğinden yapılan bir açıklama ile topu özelleştirmeden sorumlu devlet bakanlığına attı. Özelleştirmeden sorumlu Devlet Bakanı Yılmaz Karakoyunlu'ya sözlü ve yazılı olarak görüşme taleplerimizi ilettik ancak herhangi bir cevap alamadık. Konunun teknik takibini yapan T.C. Başbakanlık Özelleştirme İdaresi Başkan Yardımcısı Nazime Gürkan ise ısrarlı sorularımızı kısa bir açıklama ile yanıtladı; "Konu bize yaklaşık 3 ay önce devredildi. Konu yargıda ve yıllardır sürüyor. Yargılama sürerken çok bir şey söylenemez ama mahkeme ne kadar verirse yapılacak. Öde denirse ödenir, iade et denirse iade edilir" diyor. Dönemin müessese müdürü olan ve daha sonra DYP ve ANAP'tan politikaya atılan Şinasi Altıner ve dönemin İsdemir Genel Müdürü Fikret Kuzucu ise bürokratlar hakkındaki 'on yıllık zaman aşımı' süresinden yararlanarak olayın sorumluluğundan kurtuluyor. Bu konudan Devlet Bakanları bile rahatsız. Konu ile alakalı olarak bir toplantıda EM-EXPORT olayının sorulması üzerine dönemin Demir Çelik İşletmeleri'nden sorumlu bakanı Edip Safter Gaydalı şu cevabı vermişti; "Olayın siyasi sorumlularına da bakmak gerek. Ancak bürokratlar on yıllık zaman aşımından faydalanıyorlar. Şu anda haklarında işlem yapılamıyor".
 </p>
 <p class="metin">
  Karmaşık gibi gözüken ama aslında çok basit bir olay, EM-EXPORT davası. Ve bugünkü krizlerin nasıl çıktığının en güzel örneklerinden. Başbakanlık Denetleme Kurulu raporunda da dile getirildiği gibi kamunun açık ihmal ve kusuru olan bu anlaşma başımıza 19 Şubat krizinden daha büyük bir kriz çıkartacak. Çünkü kamunun ödemesi gereken miktar 20 katrilyonu aştı. Bir başka ifade ile 20 milyar dolar. Bu parayı vatandaş olarak bizler ödeyeceğiz. Peki ya olayın sorumluları ve bu borcun yapılmasına neden olan siyasi irade?..
 </p>
 <p class="metin">
 </p>
 <p class="arabaslik">
  CELAL DAĞGEZ (Türkiye Demir Çelik İşletmeleri Genel Müd.)
 </p>
 <p class="metin">
  Borç devletin borcu. Olay bana yeni intikal etti. Mahkeme ne karar verirse uyacağız. Sonuçlanan ilk mahkemeye göre 78 bin tonu iade edeceğiz. Ya da bugünkü rakamlar üzerinden paraya çevirip vereceğiz. Borç devletin borcudur, kaçacak halimiz de yok. Yaptığım araştırmaya göre sözkonusu demir kütükleri imal edilip ihraç edilmiş. Tabii benimkisi duyum. Kayıtlarda böyle bir bilgi yok ama. Sorumlular hakkında da herhangi bir işlem yapıldığını duymadım. Ayrıca sorumlular zaman aşımı yüzünden olayla yükümlü tutulamazlar.
 </p>
 <p class="metin">
 </p>
 <p class="metin">
  PROF. DR GÜNDÜZ ATEŞOK
 </p>
 <p class="metin">
  (İTÜ Maden Fak. Bakan danışmanı)
 </p>
 <p class="metin">
  Bu dava sektörü bitirecek! Demir Çelik İşletmeleri hakkında toplam 1041 ayrı dava açılmış. Bu davaların en önemlisi de EM-EXPORT davası. Firma tarafından üç kademe dava açılmış. Birinci kademe dava sonuçlandı, Yargıtay'ın da onayı alındı. 20 Temmuz 2000'de bakanın önüne geldi 'ödensin' diye. 23 trilyon, faizle birlikte 30 trilyon ediyor. İkinci kademesi var bu davanın; 150 bin ton. Mahkeme dosyalarına ve bilirkişi raporlarına baktığımda Çukurova Üniversitesi'nden de bir bilirkişi raporu vardı. Orada bu cevherin olmadığı ifade ediliyor. Palet havuzunda deniliyor. Palet havuzunda cevher tutulmaz, muhakkak o cevher kullanılmıştır. Kütük haline getirilmişlerdir, parası vardır. Bilonçoarda böyle bir rakam ve karşılığı kütük olmadığı gözüküyor. Bu cevher nerededir? Bulunmaz tabii, muhakkak kullanacaksınız. Kütük imal edilip kullanılmış. Bu imal edilen de satılmış tabii ama kayıt dışı olmuş tahmin ediyorum. Tabii satıldıysa parası olması lazım. 1998 yılında özelleştirme kapsam ve programına alınırken bilançolarında bir cümle ile borçtan bahsediliyor. Şimdi davanın ikinci aşamasında. Yaklaşık 30 trilyonluk bir dava, gecikme faiziyle 90 yılına kadar 300 trilyon tutuyor. Ama esas dava açılmamış; 1990'dan sonra gecikme faizi ile alakalı dava. Bunu hesaplarsanız karşınıza 20 milyar dolarlık borç çıkıyor. Bu kadar büyük rakamlar nasıl ödenecek? Para yok, mal yok. Demirçelik Genel Müdürlüğü'ne haciz geldi. Elimiz kolumuz bağlı. İlgili şirket tüm madenleri satabilir. Hiç kimsenin bunu yapmaya hakkı yoktu. Bakana konuyu ilettiğim zaman bakan şok geçirmişti.
 </p>
 <br/>
 <center>
  <a class="anaorta" href="http://web.archive.org/web/20020325035618/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/357/kapak/1.htm), [web.archive.org (arşiv bağlantısı)](http://web.archive.org/web/20020325035618/http://www.aksiyon.com.tr:80/2001/357/kapak/1.htm)
