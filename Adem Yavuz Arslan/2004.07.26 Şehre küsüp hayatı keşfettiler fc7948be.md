# Şehre küsüp hayatı keşfettiler

*Adem Yavuz Arslan 2004.07.26*

<div class="pNewsDetailMainContent ctx_content" itemprop="articleBody">
 Diplomat, akademisyen, işadamı, sanatçı, manken... Kariyerlerinin zirvesinde iken "artık yeter" deyip, yıllarca elde etmeye çalıştıkları mesleki pozisyonlarını, sosyal çevrelerini, ekonomik statülerini bırakarak köylere ya da küçük kasabalara taşındılar. Doğayla, kalabalık şehirlerde yitirdikleri insanî değerlerle yeniden tanışıp 'ikinci baharları'nı yaşıyorlar. Hikayeleri farklı ama söylemleri ortak: "Keşke bu cesareti 20'li yaşlardayken gösterseydik."
 <br/>
 Sıcaklığın gölgede 40 dereceyi bulduğu Akdeniz sahillerinin kıvrımlı yollarında, elimizde harita, ismini söylerken bile zorlandığımız bir koyu bulmaya çalışıyoruz. Yolumuz, en yakın havalimanına 4 saat uzaklıktaki bir balıkçı köyünde, Üçağız'da bitiyor. Bundan sonrasına hiçbir karayolu ulaşım aracı ile devam etmek mümkün değil. Balıkçı motorlarıyla pazarlık yapıyoruz, mecburen. Hedef, Aperlai Koyu. Motorcuların ilk söylediği söz şu: "Sitare hanım dışında o koya kimse gitmez."
 <br/>
 <br/>
 Sıcak esen rüzgarda yalpalayan teknemizle yola çıkıyor ve Akdeniz'in laciverde çalan sularında 45 dakika ilerliyoruz.
 <br/>
 <br/>
 <br/>
 Çevre koylarda birkaç ev göze çarpıyor; ancak alabildiğine bir yabanilik de hemen dikkati çekiyor. Bir kulübenin bulunduğu koya yanaşıyoruz. Ama, yolun bundan sonraki kısmını yürümemiz lazım. Son birkaç günde hiçbir insanın ayak basmadığı belli olan, sadece keçi toynaklarının kapladığı patikada 25 dakika kadar yürüdükten sonra üç taş evin olduğu bir koy görünüyor ufukta...
 <br/>
 <br/>
 Ortada kimsecikler yok. Sadece kamışların birbirine sürtmesiyle çıkan uğultu, dalga sesleri ve rüzgar çanı bozuyor sessizliği. Az sonra şaşkın gözlerle bize bakan bir bayan çıkıyor kapıdan. Uzun zamandır üç kişiyi bir arada evinin kapısında görmediği belli olan ve önce, "Beni, benim dünyamda niye rahatsız ettiniz" diyen Sitare Ağaoğlu'yla 'siestası'nı tamamladıktan sonra, antik Yunan'dan kalma sütun başlarıyla oluşturulmuş masasında, seçtiği hayat tarzını konuşuyoruz.
 <br/>
 <br/>
 Ünlü bir aileden gelen aykırı isim
 <br/>
 <br/>
 Sitare Ağaoğlu, ünlü Ağaoğlu ailesinin bir ferdi. Türkoloji profesörü Ahmet Ağaoğlu'nun torunu, Menderes hükümetinde bakanlık yapan Samet Ağaoğlu'nun da kızı... Ağabeyi Tektaş Ağaoğlu, siyasi sebeplerle gündeme gelmiş ailenin bir diğer meşhur ismi. Arnavutköy Kız Koleji'ndeki eğitimini yarım bırakıp Londra'ya yerleşir Sitare Ağaoğlu. 4 yıllık eğitimden sonra İstanbul'a döner, ardından da Fransa'ya taşınır. Fransızca öğrenir ve Türkiye'nin Paris Büyükelçiliği'nde üç yıl çalışır.
 <br/>
 <br/>
 1973'te İstanbul'a dönen Ağaoğlu 1974'te ilk evliliğini yapar. Fakat bu evlilik bir yıl sürmüştür. Avrupa ve İstanbul'dan bunalan, 'insan ilişkilerindeki yapaylık'tan sıkılan Ağaoğlu için istikamet, kimsenin olmadığı koylara yerleşmektir. 1979'da Bodrum'un köylerine yerleşir. Bir süre sonra burasının "Yazlık İstanbul" olması yüzünden "pılı pırtısını toplayıp" Antalya'nın Demre İlçesi'ne bağlı Kaleköy'e taşınır.
 <br/>
 <br/>
 Bu dönemde kısa süreliğine İstanbul'a gelir. Doğayla baş başa yaşamayı tercih edeceğinden emin olduğu felsefeci Ali Taşpınar'ı yanına alarak tekrar Kaleköy'e döner. Arkadaşlıkları köy ortamında yanlış anlaşılacağı için "istemeden" evlenirler. Bu evlilik, Kaleköy'ün huzurlu ortamına rağmen 8 yıl sürer. Hayatı 'kaçış'larla dolu Sitare Ağaoğlu, bu köyün de bir süre sonra turizm adı altında işgal edilmesi üzerine tekrar toplanır ve kimselerin olmadığı Aperlai Koyu'na taşınır. Aslında bu bir inzivaya çekiliştir. İki odası ve bir mutfağı olan evde tek başına yaşar. İnsanlardan uzak bir hayattır bu.
 <br/>
 <br/>
 Gündüzleri ressam, geceleri yazar
 <br/>
 <br/>
 Burada, beş haneden başka bir yerleşim yoktur. Tabii yol, su, elektrik de... Üstelik evler uzun yıllar kullanılmadığı için çöplük gibidir. Evleri temizleyip yaşanılır hale getirmek yıllar sürer. Teknolojiyi de kendileri üretir. Üç aileye yetecek elektriği güneş plakaları ile elde ederler; yağmur sularını arıtarak da kullanma suyunu... "Birçok hayat yaşadım" diyen Sitare Ağaoğlu, burada, hep yapmak istediğine, resme ağırlık verir. Gündüzleri resim yapar, geceleri de yazar. Mavi pervazlı, iki katlı taş evinin etrafını düzenleyip kaktüsler, çiçekler eker. Köpeği ve Van kedileriyle ve köpeğiyle bir bütün olur. Yakınlardaki köyden dostlar edinir.
 <br/>
 <br/>
 Bugün geldiği nokta, çocukluğundan beri yapmak istediği bir şeydir aslında. Kendi deyimiyle, "büyük dünyalardan küçük dünyalara" doğru kaçmıştır hep. Gerçekten de Ağaoğlu'nun dünyası üç ev, birkaç kedi, bir köpek ve resim tuvalleri ile sınırlı. Koyun bir ucu doğuya, diğer ucu batıya bakıyor. Elleriyle koyun doğusunu gösterip "İşte buradan başlıyor" diyor; sonra eliyle bu kez batıyı gösterip "İşte şuradan batıyor benim dünyam" diye özetliyor yaşamını.
 <br/>
 <br/>
 Yalnızlıktan çok korkarım
 <br/>
 <br/>
 Ailesinden "bırak gel oraları" baskısı gelse de, "Buraları ellerimle büyüttüm, benim için yeryüzü cenneti burası, nasıl bırakıp giderim?" diyor. Sigarasından derin bir nefes çekip "Biliyor musunuz, ben aslında yalnızlıktan çok korkarım" diyor. Onun hayatını bilen birisi için oldukça şaşırtıcı bir söz bu: "Ne kadar kaçarsam kaçayım, yakınlarımda birilerinin, ulaşabileceğim yerlerde bir insanın olmasını hep gözettim. Bir defasında 4-5 ay hiç aralıksız yalnız kalmak zorunda kaldım. Tam bir kabustu. Şehirlerden kaçtım ben, insanlardan kaçmadım ki!"
 <br/>
 <br/>
 Sitare Ağaoğlu ilerleyen yaşına rağmen genç bir erkeğin yapabileceği işleri yapıyor. Balık tutuyor, teknesiyle Kaş'a gidip erzak alıyor, dağlardan kışlık odun topluyor. Elektriğini kendi üretiyor; ama belediye onun için telefon hattı çekmiş. "Elektriğim yok lakin telefonum var. Trajik bir durum" diyor gülerek. Yaptığı resimleri, satın almak isteyen galerilere yolluyor. Gelen parayla da hayatını sürdürüyor. "Yaşamak için daha fazlasına ihtiyacım olmuyor zaten" diyor. En büyük korkusu, günün birinde buraların da Bodrum gibi işgal edilmesi.
 <br/>
 <br/>
 Keşke bunu 25 yaşında yapsaydım
 <br/>
 <br/>
 Göcek sadece İstanbul'un değil, dünyanın ünlü simalarını saklıyor, küçük ve ıssız koylarında. Tesadüfen girdiğiniz bir köy yolundan son derece ilginç hikayelerle çıkmanız mümkün. Soluklanmak için uğradığınız cafe'nin sahibi, ABD'deki parlak bankacılık kariyerini bırakıp kendine yeni bir hayat kurmuş olabilir. Göcek'e bağlı Gökçeovacık köyüne gidiyoruz, kızılçam ormanları arasında uzanan son derece bozuk ve dar bir yoldan... "Bu işadamı sadece İstanbul'dan değil hayattan da elini çekmiş" diye düşünürken, bütün işlerini tasfiye edip bu dağ köyüne yerleşen işadamı Selim Karadağ'ın evine ulaşıyoruz. Derin bir vadiye bakan yamaçta inşa ettiği evinin bahçesine gerdiği hamakta kitabını okurken buluyoruz Karadağ'ı...
 <br/>
 <br/>
 "Üniversite, 14 yıllık yurtdışı tecrübesi, ihaleler, iş takipleri, dönmeyen çekler, ödenmeyen maaşlar, şirket stratejileri, iş toplantıları, kokteyller... Yapmacık ve cafcaflı bir dünya ve herkes kendini kandırıyor" diyerek anlatmaya başlıyor: "Evim Bebek'teydi. İş yerim ise 4 km uzaklıktaki Levent'te. Sabah 6:30'da kalkıp bir saat yol gitmek zorundaydım. Deliler gibi çalışıyor, baharın geldiğini bile televizyondan görebiliyordum. 'Böyle hayat mı olur?' dedim kendime."
 <br/>
 <br/>
 30 kişinin çalıştığı şirketini tasfiye eder, Selim Karadağ. 2000 yılında İstanbul'a "dönmemek üzere" veda edip Göcek'e taşınır. Burasının giderek İstanbul'a benzeyeceği endişesiyle dağ köylerinde yerleşeceği bir yer arar. Gökçeovacık'ın yamacında bir evi satın alıp tekrar düzenler. Ulaşımı zor olan bu yeri seçmesini, "Muhteşem bir tabiat vardı. Uzaklık aklıma bile gelmedi" diye açıklıyor. Aradan geçen bir yılın sonunda yeni dostlar edinen Karadağ, kendisi gibi Göcek'ten kaçmayı düşünecekler için komşu iki evi satın alıp pansiyon haline getirir. "Böylece hem geçimimi sağladım hem de yeni dostlar edindim. İstanbul'daki yozlaşma yüzünden hem ticarete hem hayata küsmüştüm. Belki oradaki gelirimin onda birini kazanıyorum; ama bu hayatımdan çok memnunum" diyerek yeni yaşamını anlatan Karadağ, 41 yaşında, toprağı Göcek'te tanıdığını dile getiriyor. Ağustos böceklerinin sesleri, kızıl çamların kokusu eşliğinde günlerini geçiren Selim Karadağ "Keşke bunu 25 yaşında yapsaydım" diyor.
 <br/>
 <br/>
 Artık Bodrum'a bile inmiyorum
 <br/>
 <br/>
 Gece Fethiye istikametinden Bodrum'a ulaştığınızda şoke eden bir manzara karşılar sizi. Saat çoktan gece yarısını gösterdiği halde yoğun bir trafik vardır sokaklarda. Her yerden müzik sesleri yükselir, modifiye edilmiş araçlar zikzak çizer. Bodrum limanı ve çevresi Mahmutpaşa'daki bayram alışverişi manzarasından farklı değildir. İnsanlar tatil yapmak, şehir stresinden uzaklaşmak için gelmişlerdir; ama Bodrum bile çoktan "kaçılası" bir yer olup çıkmıştır. Yanılmadığımızı ertesi gün görüyoruz. Büyük şehiri ve kariyerini geride bırakan eski manken Merve İldeniz, Bodrum'dan da kaçıp ulaşımı zor bir yere yerleşmiş.
 <br/>
 <br/>
 Bir dönem ismi gündemden hiç düşmeyen mankenlerden biriydi Merve İldeniz. Uluslararası arenada da kendine yer bulmuştu. Kariyerinin zirvesindeyken 1999 yılında her şeyini bırakıp ortadan kayboldu ve kendisinden aylar sonra haber alındı. Merve İldeniz, doğup büyüdüğü Nişantaşı'nı, genç yaşta adım attığı ve 15 yıl hizmet ettiği mankenlik camiasını geride bırakıp gitmişti. İki buçuk yaşındaki kızı Leyla ile Bodrum yakınlarında, Bitez'de, çeşit çeşit bitki ve ağacın süslediği bahçesinde kedi ve köpeklerin oynaştığı bir evde yaşıyor. "Artık Bodrum'a bile inmiyorum" diyor Merve İldeniz. Günlerini bahçeyle ve küçük kızıyla ilgilenerek geçiriyor. Ne toprakla dolmuş tırnaklarına ne de aklar düşmüş saçlarına aldırıyor.
 <br/>
 <br/>
 Tabiatı tanıyarak kariyer yapmak
 <br/>
 <br/>
 Merve İldeniz'deki değişim, sadece yaşadığı şehri değiştirmekten ibaret değil. Artık hayata bakışını, yaşam tarzını değiştirmiş. Hayattaki en büyük önceliği, "kızını yetiştirmek ve yeni dünyalar keşfetmek" olmuş: "Kariyerden ne anladığınız çok önemli. Parlak bir CV ve herkesin gözü önünde bir yaşam tarzı mı, yoksa çocuğuna vakit ayırıp yaşamı yeniden keşfetmek mi? Ben yine kariyer yapıyorum ama kendimi, çocuğumu ve doğayı tanıma kariyeri." Çiçek açan bir ağacı ya da meyve veren bir sebzeyi ilk kez 21 yaşında gördüğünden, yeni hayatındaki her şey onu fazlasıyla heyecanlandırmış. Eline kazma kürek alıp bahçesini ağaçlandırmış. "Cennetin ortasında yaşıyorum" diyor Bitez'deki evini anlatırken.
 <br/>
 <br/>
 'Kadının meta olarak görülmesine, başkaları için giyinip vücudunu sergilemesi'ne daha fazla dayanamadığını söylüyor. Yılda bir ya da iki kez İstanbul'a geliyor; o da ailesi için özel anlam ifade eden günlerde. Eşi Serdar Önal, İstanbul'daki işleri nedeniyle ayda birkaç kez gelebiliyor Bitez'e. Çocuğunu Bitez'deki köy okulunda okutmayı düşünen Merve, 'küçük kedim' dediği kızına televizyon izletmiyor, yalnızca faydalı bulduğu CD'leri izlemesine müsaade ediyor. Bundan sonraki hedefi, bir dağ köyünde satın aldığı 22 dönümlük arazide kendine yeni bir hayat kurmak. İçinde atların, eşeklerin olacağı bir çiftlik kurmayı planlayan Merve İldeniz, hiçbir şekilde büyük şehirlere dönmeyeceğini, hayatını böyle yaşamaktan çok memnun olduğunu söylüyor.
 <br/>
 <br/>
 Müdürlükten ırgatlığa sıra dışı bir ressam
 <br/>
 <br/>
 "Benimkisi biraz da mistik bir hikaye" diyerek anlatmaya başlıyor hayat hikayesini, Kütahya'nın Frig Vadisi'ndeki 300 nüfuslu Fındık köyüne yerleşmiş eski turizmci Suzan Boshman. "Anlamını yıllar sonra çözeceğim bir rüya görmüştüm. Eski bir otobüste, kucağımda kızım, yolculuk yapıyoruz. Frig Vadisi'nden geçerken bu köyü görüyorum. Kime ait olduğunu hatırlayamadığım bir ses 'Kızınla birlikte bin metrede yaşayacaksın ve çok misafirin olacak' diyor. Tabii, rüyadan pek bir şey anlamamıştım. Yıllar sonra trenle buradan geçerken rüyamdaki evi gördüm. O köy bu köydü ve tepedeki ev de o evdi. Daha sonra gelip burayı satın aldık; ama hemen gelip yerleşmedik. Yıllarca Antalya'dan, İstanbul'dan gelip gittik" şeklinde özetliyor, Almanya'da başlayıp Antalya ve İstanbul'da sürdürdüğü iş yaşamını bırakıp bu küçük köye yerleşmesine vesile olan olayı.
 <br/>
 <br/>
 Suzan Boshman, Almanya'da doğmuştur ve Türkçe'yi 15 yaşından sonra geldiği Türkiye'de öğrenir. Alman olan babası gibi sanata meraklıdır. Ancak, Almanya'da da "sanat karın doyurmaz" anlayışı hakimdir ve yapacak bir işi olması için İngiliz filolojisi okur. Üç dili iyi konuşabildiği için uzun yıllar turizm sektöründe çalışır. Bir yandan da resimler yapar. Antalya Tanıtım Vakfı Müdürlüğü gibi etkili turizm şirketleri ya da Alcatel gibi uluslararası firmalarda çalıştığından sanata çok vakit ayıramaz. Antalya, İzmir, İstanbul derken gördüğü rüyadaki evi satın alır ve hafta sonları bu köye gelmeye başlar.
 <br/>
 <br/>
 Bir gün kararını verir ve "hayata yeni bir başlangıç yapmalıyım" diyerek tüm işleriyle ilişkisini kesip 1999 yılında Fındık köyüne yerleşir. "Şimdi, bu kadar cesur olur muydum bilmiyorum; ama hiç kolay bir şey değildi. Kucağımda bir çocukla tek başıma ilk kez köy hayatıyla tanışacaktım. Benimkisi bir kaçış değil, yeniden başlangıçtı. Motorcu bir arkadaşım eve geldiği zaman kolundaki saat bin metreyi gösteriyordu. Demek ki bu bir mesajdı" diye anlatıyor, karar verdiği günleri... Satın aldığı ev eskidir, su ve elektrik tertibatı yoktur. Hepsiyle tek başına ilgilenir. Evini, yaptığı resimleri sergileyecek bir galeri şeklinde tasarlar. Köylüler, başta oldukça tuhaf bulur 'farklı komşuları'nı. Sonra aralarında büyük dostluklar oluşur.
 <br/>
 <br/>
 Asla unutulmayan ilk yağmur duası
 <br/>
 <br/>
 Suzan Boshman'nın yeni hayatında ne trafik vardır ne de takip etmesi gereken toplantılar ya da uluslararası sözleşmeler... Mali açıdan sıkıntı çektiği zamanlar olur bazen. Geçmiş kariyerini unutup pancar tarlasında ırgatlık bile yapar: "Hem tarlasında çalıştığım amcadan bir çuval un aldım hem de toprakla uğraşmaktan büyük keyif duydum." Bugün 16 yaşında olan kızı Gözde, ilk öğrenimini köy okulunda tamamlar. Ana kız hayatı yeniden tanırlar. İmece usulüyle kışlık makarnalar yapılır, şerbetler, reçeller hazırlanır. Onlar için her şey o kadar yeni ve farklıdır ki...
 <br/>
 <br/>
 Suzan Boshman ömründe ilk kez şahit olduğu bir yağmur duasını asla unutamadığını söylüyor. Kışın dış dünyayla irtibatları kesilse de, zaman zaman işlerin altından kalkamayıp bunalsa da, "Doğru yerde olduğuma inanıyorum" diyerek hayatını sürdürüyor bu küçük köyde. Aslında köydeki herkes de onu ve kızını seviyor. "Hatta bir ara evini satıp gideceğini" şaka yollu söylemesi bile olay olmuş; köylüler "Ne gerekiyorsa yapalım, gitme" demişler.
 <br/>
 <br/>
 Kendini dingin ve huzurlu hissettiğini söyleyen Suzan Boshman, yaptığı resimleri değişik şehirlerde sergiler. Açılış kokteylini, köyden getirdiği büyük kazanda verir. Şimdi bir yandan roman yazıyor, bir yandan da resim çalışmalarına devam ediyor. Kendisi, "Frig Vadisi'nin ressamı" olmaktan son derece memnun.
 <br/>
 <br/>
 Hindistan'a giderken Kaleköy'de kalan Japon
 <br/>
 <br/>
 Kekova Körfezi'nin nadir güzel yerlerinden biridir Kaleköy. Buraya gelenler, rastladıkları bir Japon bayanı "turist" sanabilir. Halbuki o "mukim" bir Kaleköylü. Çekik gözleri, sempatik gülüşüyle köyde herkesin tanıdığı Masako Okamoto, ABD'de doğup büyümesine, iyi üniversitelerde eğitim almasına ve parlak bir CV sahibi olmasına rağmen buraya gelip yerleşmiş. Mikrobiyoloji alanında uzman olan Masako Okamoto, Los Angeles, San Diago, Chichago, Zürih gibi büyük şehirlerde yaşamak zorunda olmasına 'isyan' eder. Bir gün tatilini geçirmek üzere Hindistan'a giderken yolu Kaş yakınlarındaki Kaleköy'e düşer. Havayı koklayıp deniz meltemini yüzünde hissettiği anda kafasında şimşekler çakar. "Tamam, burası" der ve bir daha da geriye dönmez.
 <br/>
 <br/>
 Önce birkaç pansiyona konuk olur. Ardından köyün kurulduğu dağın öbür yamacında kullanılmayan bir evi satın alarak tamir eder. Dil bilmeyen 30 yaşındaki bir bayanın tek başına, üstelik tamamen yabancı bir kültürel ortama gelip yerleşmesini "Çok mantıklı olmadığı ortada" diyerek anlatıyor, Masako Okamoto: "Hayatı yeniden sorgulamaya başlamıştım. Metal yığını şehirlerde yaşamak, kariyer peşinde koşmak tüm hayatımı işgal etmemeli diye düşünüyordum. Burayı görünce sebebini hâlâ açıklayamadığım bir gerekçeyle yerleşmeye karar verdim."
 <br/>
 <br/>
 Evinin bahçesini Japon geleneklerine göre düzenler. Türk geleneklerine ve yemeklerine alışması üç yılını alır. Hem buraya yerleşmekten hem de Türkleri tanımaktan son derece memnun: "İlk kez köyde yaşıyordum, ayaklarım ilk kez toprağa çıplak basıyordu. Ama şimdi günümün yarısı bahçede çiçeklerin ve ağaçların bakımıyla geçiyor. Ölünce de buraya gömülmeyi vasiyet ettim" diyor. Japon Masako'nun günleri kitap okuyarak, komşularından Türk geleneklerini öğrenerek geçiyor. Zaman zaman yaşadığı zorlukları gülerek, "Olur böyle şeyler" diyerek anlatıyor.
 <br/>
 <br/>
 İstanbul'daki dolmuşlar kaçmak için yeterli
 <br/>
 <br/>
 Bir dönem Rumların yoğun olarak yaşadığı -ki bugünün Fethiye'sinin henüz köy olduğu bir dönemdir- Kayaköy yakınlarında bir köy evi... Kapıda, Kayaköy Sanat Kampı tabelası var. Bahçesinde, meyve ağaçları ile enva-i çeşit bitkinin olduğu mekanın sahibi, fotoğraf dünyasının yakından tanıdığı, bir isim: Faruk Akbaş. 1998'e kadar kurucusu olduğu Fotoğrafevi'nde çalışmalarını sürdüren, sergiler açıp kurslar veren Akbaş, gerek İstanbul'un yaşam stilinden uzaklaşmak gerekse de fotoğrafçı olmanın verdiği keşif dürtüsüyle tüm ticari ilişkilerini askıya alarak Fethiye'ye taşınmaya karar verir. Kayaköy yakınlarında bir arazi satın alıp üzerine küçük bir kulübe yapar.
 <br/>
 <br/>
 Fotoğraf çekmek için yine Uzakdoğu'ya, karlı dağlara yolculuk yapacaktır, fakat yolu büyük şehirlerle kesişmeyecektir artık. "Baktım Kayaköy olmuş Kebapköy. Bahçemde neden bir fotoğraf kampı açmıyorum" diyerek yola çıkar. Kendine gelir sağlayacak bir araç olarak Kayaköy Sanat Kampı'nı açar. Alternatif tatil arayanların gelip çardakta yatabileceği, dalından erik kopartıp, toprağa çıplak ayakla basabileceği bir ortam hazırlar. "Burada, alıştığınız hayat tarzından uzak kalmak zor olmuyor mu?" sorusuna, "Bir daha nasıl dönerim o kaba saba insanların içine. Kimsenin kimseye saygısı kalmamış. İstanbul vahşi bir ormana dönmüş. Her şeyi bir yana bırakın, sadece dolmuşların olması bile beni İstanbul'dan kaçırmaya yeter" diye cevap veriyor.
 <br/>
 <br/>
 Faruk Akbaş'ın köyde yaşama aşkı ailesini bile bölmüş. Doktor olan eşi zorunlu hizmet gereği Ankara'da ve yaklaşık bir yıl daha orada kalmak zorunda. Faruk Akbaş ve kızı Ekin ise Fethiye'deler. "Kim nereye taşınacak da aile birleşecek?" sorusuna ise "Önümüzdeki yıl eşim de buraya gelecek ve tamamen burada yaşamaya başlayacağız" diye cevap veriyor ve ekliyor: "Bence büyük şehirlerde yaşayanlar kendilerine acısın."
 <br/>
 <br/>
 71 yaşında bir "deli kız"
 <br/>
 <br/>
 Fethiye'nin Şükran teyzesi, 71 yaşında ve kendini "200 yıllık İstanbullu" olarak tanıtıyor. "İstanbul'un İstanbul olduğu zamanlardı" dediği çocukluk yıllarını takiben dönemin şartlarına göre çok iyi bir eğitim alır ve Güzel Sanatlar Akademisi'ne girer. Devrin ünlü ressamlarından dersler alır. Akademiden mezun olduktan sonra ailesinin "sanattan para kazanılmaz" telkiniyle memuriyete başlar. Çocukluğunun Erenköy'ünün gittikçe bozulduğunu görünce İstanbul'dan kaçmaya karar verir: "İstanbul 30 yıl öncesinden bozulmaya başlamıştı" diyor Şükran Akannaç: "200 yıllık İstanbullu bir ailenin kızıydım; fakat sokağa çıktığımda hiç kimseyle selamlaşmadan eve dönmeye başlamıştım. Artık İstanbul benim İstanbul'um olmaktan çıkmıştı".
 <br/>
 <br/>
 İstanbul'da sergiler açar, söz yazarlığı yapar. Tanju Okan'a altın plak kazandıran şarkısını verir. Fakat İstanbul'da bir şeyler ters gitmektedir. Çözüm arayışına girerek önce Karayolları Genel Müdürlüğü'ndeki teknik ressamlık görevini Bursa'da sürdürmeye karar verir. Resim çalışmalarına Bursa'nın tenha bir semtinde devam eder. 1998'de Fethiyeli akrabalarının izini sürmek için tatil planlarına güneyin bu sakin beldesini de katar. İki haftalığına geldiği Fethiye'de kalır ve bir daha da geri dönmez.
 <br/>
 <br/>
 Dedesi Fethiyelidir. Hiç görmediği akrabalarını arar bulur ve hayatı yeniden tanır; "İnsanlar beni ilk kez görüyorlardı. İstanbul'da kaybettiğim samimiyeti, dostluğu burada bulmuştum." Fethiye'nin Şükran teyzesi hayatının "üçüncü baharını" yaşıyor bugün. İlerleyen yaşına rağmen inanılmaz bir dinamizmle resim kursları düzenliyor, seramik eğitimi veriyor. Kırmızı, sarı, beyaz begovillerle dolu bahçesinde hayat deneyimini genç nesillere aktarıyor. Yazdığı şiir kitabı belediye tarafından yayınlanır. Şehrin içindeki kötü görünümlü elektrik trafolarını öğrencileriyle birlikte boyar, okulların istinat duvarlarına resimler yapar.
 <br/>
 <br/>
 Bir fincan kahve için İstanbul'a gittim
 <br/>
 <br/>
 Önce İstanbul'dan, sonra Bursa'dan kaçışını "emeklilik dolayısıyla hayattan çekilme" olarak tanımlamıyor: "Zaman zaman düşünüyorum. Ben hasta ve yaşlı olduğum için mi buraya yerleştim, yoksa burası benim yaşamak istediğim yer mi diye? Bedenim mi bana hükmediyor yoksa beynim mi diye bir test yaptım. Kahve içmek için İstanbul'a gitmeye karar verdim. Akşam otobüse binip sabah Harem'e indim. Vapurla Eminönü'ne geçerek Mısır Çarşısı'nı dolaştım. Şark Kahvesi'nde kahve içtim. Oradakilere sadece kahve içmek için İstanbul'a geldiğimi söyleyince bana 'deli' muamelesi yaptılar. Sonra Cağaloğlu ve Sahaflar'ı dolaştım. Beyazıt Meydanı'nda çay içip aynı günün akşamı Fethiye'ye geri döndüm. Gördüm ki bedenim beynime değil, beynim bedenime hakim."
 <br/>
 <br/>
 Şükran teyze kendini sınarken Fethiye karışır. Elinde palet ve fırçaları sokaklarda resim yapan Şükran teyzenin ortadan kaybolması ile panikleyen komşuları ve öğrencileri tüm şehri dolaşıp hocalarını arar. Otobüs şirketinden İstanbul'a gittiğini ve ertesi gün döneceğini öğrenen Fethiyeliler ellerinde çiçeklerle garajda bekler. Şükran teyze, "İşte bunu İstanbul'da bulamazdım" diye açıklıyor, doğup büyüdüğü şehri terk etme gerekçesini.
 <br/>
 <br/>
 50 yıl domates yememişim
 <br/>
 <br/>
 "Ankara'da harcadığım bir ömre yanıyorum" diyerek başlıyor hikayesini anlatmaya 30 yıllık mimar Ahmet Çelikbaş. Diğerlerinden bir farkı yok: İyi bir eğitim, lüks semtte ofis, başarılı bir kariyer. O da "prestijli bir iş, bol para" idealine kendini kaptırmış, bütün gücüyle çalışmış yıllarca. Balgat'taki mimarlık ofisinde gecelemiş, şantiyelerde sabahlamış. Ailesini günlerce görememiş. Öğretmen eşinin "Bizim hayatımız bu olmamalı" ısrarlarına dayanamayarak, biraz tereddüt etse de, Fethiye'ye yerleşmiş.
 <br/>
 <br/>
 Çelikbaş ailesinin endişeleri, eşyalarını taşıyan kamyonun yeni evlerinin bulunduğu sokağa girmesiyle tamamen kaybolur. Eşyalar indirilirken komşuları hem mangal yakar hem de çay demler: "Hiç tanımadıkları insanlara yardım ediyorlardı. Bu bana Ankara'nın puslu havasında kaybettiğim değerleri hatırlattı. Tam bir hafta evimizde yemek pişmedi." Ankara'daki ofisini "game over" deyip kapatan Ahmet Çelikbaş, Fethiye'de dinamik bir ortamla karşılaşır. Temiz hava ve dostluklar onun iş hayatına da yansır. "Yirmili yaşların enerjisine sahip oldum. Ankara'daki verimimi üçe katladım. Orijinal ve özgün projelere imza attım. Şimdi iş yetiştiremiyorum" diyen Ahmet Çelikbaş, arta kalan zamanını çok sevdiği resim sanatına ayırır.
 <br/>
 <br/>
 Ankara'dan ayrılırken, "Burası küçük yer. Kimse sanata önem vermez" diye düşünmüştür. Karşılaştığı manzara onu tekzip eder; "Dünyanın dört bir yanında resim sergileri açtım; fakat tamamının satıldığı tek yer burası." Eskiden görmedikleri birçok şeyi yeniden keşfederler. Ankara'da 132 daireli bir sitede oturduğu halde topu topu beş komşusuyla ancak tanışabilmiştir. Hayat kurulu bir makine düzeni içinde geçmektedir onlar için. Komşuluk, dostluk, arkadaşlık gibi duyguları tekrar yaşayan çift, bahçede domates yetiştirmek, biber, salatalık üretmek gibi 'iş'leri de öğrenir.
 <br/>
 <br/>
 Ankara'da herhangi birisi, Fethiye'de Ahmet bey
 <br/>
 <br/>
 "Yıllarca meyve yememişim" diyen Çelikbaş, "Eğer birileri şu yaşadıklarımı bana 25 yaşımda söylese ya da gösterseydi 25 yıl önce çeker gelirdim. Ankara'da herhangi birisiydim, burada Ahmet beyim ve birileri için bir anlam ifade ediyorum" şeklinde konuşuyor. Büyük şehirde ısrar edenlere bir uyarı da yapıyor: "Hiç endişe etmeyin. Buralarda her şey var. Üstelik büyük şehirlerin sıkıntıları da yok."
 <br/>
 <br/>
 Büyük şehirlerde yaşayıp yıllarca emek verdikleri kariyerlerini, sosyal statülerini bırakıp köylere ya da kasabalara yerleşerek yeni bir hayatı keşfedenlerin hikayeleri bunlarla sınırlı değil elbet. Öyküler, süreçler farklı olabilir. Ama hepsinin hemfikir olduğu bir şey var: "Keşke bu cesareti yirmili yaşlarda gösterebilseydik"
 <br/>
</div>


Kaynak: [www.aksiyon.com.tr](http://www.aksiyon.com.tr:80/kapak/sehre-kusup-hayati-kesfettiler_515348), [web.archive.org (arşiv bağlantısı)](http://web.archive.org/web/20160101151635/http://www.aksiyon.com.tr:80/kapak/sehre-kusup-hayati-kesfettiler_515348)
