# SAVAŞIN HABER ARKASI

*Adem Yavuz Arslan 2001.12.08*

<div>
 <p class="spot">
  Bütün dünya Afganistan'da yaşanan iç savaş ve Amerikan operasyonunu, gazete ya da
 </p>
 <p class="spot">
  televizyonlardan zahmetsizce  izliyor. Oysa o haber ve görüntüler için büyük bedeller ödüyor
 </p>
 <p class="spot">
  haberciler. Şu ana  kadar 8 gazeteci hayatını kaybetti, cephede görev yapanlar tüm çıplaklığıyla savaşa şahit oluyorlar
 </p>
 <p class="metin">
 </p>
 <img border="0" src="/web/20020415201810im_/http://www.aksiyon.com.tr/2001/366/resimler/savas.jpg"/>
 <p class="metin">
  11 Eylül saldırılarının ardından düzenlenen Afganistan'a yönelik operasyonu izlemek için dünyanın dört bir yanından yüzlerce gazeteci akın etti bu zorlu bölgeye. Olup bitenleri onların gözüyle anlamaya çalıştık. Türk medyası, gerek Pakistan'da, gerekse Afganistan'da savaşın başından bu yana iyi bir performans sergiledi. Aslında bölge Türk medyası için unutulmuş bir bölgeydi. Cihan Haber Ajansı dışında bölgede muhabir bulunduran kurum yoktu. Öyle ki, CHA mahabiri Cumhur Dereli ilk günlerde tüm kanalların tek haber kaynağı olmuştu. Doğan Haber Ajansı'ndan İrfan Sapmaz, dünya basınında savaşın başlamasını duyuran ilk gazeteci oldu. Sabah'tan Recai Kömür, cephedeki Amerikan askerlerini görüntüleyen ilk gazeteciydi. Nevin Sungur ve Cumhur Çatkaya'dan oluşan NTV ekibi Cenk Kalesi'nde yaşanan katliamı ve insanın kanını donduran görüntüleri tüm dünyaya izletme başarısını gösterdi. Yaklaşık iki aydır bölgede olan CNN—Türk muhabiri Kaya Hayse ise özel ve farklı haberleriyle savaşı ekranlara taşıdı.
 </p>
 <p class="metin">
  Ancak her savaşta olduğu gibi bu savaşın da görünmeyen, televizyon ekranlarına, gazete sayfalarına aktarılmayan bölümleri vardı. 4—5 asır öncesini yaşadığı söylenen bu bölgedeki gazeteciler neler yaşadılar; ekrana gelen, gazete sayfalarına yansıyan haberlerin, görüntülerin ardında ne gibi hikayeler vardı?
 </p>
 <p class="metin">
  Savaşın medyatik bedeli: 8 can
 </p>
 <p class="metin">
  Herkesin üzerinde ittifakla durduğu bir konu savaşın gazeteciler için ekstra bir zorluk içerdiğidir. Sivilsiniz, silahınız yok ama üzerinizde "Acaba gazeteci kılığında bir ajan mı?" şüphesinin yükü var. Bu yüzden kime, ne zaman hedef olacağı bilinmez gazetecinin. İkinci ayını dolduran savaşın başından bu yana birçok gazeteci hayatını kaybetti. RTL muhabiri Pierre Billaud, Radio France International muhabiri Johanne Sutton ve Stern Dergisi muhabiri Volker Handloik toplu olarak öldürüldüler. Yine bu saldırıdan bir hafta sonra Reuters Haber Ajansı adına çalışan Avustralyalı ve Afgan iki muhabirle İtalyan ve İspanyol gazeteciler, araçlarından indirilerek kurşuna dizildiler. Afganistan'ın başkenti Kabil'de, El Cezire Televizyonu ekibi Taliban karşıtlarının saldırısına uğradı. Son olarak da İsveçli bir kameraman öldürüldü.
 </p>
 <p class="metin">
  Aslında cephede görev yapan gazeteciler için tek zorluk hayati tehlike değil. 8—10 kişilik gruplar halinde elektriği, suyu olmayan binalarda kalıyorlar. Ülkede kredi kartı geçmediği için yanlarında yüklü miktarda para taşıyorlar. Bu nedenle de hırsızların ve eşkıyaların hedefi haline geliyorlar. Ülkedeki her Batılı için 50 bin dolar ödül konulması da gazetecileri açık hedef haline getiriyor.
 </p>
 <p class="metin">
  Dünya medyasının önde gelen kuruluşları milyonlarca dolar harcayarak Afganistan operasyonunu izlemeye çalışıyor. Yüzlerce muhabir, kameraman ve gazeteci ordusu da tıpkı askerler gibi haber için ölümüne mücadele veriyor. En deneyimli savaş muhabirlerinin bile korktuğu Afganistan cephesinde, yer yer Türk medyasının dünya medyasının önüne geçtiği bile oldu. Sapmaz ve Kömür'den başka NTV'nin tarihe geçen Cenk Kalesi görüntülerine imza atan kameraman Cumhur Çatkaya büyük bir başarı sergilerken muhabir Nevin Sungur tarihi görüntülerin çekiliş hikayesini şöyle anlatıyor: "Türkiye saatiyle yaklaşık 07.00'de Cenk Kalesi'ne gittiğimizde iki gün önce başlayan çatışmalar devam ediyordu. Kalaşnikof sesleri, tank sesleri, roketatar sesleri devam ediyordu. Biz yavaş yavaş kaleye yaklaşmaya çalıştık. Tam kalenin duvarının kenarına geldik ki, kalenin üzerinde devam eden çatışmaları gördük. Gözümüzün önünde bir çok asker yaralandı. Önceki akşam, ABD uçakları, Cenk Kalesi'nin üzerine çok yoğun bir bombardıman yaptılar. İçeride gördüğümüz cesetlerin büyük bir kısmı da herhalde o bombalamalardan kalan cesetlerdi. Sabah gittiğimizde yine ABD birliklerinden özel kuvvet askerleri gördük. Bize çok ters davrandılar. Hatta ABD askerlerinden bir tanesi elindeki tüfeğe mermisini sürerek bizi kovmak istedi ve çekim yapmamamızı istedi. Kuzey İttifakı'nın askerleri buradaki Taliban güçlerinin öldürüldüklerinden emin olduğu için içeri girdiler. Biz de onlarla beraber girdik. Bizden başka kimse yok içeride. Burası korku filmi gibiydi. Her tarafta yanmış cesetler vardı. Korkunç görüntülerdi. Çatışmalar devam ediyordu. Hepimiz için zor ve gerilimli bir gündü." Kameraman havada kurşunlar uçuşurken hedef olma riskine rağmen ayakta kalıp savaşı tüm çıplaklığı ile gözler önüne sermişti.
 </p>
 <p class="metin">
  Çocuklar çocukluğunu unutmuş
 </p>
 <p class="metin">
  Tüm medya mensupları günün sıcak gelişmelerini çalıştıkları kurumlara aktarırlarken, en az gün içinde gelişen olaylar kadar önemli ayrıntılara şahit oluyorlar. Mete Çubukçu'nun zorlu bir yolculukla ulaştığı Afganistan'da en çok dikkatini çeken husus, bu bölgenin sanki birkaç çağ geride kalmış olduğunu görmesi olmuş. Savaşın, acının artık burada bir yaşam biçimi olduğunu söyleyen Çubukçu "Filistin'de, Bosna'da, Kosova'da da savaşları izledim. Oradakiler herşeye rağmen çocuktu. Yıkıntılarda saklambaç oynar, tahta silahlarla oyunlar oynarlardı. Oysa Afgan çocukları çocukluklarını bile unutmuş. Gülmüyor, oynamıyorlar" diyor. İlk gittiğinde karşılaştığı manzara ile ilgili olarak gözlerine inananamadığını söyleyen Çubukçu, Afganistan hakkında ise şu değerlendirmeyi yapıyor: "İnsanlar çok yoksul, çok acı çekmişler. Bizim o insanların psikolojisini anlamamız çok zor. Belki de insanın kanını donduran şiddet görüntüleri 20 yılı aşkın süredir savaş ve açlık içindeki bir coğrafyanın sonucu. Kin ve nefret var insanlarda. Ayrıca, Afganistan'ın geleceğinin şu ankinden çok daha zor ve karmaşık olacağına inanıyorum."
 </p>
 <p class="metin">
  Afganistan coğrafyasını iyi bilen gazetecilerden Coşkun Aral da "açlık ve sefalet"e vurgu yapıyor: "Bölge insanı tam anlamı ile bir savaş toplumu olmuş. Ülke coğrafyası da çok zor. Afganistan'ı görmeden açlığın, sefaletin ne olduğunu bilmezdim. Bizim insanımız diyor ki oruç tuttum, açlığın ne olduğunu öğrendim. Hayır bu öyle bir şey değil. İnsanların, sizin iki gün aç kalsanız da yemeyeceğiniz bir kuru ekmek için nasıl saldırdıklarını gördüm. Bu denli aç kalan insanların neler yapabileceğine şahit oluyorsunuz. Aç kalmış, savaş içinde yaşayan insanlardan hukuka saygılı olmalarını beklemek çok mantıklı da değil aslında."
 </p>
 <p class="metin">
  Afganistan'da dünyanın hemen hemen her yerinden yüzlerce gazeteci, televizyoncu var. Kameraman ve foto muhabirleri en iyi görüntünün, en iyi fotoğrafın peşinde koşarken muhabirler de meslek hayatının en iyi haberlerine imza atabilmek için canla başla çalışıyorlar. Meslek aşkı birçoğuna ölümü bile unutturuyor. Bir bakıma savaş gazeteciler arasında da yaşanıyor. En iyi haber yarışında bir adım öne çıkan Türk gazetecilerden Recai Kömür ertesi gün üç gazetecinin kurşuna dizildiği bölgede dünya basınını atlatarak cephedeki Amerikan askerlerinin tek ve ilk görüntüsünü çekmeyi başardı. Tacikistan üzerinden Afganistan'a giren Kömür, herşeyden önce Afganistan coğrafyasının inanılmaz zor olduğunu, bırakın gazetecilik yapmayı, yaşamın büyük fedakarlık gerektirdiğini anlatıyor: "İnanılmaz bir coğrafya. Hiç bir düzen yok. Kim kimdir, ne yapar belli değil. Savaş artık bir yaşam biçimi olmuş. Mesela bir cephe 120 km.lik bir alanı kapsıyor. Bir tarafta İttifak askerleri, bir tarafta Taliban. Karşılıklı savaşıyorlar. Ortada eşeğine binmiş bir Afganlı kurşunlara aldırmadan evine su götürüyor. Aslında yaşamın da, ölümün de bir anlamı yok bu coğrafyada." Recai Kömür başarısında Türk ve Müslüman olmasının büyük faydası olduğunu söylüyor: "Kuzey İttifakı içerisinde ağırlıklı olarak Özbekler vardı. Türk olmam ve Özbek komutanlardan Amir Latif'le kurduğum dostluk cephe gerisinde çalışmamı kolaylaştırdı. Mezar—ı Şerif düşmüştü ve biz cepheye gitmek istiyorduk. Ancak kimseye izin verilmiyordu. Amir Latif'i ikna edip at sırtında zorlu bir yolculukla nehri aşıp cephenin karşı bölümüne geçtim. Amerikan askerleri bizi fark etmedi ve ilk görüntüleri çektim. Seri bir şekilde geri döndüm. Ertesi gün benim fotoğraf çektiğim noktada üç gazeteci öldürüldü."
 </p>
 <p class="metin">
  Türk medyası önceleri çoğu kez sıcak çatışma bölgelerine muhabir göndermek yerine uluslararası ajanslarla yetiniyordu. Ancak son Afganistan savaşında Türk basını cephedeki yerini alarak dünyadaki diğer meslektaşlarından geri kalmadılar.
 </p>
 <p class="metin">
 </p>
 <p class="arabaslik">
  RECAİ KÖMÜR (SABAH): Afganistan, ağlamayı da unutanların ülkesi
 </p>
 <p class="metin">
  Bir ay süreyle Afganistan'daydım. Bölge herşeyden önce çok zordu. Su bulmak dert, barınmak dert, yemek dert. 15 gün aynı kıyafetle dolaşıp bir barakada on kişi kalmak zorunda kalmıştık. Bölgede bir savaş ekonomisi oluşmuş. 20 dolarlık vize olmuş 200 dolar. Kabil'e götürmek için binlerce dolar isteyen rehberler, çok kötü arabalarla günlerce süren yolculuklara ödenen yüzlerce dolar vardı. Bölge Batılı gazeteciler için çok tehlikeliydi. Çünkü her Batılının kellesi 50 bin dolar demekti. Bir gün pazar kurulan bir köyden geçerken insan portreleri çekmek için rehberimden ayrıldım. Pazarda yiyecek yok, ilaç yok ancak her çeşit silah vardı. Biraz sonra rehberim beni telaşla buldu ve 'Burada senin kellen 50 bin dolar eder. Bir daha kaybolma' dedi. Sizi öldürmek isteyen illa Taliban olmayabilir. Bence Afganistan'ın gazeteciler için en büyük zorluğu net bir cephenin olmamasıydı. Mermilerin nereden geleceği, nerelerin mayınlı olabileceği hakkında hiç bir ipucu yok. Kimseyle zıtlaşamaz ya da söylenenlere karşı çıkamazsınız çünkü Amerikan askeri bile olsa sizi görünce mermiyi namluya sürüyor. Ama herşeye rağmen gazeteciler ölümün kol gezdiği bir yerde ölümü hiç akıllarına getirmeden çalışıyorlar.
 </p>
 <p class="metin">
 </p>
 <p class="arabaslik">
  METE ÇUBUKÇU (STAR):	Kuralsız bir savaş yaşanıyor
 </p>
 <p class="metin">
  Normal şartlarda savaşın da kendine göre bir kuralı vardır. Kim dosttur, kim düşmandır bilirsiniz. Ama Afganistan'da ne cephe belli ne de kimin dost olduğu. 8 Arkadaşımızı bu yüzden kaybettik. Kurşunun kimden geleceği belli değil. Batılı olmak zaten hedef olmayı gerektiriyor. Bir de bazı insanların gazeteci kılığında olması sizi daha çok hedef tahtasına yerleştiriyor. Zaten Afganistan coğrafyası çok zor, günlerce süren zorlu yolculuklar yaptık. Zaman zaman üzerimizden mermiler uçuştu. Taliban gazetecilere taciz ateşinde bulundu sık sık. Biz Batılı gazetecilerin en büyük sıkıntısı coğrafyayı, buradaki kültürü bilmememiz oldu. Ülkeye ilk kez gelenler tabiri caizse şok oldu. Bu coğrafyaya ne kadar yabancı ve uzak olduğumuzu fark ettik. Burada Türk olmamız bazen işimize yaradı ancak bir çok yerde de dezavantaj oldu. Bazı bölgelerde dikkatimi çeken şeylerden birisi de Ruslardı. Ruslar bu kadar süre bu ülkeyi işgal ettiler ancak Rus gazeteciler elini kolunu sallayarak gezdi ki bir çoğu gazeteci bile değildi.
 </p>
 <p class="metin">
 </p>
 <p class="arabaslik">
  MEHMET DEMİRCİ (CHA): Taliban'ı da, ABD'yi de sevmiyorlar
 </p>
 <p class="metin">
  Tuhaftır dünyanın değişik yerlerinden gelen medya mensupları çatışmalarda ve sokak gösterilerinde hep uzak kalmayı tercih ettiler. Oysa Türk gazeteciler çatışmaların hep göbeğinde oldu. Hatta yabancı meslektaşlarımıza karşı "Bu da eylem mi? Siz İstanbul'da bir eyleme katılsaydınız görürdünüz" diye espri konusu bile oluyordu. Bizim tek dezavantajımız araştırma yönümüzün zayıf olmasıydı. Mesela eylemlerin birinde fotoğrafı çekilen bir Pakistanlı bayan için bizim arkadaşlar hemen yorum yapıp "Bu bir hayat kadınıdır" diye etiketi yapıştırmışlardı. Fakat fotoğrafı satın almak isteyen Avrupalı bir gazeteci bu yorumu kabul etmeden ertesi gün aynı kadını bulup kadının hayat kadını olup olmadığını teyit etti ve fotoğrafı sonra servise koydu. Bazen yabancı bir ülkede olduğumuzu unutup gazetecilik yapacağız diye kuralları tanımamamız gibi durumlar da yaşanıyordu. Afganistan sınırına 30 km 'lik bir mesafede anons yapan arkadaşın "İşte Taliban sınırı" demesi ya da 30 yıldır Pakistan'da yaşayan bir Afganistanlının sanki savaştan yeni kaçıp gelmiş gibi lanse edilmesi ise bizim klasik hastalığımızın orada da ortaya çıkmasıydı. Benim zihnimde yer eden en önemli şey ise Afgan halkının sefaletiydi. O insanlar sanki dünyaya sefalet için gelmişler. Afganlılar adına yapabileceğim tespit ise şu; Afgan halkı Talibanı sevmiyor ama Amerika'yı daha fazla sevmiyor.
 </p>
 <p class="metin">
 </p>
 <p class="arabaslik">
  COŞKUN ARAL (HABERCİ): Açlık nedir orada öğrendim
 </p>
 <p class="metin">
  Afganistan coğrafyasında çalışmak başlıbaşına problemdi. Ülkeye girebilmek büyük bir sıkıntı. Pakistan üzerinden ülkeye giremeyince Tacikistan'a gittim. Oradan karayolu ile çok zorlu bir yolculukla Penşir vadisine ulaştık. Kabil'e 13 km kadar yaklaştık ancak dönmek zorunda kaldım. Açıkça söylemek gerekirse dönüşümüzün tek nedeni savaş ekonomisine dayanıyordu. Batılı meslektaşlarımız çok büyük paralarla bölgeye gelmişlerdi. Normal şartlarda 50 dolar olan bir hizmet 500 dolara kadar çıkıyordu. Ahır gibi bir yerde, tek odalı kerpiç, suyun olmadığı bir odaya 5 yıldızlı otel parası verip kaldık. Doğru düzgün İngilizce bilmeyen bir rehbere günlüğüne 100 dolar ödedik ki bu dünyanın hiç bir bölgesinde karşılaşmadığımız bir şey. Zaten coğrafya çok zor. 5 bin metreden yüksektesiniz. Kilometrelerce yol yürüyorsunuz. Attığınız bir adım sonrası mayın olabilir ya da herhangi bir yerden gelen kurşunla hayatınızı kaybedebilirsiniz. Bazen 2 dakikalık bir haberin ya da bir fotoğrafın bedeli hayatınız olabiliyor.
 </p>
 <br/>
 <center>
  <a class="anaorta" href="http://web.archive.org/web/20020415201810/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/366/haberler/7.htm), [web.archive.org (arşiv bağlantısı)](http://web.archive.org/web/20020415201810/http://www.aksiyon.com.tr:80/2001/366/haberler/7.htm)
