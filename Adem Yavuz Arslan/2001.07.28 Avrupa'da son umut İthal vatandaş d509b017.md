# Avrupa’da son umut: İthal vatandaş

*Adem Yavuz Arslan 2001.07.28*

<div>
 <p class="spot">
  Nüfusunu artıramayan Avrupa, çözümü vatandaş ithal etmekte buldu. Sadece Almanya, sosyal dengesini koruyabilmek için her yıl 500 bin göçmen almak zorunda kalınca yeni göçmen projeleri geliştiriyor. Onu İspanya ve Fransa takip ediyor. Hatta komşumuz Yunanistan bile yetişmiş beyinlere ihtiyacı olduğunu açıkladı. Genç nüfusu ile Türkiye AB'nin göçmen ihtiyacına cevap verebilecek en avantajlı ülke
 </p>
 <p class="metin">
 </p>
 <img border="0" src="/web/20020429224158im_/http://www.aksiyon.com.tr/2001/347/resimler/ithal.jpg"/>
 <p class="metin">
  Genişleme sürecinde olan Avrupa Birliği'nin gündeminde son dönemde 'göçmenlik' önemli bir yer tutuyor. Ancak öncekilerden biraz farklı. Göçmenlik konusunun Avrupa Birliği ülkelerinin gündemindeki yeri bu kez  'Avrupa'ya akın eden göçmenleri nasıl durdurabiliriz' türünden değil. Aksine 'Nasıl göçmen getirebiliriz' şeklinde.  Avrupa Birliği geçtiğimiz günlerde bir raporla nüfus azalmasına çareyi gösterdi: Göç almak.  Avrupa Birliği'nin içişleri ve adaletten sorumlu komiseri Antonio Vitorino öncülüğünde hazırlanan rapora göre AB ülkeleri ciddi anlamda nüfus azalması sorunu  ile karşı karşıya ve birliğin sosyal düzeninin muhafazası için göç almak zorunlu. En büyük sıkıntının çekildiği Almanya'da da benzeri çalışmalar yapılıyor. Alman Sosyal Demokrat Partili İçişleri Bakanı Otto Schily tarafından oluşturulan Bağımsız Göç Komisyonu'nca hazırlanan rapora göre bu ülkede 30 yıldır nüfus artış hızı geriye doğru gidiyor. Eğer Almanya ithal vatandaş bulamazsa önümüzdeki 50 yıl içerisinde çalışan sayısı 41 milyondan 26 milyona düşecek ve ekonomik düzen olumsuz etkilenecek. Federal Alman Sanayi Birliği de, her yıl  özellikle teknik konularda yetişmiş beyinlerin de aralarında bulunduğu 500 bin göçmenin ülkeye getirilmemesi durumunda çok ciddi sıkıntılarla karşı karşıya kalınacağı uyarısında bulundu.
 </p>
 <p class="arabaslik">
  En avantajlı ülke Türkiye
 </p>
 <p class="metin">
  Yaşadığı ekonomik ve siyasi krizler yüzünden Avrupa Birliği'nin kısa ve orta dönemli genişleme planlarının dışında bırakılsa da, hem  AB ile arasındaki sözleşmeler gereği hem de mantıken göçmen ihtiyacına karşılık verebilecek en uygun ülke Türkiye. Türkiye'nin nüfusu, AB'ye aday ülkelerden nufusu en kalabalık olan Polonya'nın bile 2 katı. Aslında Türkiye'nin tek avantajı kalabalık nüfusu değil. Resmen olmasa bile fiiliyatta Türkiye bir Avrupa Birliği ülkesi. Çünkü halen Avrupa Birliği sınırları içinde 3.5 milyon Türk yaşıyor. Bunlardan 1.9 milyonu sadece Almanya'da (bu rakama Alman vatandaşlığına geçen 500 bin Türk dahil değil) ve buradaki Türklerin 80 bin 600'ü işveren pozisyonunda. Bu işverenlerin yıllık yatırımı tam olarak 13.6 milyar mark.  Yıllık toplam ciroları  68.1 milyar marka ulaşan Avrupa'daki Türk girişimciler, farklı uluslardan 419 bin kişiye iş imkanı sağlıyor.  Önümüzdeki dönemde Avrupa Birliği'nin göçmen ihtiyacını karşılama noktasında Türkiye'nin bir başka avantajı da nüfus artış hızının AB ülkelerinin ihtiyacı olan göçmen oranı ile aynı olması.
 </p>
 <p class="arabaslik">
  'İnsanların gitme özgürlüğü olmalı'
 </p>
 <p class="metin">
  Almanya başta olmak üzere Avrupa Birliği ülkelerinin açıkladıkları göçmenlik raporunun Türkiye için çok büyük bir avantaj olduğunu söyleyen Almanya'daki Türkiye Araştırmaları Merkezi Direktörü Prof. Dr. Faruk Şen "Almanya başta olmak üzere tüm Avrupa'da ciddi anlamda yetişmiş beyin gücüne ihtiyaç var. Nüfus artışı eksiye doğru gidiyor, özellikle teknik konularda yetişmiş personel açığı sürekli artıyor.  Genç ve yetişmiş nüfusu yüksek olan Türkiye için önemli bir fırsat doğdu. Bu durum, halen 3.5 milyon insanımızın yaşadığı Avrupa'da ağırlığımızın artmasına imkan tanır" diyor.  AB'nin göçmen açığını öncelikli olarak 12 aday ülkeden karşılamayı düşündüğünü söyleyen Prof. Şen "Göçmen almak Avrupa için artık kaçınılmaz bir durum. Mesela  İspanya'nın şu andaki göçmen ihtiyacı 1 milyon 200 bin. Komşumuz Yunanistan'ın bile kalifiye iş gücüne ihtiyacı var. 2002'de kesinleşecek göçmen yasasının ilk aşamasında  oturma izni sınırı bulunmadan 20 bin kişi, 5 yıllık oturma izniyle 20 bin kişi ve meslek eğitimi alacak 16-21 yaş arasındaki 10 bin kişi kabul edilecek. Öncelik de bilgisayar, elektronik ve makina mühendisliklerinde olacak" şeklinde konu hakkında bilgi veriyor. Kriz ve siyasi tartışmalar yüzünden Türkiye'nin önünü görememesinden şikayet eden Prof. Şen'e göre Türk hükümeti, 1963 Ankara Anlaşması'ndan doğan serbest dolaşım hakkını bir an önce talep etmeli. Gerek Çalışma ve Sosyal Güvenlik Bakanlığı, gerekse Dışişleri Bakanlığı'nca adımların atılması ve konunun gündeme getirilmesi gerektiğini vurgulayan Şen "Serbest dolaşım hakkı elde edilmesi durumunda isteyen herkesin, istediği bir ülkeye giderek, 90 gün içinde iş ve ev bulması durumunda o ülkede kalabilme hakkı var. Bu Türkiye açısından çok  önemli" diyor.
 </p>
 <p class="metin">
  Açıklanan göç raporuna göre Avrupa Birliği ülkeleri öncelikli  olarak yetişmiş kalifiye elemanları ve özellikle teknik konulardaki uzmanları kabul edecek. Peki bu durum Türkiye'nin yetişmiş beyin gücünü Avrupa'ya kaptırmasına neden olmayacak mı? Bu soruyu yönelttiğimiz Prof. Faruk Şen "Bu konuda çok duygusal olmamak gerek. Yetişmiş beyin gücünün Avrupa'da iş bulup oraya yerleşmesi uzun vadede Türkiye'nin de işine gelir. Ayrıca yetişmiş insan gücü bu ülkede iş bulamıyor, hayatını idame ettiremiyorsa, gelecekten endişe ediyor hale gelmişse o insanları bu ülkede tutmaya çalışmak haksızlık olur. Ülkenin yetişmiş beyin gücünün davul zurna eşliğinde gitmesine tabii ki sevinmiyoruz. Ama üzülemiyoruz da, çünkü yetişmiş insanlarımızın taleplerine bu ülke cevap veremiyor." şeklinde cevap veriyor.
 </p>
 <p class="metin">
  Bir tarafta yetişmiş insana ihtiyaç duyan, onlara her türlü imkanı sağlayan Avrupa Birliği ülkeleri, öbür tarafta sürekli krizlerle, siyasi çalkantılarla yetişmiş beyin gücüne yaşam hakkı tanımayan Türkiye. Tercih sizin. Eğer bu ülkede kendinize haksızlık edildiğini, bilgi birikiminize karşılık işsiz kaldığınızı ya da yeterli ücret alamadığınızı düşünüyorsanız en yakın Alman Konsolosluğu'na uğrayın. Birileri size fena halde ihtiyaç duyuyor olabilir.
 </p>
 <br/>
 <center>
  <a class="anaorta" href="http://web.archive.org/web/20020429224158/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/347/haberler/7.htm), [web.archive.org (arşiv bağlantısı)](http://web.archive.org/web/20020429224158/http://www.aksiyon.com.tr:80/2001/347/haberler/7.htm)
