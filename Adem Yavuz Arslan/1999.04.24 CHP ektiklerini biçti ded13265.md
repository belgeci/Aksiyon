# CHP "ektiklerini" biçti

*Adem Yavuz Arslan 1999.04.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tarih 18 Nisan 1999. Akşam saatleri... CHP Genel Merkezi'nde buz gibi bir hava esiyor. Yüzler gülmüyor, sinirler gergin.
  </font>
 </div>
 <div id="newsText">
  <font class="detail-text">
   Partililer kamuoyuna açıklanmaya başlayan ilk sonuçlardan itibaren şok yaşamaya başlıyorlar. DSP rüzgarı yakalamış önde giderken her kesimi şaşırtan MHP ikinci parti olarak gözüküyor.
   <br/>
   <br/>
   Ama CHP Genel Merkezi'nde birinci ya da ikinci olanlardan çok kendi durumları tartışılıyordu: Baraja takılmışlardı. Seçim sonuçlarının belirginleşmesiyle birlikte CHP parti merkezindeki ölüm sessizliği ve şaşkınlık, merkeze karşı öfkeye dönüştü. Yerel seçimlerle birlikte genel seçimlerin yapılması sebebiyle uzun süren sayımların sonuçları ancak çarşamba günü netleşebildi ve bu sonuçlarla birlikte CHP karıştı. Parti merkezlerinde öfke artarken CHP Beşiktaş eski Başkanı Mustafa Tosun sandık başında kalp krizi geçiriyordu.
   <br/>
   <br/>
   Önce CHP'nin yoğun eleştirilerine maruz kalan lideri Deniz Baykal'ın başkanlığı bırakacağı söylendi. Ancak Baykal,'Ortada istifayı gerektirecek bir şey yok' açıklamasını yaparak koltuğuna oturmayı sürdüreceğini açıklamıştı. Yoğun baskı sonunda Baykal, 7 yıldır sürdürdüğü görevinden istifa etti. Şimdi tüzük gereği 45 gün içinde yapılacak kurultayla yeni genel başkan tespit edilecek.
   <br/>
   <br/>
   Peki ne olmuştu da 'Atatürk'ün partisi' olarak kabul edilen ve 'rejimin teminatı' olarak adlandırılan Cumhuriyet Halk Partisi barajı bile aşamıyor ve parlamentoya giremiyordu. CHP'nin sürekli güç kaybetmesinin nedeni neydi? Şimdi herkes bu sorunun cevabını arıyor. Aslında CHP karşı karşıya kaldığı bu durumun sinyallerini barajı yüzde 10.7 ile zar zor aşıp Meclis'e 49 milletvekilini yerleştirdiği 1994 seçimlerinde vermişti. Türkiye'nin en köklü partisine seçmeni uyarısını yapmıştı, ancak CHP bu uyarıları anlayamadı ya da anlamamazlıktan geldi. Bu arada 74 yaşında olmasına rağmen partisini tekrar ayağa kaldıran Ecevit rüzgarını ve marjinal solda yer alan partilerin kendinden oy götürdüğünü de farkedemedi.
   <br/>
   <br/>
   CHP ile ilgili yapılan değerlendirmelerde dikkat çeken bir başka husus da, eleştirilerin Genel Merkez'de odaklanması. Gerek parti içerisindeki isimler gerekse solu yakından tanıyan yazarlar CHP'deki düşüşün merkez yönetiminden kaynaklandığı yönünde birleştiler. Çünkü, CHP genel seçimlerde yüzde 8.40'la baraja takılırken yerel seçimlerde yüzde 14 oy alıyordu. Bu oranla 876 ilçeden 130'unun, 80 ilden de 8'inin belediye başkanlığını kazanıyordu. Demek ki sorun CHP Genel Merkezi ve genel başkandaydı.
   <br/>
   <br/>
   CHP'de hesaplaşma dönemi
   <br/>
   <br/>
   Seçim sonuçları ve ağır yenilginin boyutu ortaya çıktıkça hesaplaşmalar da beraberinde geldi. Atatürk'ün kurduğu ve siyasal rejimin teminatı olarak görülen CHP'nin yaşadığı bu ağır yenilginin ardından partide ve partiye oy veren kitlelerde ciddi bir hesaplaşma ve özeleştiri dönemi yaşanıyor şimdi. Fatura parti başkanı olarak katıldığı seçimlerde hiç bir başarı gösteremeyen Deniz Baykal'a kesiliyordu. Baykal'ın, 1987'de yüzde 24.8 olan oyları 1991 'de yüzde 20.8'e düşünce o zamanki SHP lideri Erdal İnönü'yü istifaya çağırmasına atıfta bulunan bazı partililer kendisini açıktan hedef aldı. Partinin yetkili kurulları sessizliğini korurken parti içi muhalefet hemen ikinci gün ayaklanma başlattı. Hasan Fehmi Güneş'in başını çektiği ve Fikri Sağlar, Ercan Karakaş ve Etem Cankurtaran gibi isimlerin ağırlığını oluşturduğu muhalefet kanadı Deniz Baykal'ın istifasında direttiler. Gerek partiden gerekse kamuoyundan gelen baskılar ilk önceleri istifa etmemekte direten Baykal'a istifadan başka çözüm bırakmadı. CHP'nin MKYK toplantısı devam ederken parti içindeki muhalif kanadın temsilcilerinden İstanbul eski Milletvekili Ercan Karakaş partinin kurtarıcıya değil yeniden yapılanmaya ihtiyaç duyduğunu söyleyerek genel başkanlığa aday olduğunu açıkladı.
   <br/>
   <br/>
   CHP ile ilgili tartışmalar sadece parti içinde yapılmıyor. Toplumun ve aydınların büyük bir kısmı CHP deki bu düşüşü tartışıyor. Rejimin en eski partisi olan CHP'nin düşüşü ile ilgili olarak bazı siyasiler, 'Sisteme, sistem dışı güçlerin müdahalesi için çanak tuttular, halk da onları cezalandırdı' yorumlarında bulunuyor. Parti ile ilgili eleştirilerin ortak noktaları ise CHP'nin, "ideolojiden yoksun, kimlik sorunları olan, hırçın politikalar üreten, parti içi hizipçiliğin had safhaya çıktığı, her türlü eleştiriye kulak tıkanan, çözüm üreten değil sorun çıkartan bir parti" izlenimi verdiği yönünde.
   <br/>
   <br/>
   "Neden kaybettik?"
   <br/>
   <br/>
   CHP eski milletvekillerinden Süleyman Genç ise partinin önündeki en büyük engelin kendi yöneticileri olduğunu söylüyor: "Kaybettik ama önemli olan neden kaybettiğimizin tespiti. Öncelikle toplumun genel yapısı çok iyi analiz edilmeli. Bizim kafamızdan geçen düşünceleri topluma kabul ettirmek yerine onların istemlerini şekillendirip çağdaş bir sol anlayış içinde sunmak gerekli."
   <br/>
   <br/>
   Muhalif kanadın önemli isimlerinden Fikri Sağlar da, Deniz Baykal'ın istifası ve kurultaya gidilmesi için görüş belirtenlerden. Yine muhalif kanatta yer alan ve SHP kökenlilerden Etem Cankurtaran da "CHP'siz bir parlamento, CHP'siz bir siyaset düşünemiyorum. CHP'nin barajın altında kalmasının bir değil bir çok nedeni var. Partinin tüm organları ile birlikte kafa yorması gerekli. Ama şu anda barajın altında kalmamızın tek nedeni Baykal. Bu tartışmasız bir durum. CHP olmadan rejim olmaz denilebilir, çünkü CHP geçen dönemde de olduğu gibi zor dönemlerde fedakarlık yaparak hükümeti dışarıdan desteklemiştir" şeklinde konuşuyor.
   <br/>
   <br/>
   CHP'deki yanlışların farkında olan ve 1995 seçimlerinden önce de parti yönetimine ciddi eleştirilerde bulunarak hem genel sekreterlikten hem de partiden istifa eden Ertuğrul Günay, CHP'deki düşüşün 1991'de başladığını söylüyor. Partinin topluma ve kendi tabanına kendini anlatamadığını söyleyen Günay, "DYP ile yapılan koalisyondaki başarısızlık ve SHP ile yapılan ilkesiz birleşme de partiye ciddi zarar verdi. Atatürk'ün partisi olarak ortaya çıkan bir parti, ulusal bütünlük kaygısının bu kadar üst düzeyde yaşandığı toplumda tam tersi uygulamalar yaptı. Laiklik, milliyetçilik ve ulusal bütünlük konularında bazı yanlışlar yapıldı. Partinin her anlamda yeniden yapılanması gerekli" şeklinde konuşuyor. Partinin sadece Baykal'dan ibaret olmadığını, her ne şekilde olursa olsun partinin ciddi bir muhasebe yapması gerektiğini savunan Günay, " Ben 1994'te bu yanlışları işaret ederek hem sekreterlikten hem de partiden istifa ettim. CHP, söylemlerini yeniden gözden geçirmeli. Bence bu aşamadan sonra CHP ve DSP oturup yanlışları gözden geçirip ortak politika yapmalı" diyor.
   <br/>
   <br/>
   Evet, CHP en azından bir dönem Meclis dışı muhalefet yapmak zorunda. Meclis dışı bir muhalefet partisi olarak MHP'nin yaptığı çıkış dikkate alındığında, CHP'nin de bir dahaki seçimlerde daha güçlü olarak dönmesi mümkün. Ancak, mevcut lider, kadro ve yapılanma ile değil; politika ve tercihler olarak yenilenmiş bir parti olarak. Aksi halde CHP yüzde 5'lerin bile altına düşecektir.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2D414A0FFE1FFEC2A53B6EFF306A8E97?newsId=4986), [web.archive.org (arşiv bağlantısı)](http://web.archive.org/web/20120403182125/http://www.aksiyon.com.tr:80/aksiyon/newsDetail_getNewsById.action;jsessionid=2D414A0FFE1FFEC2A53B6EFF306A8E97?newsId=4986)
