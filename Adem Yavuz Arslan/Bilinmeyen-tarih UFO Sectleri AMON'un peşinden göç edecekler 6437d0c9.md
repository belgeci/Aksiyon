# UFO Sectleri AMON’un peşinden göç edecekler

*Adem Yavuz Arslan Bilinmeyen-tarih*

<div>
 <p>
  <font>
   2013’te kıyametin kopacağına ve kendilerinin Atlanta Medeniyeti’ni tekrar kuracaklarına inanıyorlar. Adana merkezli tarikat içerisinde profesörden öğretmene, mühendisten ev kadınına kadar toplumun çeşitli kesimlerinden kişiler var. Liderleri Cenap Başman, peygamberlerin de kendi  enkarnesi olduğunu, ancak kendisiyle birlikte olanların kurtulacağını yayıyor Yani Başman’a iman etmeyen Müslüman ve  Hristiyanlar da kurtulamayacak(!)
   <br/>
   <br/>
   5 Kasım 1997. İstanbul’daki Yeşilköy Karakolu’nda alışılmadık bir hareketlilik var. Polisler, kendileri için bile gayet ilginç bir zabıt tutuyor: 25 yaşındaki Mete Sinan Erzincanlı, önce anneannesi Meziyet Ardal’ı “uzaylıların işbirlikçisi olduğu” için bıçaklayıp öldürdü. Ardından 8 yaşındaki kardeşini sırtına alıp üçüncü kattaki evlerinin camından atladı. Erzincanlı’nın göğsündeki İngilizce “Uzaydan gelen adam” dövmesi dikkat çekti ve olay basına “Aklını uzaylılarla bozmuş genç” olarak yansıdı. Sinan Erzincanlı, İ.Ü. Yabancı Diller Yüksekokulu Fransızca Bölümü öğrencisiydi. Polisteki kayıtlarına göre o akşam eve geldiğinde tuhaf davranışlar sergiledi, kolundaki saatinin ışığıyla gökyüzüne sinyaller gönderdi, ‘Saat 12’de uzaylılar gelip bizi alacaklar’ dedi. Kardeşlerini odaya kapatıp anneannesini uzaylıların işbirlikçisi olduğu gerekçesi ile öldürüp bağırsaklarını çıkarttı. Sonra da küçük kardeşini alarak pencereden aşağı atladı.
   <br>
    <br>
     Türkiye’de çok nadir olarak görülen bu tip intihar ve cinnet olayları dünyanın çeşitli bölgelerinde, özellikle son yıllarda sıklıkla yaşanıyor. Bunlardan en bilineni Amerika’nın California eyaletinin Rancho Santa Fe kentinde 1999 yılında meydana gelen 39 gencin toplu intiharıydı. Kendilerine “Cennetin Kapısı” adını veren sect’in lideri Marshall Applewhite’ın da aralarında bulunduğu 39 genç, “Hale Bopp kuyruklu yıldızının arkasında bulunduğuna inandıkları UFO aracılığıyla kozmik cennete ulaşmak” için topluca intihar etmişti. “Cennetin Kapısı” tarikatının internet sitesinde yer alan ve Türkiye’de bulunan tarikatların da seslendirdiği “dünya uygarlığı ve insanın bir üst dereceye çıkmasına yardımcı olmak” söylemi intiharın nedenini açıklıyordu. Bu toplu intiharlardan en büyüğü şüphesiz 1978’de, 914 kişinin Amerikalı paranoyak söylevci Jim Jones’un peşine takılarak ‘zehirli bir kutsal içecek’le canlarına kıymasıydı. Söz dinlemeyip kutsal içeceği içmeyenlerin vurularak ‘cennete gönderildiği’ olay tarihin gördüğü en büyük paranoyak eylemdi. Değişik zamanlarda, değişik ülkelerde meydana gelen bu tip toplu ‘cennete göç’ olaylarında son 25 yılda 1135 kurban verildi.
     <br>
      <br>
       Neden ‘cennete göç’?
       <br>
        <br>
         Peki ama ne oluyordu bu insanlara? Müzik profesörü olan Marshall Applewhite’ın peşinde tamamı iyi eğitimli gençler intihar ediyor, söylevci Jim Jones’un peşinden yüzlerce kişi kutsal bir içecekle hayata gözlerini yumuyordu? Türkiye’de 75 yaşında bir ev kadını kendini ‘Peygamber’, kitabını da “Son Kitap” ilan ediyor, bir eczacı 2013'te kıyametin kopacağını ve kendisiyle birlikte olanların kurtulacağını söylüyor, üniversite öğrencisi, anneannesinin bağırsaklarını deşip kardeşiyle intihar ediyor. Kariyerleri, eğitimleri ve gelirleri üst düzey binlerce kişi farklı bir dilden konuşan, benzer söylemlere sahip ‘seçilmiş kişilerin’ peşinden gidiyorlar. Kim bunlar? Kendi içinde çelişmeyen, tüm kutsal kitaplardan pasajlar içeren, insanlığın açıklamakta zorlandığı konuları teknolojik terimlerle ele alan bu kitaplar nereden çıkıyor? Bu kişiler şarlatan mı yoksa tüm kutsal metinleri yıkıp bir ‘dünya dini’ oluşturmayı hedefleyen uluslararası bir komplonun parçası mı? Bu insanların peşinden sürüklenenler, benzer tarikatlar gibi günün birinde toplu olarak  ‘cennete göç etmek’ isteyebilirler mi? Bu tarikatlarda kullanılan lisanı en basit hale çevirip kıyamet tarihi verseniz, Ufolar aracılığı ile “kozmik cennete” gitmeyi vadetseniz, bu “sırrı” ifşa ettiğiniz herhangi biri sizin en basit tabirle ‘delirdiğinizi’ söyler. Ancak bu tip örgütlenmelerin temeline inip söylemlerin karşılığını bulduğunuz zaman taşlar yerine oturuyor. Bütün bu ve benzeri sorulara cevap bulmak ya da kısaca “UFO tarikatları” olarak adlandırılan bu yapılanmaları anlamak için öncelikle spiritüalizm (ruhçuluk) ve reenkarnasyon mevzularını anlamak gerekiyor. Çünkü gerek Türkiye’de, gerekse de dünyadaki bu ve benzeri tarikatların temellerinde reenkarnasyon ve spiritüel bilgiler var.
         <br/>
         <br/>
         Türkiye’de spiritüalizm
         <br/>
         <br/>
         Avrupa ve Amerika’da çok güçlü olan ve hatta kendi kilisesini kuran spiritüalizmin Türkiye’deki başlangıcı 1950’li yıllara, Dr. Bedri Ruhselman’a kadar uzanır. 1898’de İstanbul’da doğan Dr. Bedri Ruhselman üniversite eğitimi için bulunduğu Prag’da metapsişik ilimlerle ilgilenir. Daha sonra da sadece tek baskı yapılmasını vasiyet ettiği üç ciltlik “Ruh ve Kainat” isimli kitabını yazar. Kitaptaki bilgiler, kendini üstad olarak tanıtan “büyük bedensiz varlık” ile aralarında geçen celselerden oluşmuştur. Ruhselman ‘Üstad’ dışında “ Kadri”, “ Molla Mustafa” gibi isimlerle kendilerini tanıtan daha başka varlıklarca da bilgilendirilir. Daha sonra Bilgiyi Yayma Vakfı olan, ardından da “Ruh ve Madde” adı altında örgütlenen dernek uzun süre topluma açık konferanslarla Türkiye’de ruhçuluk ve reenkarnasyon konusunun geniş kitlelelere ulaşmasına yol açtı. Reenkarnasyon inancının sıklıkla işlendiği toplantılar sadece ruhla sınırlı kalmadı. Popüler bilim konularında yaygın olarak konferanslar verildi. Ruhselman’ın ardından arkadaşı ve öğrencisi olan Dr. Refet Kayserilioğlu bu çalışmaları sürdürdü. Kayserilioğlu, 5 Ekim 1964’te Beyti Dost adında bedensiz bir varlıkla karşılaştığını ve hocası gibi kendisinin de ilahi bir misyonla görevlendirildiğini iddia etti. Onun misyonu da “ Doğru Yaşama Bilgileri” isimli tebliğlerine dayanmaktadır. Kayserilioğlu’nun çıkış noktasını oluşturan olay ise şöyle olmuştur: 5 Ekim 1964 tarihinde bir hastasının hipnoz seansları sırasında ilginç bir olay gerçekleşir. Kendisini “Beyti Dost” olarak tanıtan bedensiz bir varlık, hasta Özcan Nardemir’in bedenini mikrofon gibi kullanmıştır. Birtakım sorular yönelten Kayserilioğlu çok büyük bir varlıkla karşı karşıya olduğunu görür ve kendisini artık ona hizmete adayacağını açıklar. “Beyti Dost” insanların ruhsal tekamülünün nasıl gerçekleşebileceğinin yollarını göstermek isteyen bir varlık olarak tanıtılır. Bu bilgileri reenkarnasyon medyumu vasıtası ile vermiştir. Onun bu bilgileri düzgün bir Türkçe ile aktardığı ve ayrıcı zor konular hakkındaki bilgisi, özellikle de dinlerin muhtevalarına olan aşinalığı ile dikkat çektiği anlatılır.
         <br/>
         <br/>
         Yeni kitap, yeni peygamber (!)
         <br/>
         <br/>
         Beyti Dost hareketinden sonra gündeme gelen bir başka hareket de Bülent Çorak ve Bilgi Kitabı oldu. Gazetelere yansıyan şekliyle “Mevlânâcılar” olarak bilinen, bazılarına göre de Türkiye’nin en yaygın “ new age” dini. Liderlerine UFO’lar aracılığıyla fasikül fasikül yazdırıldığı iddia edilen 621 sayfalık bir kitapları var. Yıllardır uzaydan “mesaj” aldığını iddia ediyorlar. Bilgi Kitabı’na göre asıl adı “Mevlânâ,” şecere zincirinin bir ucu “Atlantis”e, bir ucu “Amon”a, bir ucu da “Zeus mabetleri”ne kadar uzanıyor. İnananlarının sayısı ile ilgili net bir rakam yok. Türkiye’nin önemli tüm illerinde ve Almanya, İngiltere, ABD, Avustralya’da örgütlüler. Türkiye’nin hassasiyetlerini dikkate alarak politik bir çizgi takip ediyorlar. Hem İslamiyeti hem de Kemalizmi kendilerinde birleştirerek mecburi istikamet olarak ortaya çıkıyorlar. “Mustafa Kemal’in kurduğu laik Türkiye’nin, kıyamet aşamasındaki dünyaya ışık tutacağına” inanıyorlar. Bilgi Kitabı’nın hareketin kurucusu olan ve kendini Mevlânâ Celaleddin Rumi’nin enkarnesi olarak gören Vedia Bülent Çorak’a, ‘rab kanalı alfa merkezi’ne bağlı olarak yazdırıldığı iddia ediliyor. Böylece hem Bülent Çorak’ın vahiy alan bir peygamber olduğu, hem de Bilgi Kitabı’nın kutsal bir hüviyeti haiz vahiy kitabı olduğu ima ediliyor. Eserin genel söylemlerinden anlaşıldığı kadarıyla vahiy, ilham ve Tanrı gibi dini kavramların yerine  matematik, astronomi ve fizik gibi pozitif bilimlerin kavramları konulmakta ve böylece modern çağa hitap eden yeni bir din ortaya koyma çabası içinde olunduğu görülmekte.
         <br/>
         <br/>
         Bilgi Kitabı kendini, tüm dini kitapları birleştiren, hakikati açıklayan, altın çağ’a çağıran, dünya boyutunun bilmediği boyutlardan bilgi transferi gerçekleştiren ‘konsey’in özel kanalına bağlı tüm göksel kitapların muhtevasına sahip bir kitap iddiasıyla takdim eder. Bilgi aldığı kanalı ise alfa kanalı, merkezi sistem, yüce meclis, evrensel birleşim konseyi, merkez üssü merkeze bağlı ufo gruplarıdır. Amaç ise dinsel ve evrensel birleşim şeklinde açıklanır. Bilgi Kitabı’nda Kur’an—ı Kerim’in 1999 yılına kadar geçerli olduğu, 2000 yılından itibaren başlamış olan dördüncü dönemin kitabının Bilgi Kitabı olduğu söylenmekte ve bu kitabın “bugüne kadar gönderilmiş tüm kutsal kitapların içeriğini haiz ve onları birleştiren bir kitap” olduğu ileri sürülüyor.Yani kendi yazdığı fasiküllere Kur’an’ın özelliklerini yakıştırıyor.Toplantıya katılanlara Çorak’ın fasikülleri  elle yazdırılarak çoğaltılmakta. Üstelik hem “bilincin otomatikman kilitlenmemesi” için şüpheden uzak durup hem de “bilinç seviyesi ölçümü”yle “açılan kapılar”dan geçebilmek için “Kitaba Özel olarak konulan Çelişkiler ve bazı ters Bilgiler”i atlamadan!
         <br/>
         <br/>
         Dünya Kardeşlik Birliği (DKB) adı verilen örgütlenmeye rağbet edenlerin çoğunluğu, çeşitli kişisel, toplumsal ya da ailevi sorunlarına çözüm arayışında olanlar. Ancak Bilgi Kitabı’nın ne söylediğini, ne dediğini tam olarak yorumlayamayan bilinci zayıf üyelerde ‘Obsesyon’ (bir konuya, bir korkuya takılıp kalmak) olgularının ortaya çıkmasına neden oluyor. Dernek içerisindeyken kriz geçiren, psikolojik tedavi görmek zorunda kalanlar var.
         <br/>
         <br/>
         Hem Ufo’cu hem Atatürkçü
         <br/>
         <br/>
         DKB’nin güçlenmesinde Atatürkçülük kilit bir rol oynuyor. Bilgi Kitabı “Musa — İsa — Muhammed Mustafa — Mustafa Kemal. Bunlar direkt enkarnelerdir. Direkt Uzaylılardır ve Planetinize Plandan Sistem kurmak üzere gönderilmişlerdir” diyor (Fasikül 24, s. 216). Bir başka yerde de, belli ki dünyanın uzaylılarca ele geçirileceğinden korkan yüreklere mesajlar veriliyor: “Bizler hiç bir zaman planetinize zorla el koyarak zorba bir düzen getirecek sistem tatbikçileri değiliz. Sistem Rabbimizin Sistemidir. Siz yine kendi düzeninizi kendiniz kuracaksınız. Ancak planın öngördüğü doğrultuda (ATA’nız gibi). O yüce bir görevli ve planın öz elemanı olarak yaptığı reformik yansımalar ile Anadolu insanını kendine kazandırmıştır. Bu yüzden Atatürk Türkiyesi, büyük koruma altındadır” (Fasikül 27, s. 241). Daha pekçok mesajla dünyanın kurtuluşunda Atatürk ve Türkiye’nin önemi vurgulanıyor. Önderliğini Cenap Başman’ın yaptığı Maron Hareketi de sık sık Atatürk Türkiyesi’nin ‘vazifedar ülke’ olduğunu söylüyor.
         <br/>
         <br/>
         DKB’nin içerisinde yer almış ancak daha sonra değişik nedenlerle ayrılmış üyelerin verdiği bilgiye göre Bülent Çorak çoğuna göre bir peygamber. Çalışma ve yayılma konusunda özel bir çabaları yok. Her üye etrafındaki insanlara bilgi kitabını veriyor. Ona ihtiyacı olan, “Zamanı geldiği zaman,” ki bu kişinin tekamül düzeyine ya da kendi programına göre değişir, bir şekilde DKB’ye kendi geliyor. Katılanlara zorlama ya da yaptırım yok.
         <br/>
         <br/>
         Çalışmalar Evrensel Birleşim Merkezi Derneği ve Mevlânâ Yüce Vakfı adı altında yapılıyor. Ekonomik düzenlemeler, basın—yayın faaliyetleri, Alevi—Bektaşi dernek ve cemevleriyle ilişkiler ve uluslararası ilişkiler vakıf tarafından yürütülüyor. Görünmeyen kısımdaysa dernekle vakfın legal çatısı altında illegal çalışmalar var. Buna “18 Çalışması” deniyor. 18 kişi her salı günü ya da gecesi içlerinden birinin evinde biraraya gelip Bilgi Kitabı’nın 55 fasikülü içinden bazı sayfaları dönüşümlü olarak okuyor. Bununla kendini sayfalara vererek okurken, bir inanca kendini konsantre etmekten kaynaklanan, “aura” denen bir manyetik alan oluşturabilmek amaçlanıyor. Böylece iyilik, güzellik, kardeşlik için dünyaya pozitif bir “yansıma” oluşturulması hedefleniyor.
         <br/>
         <br/>
         Adana’daki Amon
         <br/>
         <br/>
         Bülent Çorak ve Beyti Dost, ruhçuluk akımıyla gelişip büyüyen tarikatların en bilinenleri. Bilinmeyen ve şu ana kadar medyadan uzak kalmayı başarmış bir başka spiritüel hareket var: Cenap Başman ve Maron Hareketi. Halihazırda Adana’da yaşayan Ö. Cenap Başman aslında 22 yıl eczacılık yapmış bir isim. 1984 senesi 1 Ocak tarihinden itibaren kendi deyişiyle “İçsel etkinliğinin yoğunlaşmasıyla”, “Kendinden Kendine akışa geçen bilgilerle” kitaplar yazmaya başlar. Önceleri Rabsal ve Ruhsal karakterli kitaplar yazar.. 1 Temmuz 1993 senesinden buyana teknolojik karakterli bilgilerle kitaplar yazmaya devam ediyor. Türkiye’de Aktif Varoluş 1 (RA Öğretisi 1), Aktif Varoluş 2 (RA Öğretisi 2), Uzay ve Uzaylılar Gizemi, Bu Galaksi Şeytanları (Lüsiferyan Güç Topluluğu) adlı kitapları piyasada. Başman, internette kurduğu sitelerde de makaleler yayınlıyor. Evli ve iki çocuklu. Ancak daha sonra tarikattan ayrılmalara dayanak teşkil edecek bir şekilde boşanıp 20 yaşındaki gazeteci Eylem Yiğitalp ile evlenmesi Başman’ın ‘seçilmiş kişi’ imajını zedelemiş. Sayıları konusunda net bir rakam yok. Bazılarına göre birkaç yüz kişi, bazılarına göre de sadece İstanbul’da binleri buluyorlar. Geçtiğimiz yıllarda İstanbul’da cemaat çalışmalarında bulunan, daha sonra tekrar Adana’ya dönen Başman, Pyramid Bilim Yayınları’nda kitap çalışmalarına devam ediyor. Kitaplarından edindiğimiz bilgilere göre Cenap Başman’ın ruhsal durumu şöyle; “Küçük yaşlarımda vizyonlar görür, kendimden kendime akışa geçen sesler duyardım. Gördüklerim ve duyduklarım gerçekleşerek beni ve ailemi çok şaşırtırdı. 12 yaşımda yaşadığım bir hadise ile artık kendimi kendimde bulduracak merak kodlarımın harekete geçtiğine şahit oldum. Halen varlığımdan akışa geçen bilgilerle makaleler ve kitaplar yazıyorum. Evrensel İnsanlık Keyfiyetleriyle uyumlu olan davranış motivasyonlarını takdir ve teyit etmekteyim.” Cemaat içerisinde kendi imzasıyla yaptığı yazışmalarda kendisini ‘ İmparator Bilinç”, “Amon”, “Altın Galaksi İmparatorluğu Merkez Yönetimi” gibi sıfatlarla adlandıran Başman, kendi web sitesinde şahsını “Ben Allah’a aşık ve sadık bir köleyim” diyerek tanımlıyor.
         <br/>
         <br/>
         Tarikat içerisinde yapılanma dernek çatısı altında yürütülüyor ve piramid şeklinde bir yapılanma var. “Tek ve üstün bilinç” olan Cenap Başman’a bağlı 7 kişilik bir yardımcı kadrosu var. Bu 7 kişiye bağlı olan Ankara, İstanbul, Adana ve Çanakkale gibi illerde bulunan ‘Odak Başkanları’ var. Bu ‘Odak Başkanları’nın altında o ilde bulunan yardımcıları, en altta da sempatizan üyeler yer alıyor. Tarikatta toplantılar hafta sonları, belli evlerde yapılıyor. Uzunca bir süre tarikatın İstanbul toplantıları vejetaryenliği ile ünlü bir sanatçının evinde yapıldı. Toplantıda önce 45 dakika Başman’ın eserlerinden dersler yapılıyor. Bilgiler fotokopi olarak dağıtılıyor. Karma dersten sonra spesifik konularda soru cevap bölümleri var. Tüm derslerden sonra da Atlanta lisanı dersi var. İsteyen Atlanta lisanı derslerine katılıyor. Cenap Başman’a akan bilgilerden yazılan kitaplarda ağır, anlaşılmaz ve bilinmeyen kavramlar var. Başman bu lisanla ilgili olarak “ Bu, bilginin akışı esnasında bilginin, kendi varlığından kaynaklanan bir özelliktir. Bu akışı ben kendi yeryüzü bilinç potansiyeliyle oluşturduğum düşünce boyutuyla kontrolize edemem” diyor. Ancak Başman’ın kullandığı dil o kadar ağır ve farklı terimlerden oluşuyor ki metinleri okuyan kişi bu metinleri yazanın yüksek bir kaynaktan beslendiği düşüncesine kapılıyor. Ancak eski üyelerden Joseph Erdem ve Doç. Dr. A. Bülent Baloğlu’na göre bu tür bir lisanın kullanılmasının ardında hipnoz var. Joseph Erdem toplantılara ilk kez gidenin bu lisanı duyduğu zaman önce ‘aptallaştığını’, ardından da etrafındaki kariyeri, ismi bilinen insanların etkisiyle kendisine ne denirse kabul ettiğini anlatıyor. Bu tip grupları bir arada tutabilmek için korkular ve kaygılar üretildiğini söyleyen Doç. Baloğlu “Kıyamet ve şeytan senaryolarının kurulması teslimiyeti, kendini vakfetmeyi, inanca adamayı sağlıyor” diyor.
         <br/>
         <br/>
         Başman’ın arkasından gidenlere göre  Başman peygamberler üstü birisi. Zaten bir çok yerde de Başman kendisine vahiy geldiğini söylüyor. Kendisinin her tarafta olduğunu, mutlak kudret sahibi olduğunu söylemekten çekinmiyorlar.
         <br/>
         <br/>
         Kıyamet 2011’de
         <br/>
         <br/>
         Spiritüel öğretilerde “Ara ve Ana Hasad” dönemleri denen bir kavram var. Bu yaklaşıma göre 2011’den sonra dünya yeni bir döneme girecek ve kıyamet kopacak. Cenap Başman 2011’de dünyanın yeni bir döneme gireceğini, 2013’te de kıyametin kopacağını söylüyor. Kendisinin bu dünyaya ait olmadığını, Srius’tan geldiğini, Atlanta Medeniyeti’ni tekrar kurmak için görevlendirildiğini, dolayısıyla kendisiyle beraber olanların da bu medeniyetin kurucusu olacağını söylüyor. Uzun süre Başman’ın yardımcılığını yapan Dr. Ünal Yılmaz, Başman’ın paranoya belirtileri gösterdiğini belirterek bu konuda şunları söylüyor;  “ Kendisinin sürekli olarak reenkarne olduğunu, İsa’nın, Hz. Muhammed’in, hatta Atatürk’ün kendisinin reenkarnesi olduğunu; şu anda da dünyayı kurtarmakla görevlendirildiğini söylüyor. Daha önce de 1997’de uzaylıların televizyonlara çıkacağını, 2000 yılında tüm dünyada büyük depremler olacağını söylemişti.” Srius Uzay Araştırmaları Merkezi’nden Haktan Akdoğan ise bu tip yapılanmaları ‘şarlatanlık’ olarak yorumluyor. Dünyanın pek çok bölgesinde bu ve benzeri yapılanmaların giderek yaygınlaştığına işaret eden Akdoğan “Spiritüel konuların ve özellikle Ufo olaylarının bilinmezliği insanlarda bir merak uyandırıyor. Birileri çıkıp anlaşılmaz dilden bir şeyler söyleyip farklı mesajlar ortaya koyunca peşine takılıp gidiyorlar. Bence bu tip örgütlenmelerde, örgütlenmenin başında olanlardan tutun da buralara gidip gelenlerin çoğunda ruhsal ve psikolojik birtakım sorunlar var” şeklinde konuşuyor.
         <br/>
         <br/>
         Cenap Başman ve Maron Hareketi, Adana merkezli çalışmalarını tüm büyük illerde “Evrensel Kenetlenişim Derneği” ve benzeri isimler altında yürütüyor. Derneklerde toplantılar yapılıyor, kitaplar okunuyor. Ancak aralarında ünlü sanatçıların da bulunduğu bu yapılanma ile ilgili herhangi bir haber medyada yer almıyor. Cenap Başman ve yardımcılarına yaptığımız tüm başvurular cevapsız kaldı. Başman ‘medya ile görüşmeme ’prensibi gereği basına çıkmazken müstear isimle yazdığımız ‘bağlılık’ maillerimize düzenli olarak cevap verdi. Aynı zamanda ıcq programı ile chat yapıyor. Ancak medyadan uzak durmakta ısrarlı.
         <br/>
         <br/>
         Beyti Dost, Bülent Çorak ve Cenap Başman. Tüm dünyada son yıllarda sayıları giderek artan UFO Tarikatları’nın Türkiye ayağında bulunan isimler. Bu örgütlenmelerin yanında Hint kökenli Maharishi tarikatı da giderek etkisini artırıyor. Transandantal Meditasyon adı altında dernekleşen tarikatın Türkiye temsilcilerinden Albert Baruh’a göre Maharishi öğretisi tüm insanlığın sorunlarını çözecek yegane yol ve tüm dinler Maharishi inancının alt kolları. Türkiye’de 20 bin kayıtlı üyesi olan TM ‘dünya dini’ oluşturma çalışmalarının bir parçası olarak değerlendiriliyor. Aslında bu tür yapılanmaların temelinde ruhla alâkalı konuların karmaşık ve bir o kadar da bilinmezliği yatıyor. Burada yapılması gereken olayın dini, ilmi ve ruhi boyutlarının yetkili kişilerce tüm boyutları ile anlatılması ve bilinmezliğin olabildiğince giderilmesi. Çünkü tedbir alınmaması durumunda Türkiye’de de birileri topluca ‘Cennete göç’ etmek isteyebilir.
         <br/>
         <br/>
         E—mail: a.yavuz@aksiyon.com.tr
         <br/>
         <br/>
         Dr. Ünal Yılmaz (Maron Hareketi eski yöneticilerinden):
         <br/>
         <br/>
         “Sapkın cinsellikten dolayı ayrıldım”
         <br/>
         <br/>
         Dr. Ünal Yılmaz, yıllarca Cenap Başman’la birlikte Maron Hareketi içerisinde yer almış bir isim. Başman’ı ‘çok zeki ve medyumik kanalları açık’ olarak tanımlayan Yılmaz hareketten ayrılması konusunda ise ‘Yanlışları gördük, uyardık, bizi dışladılar ” diyor.
         <br/>
         <br/>
         — Kimdir Cenap Başman ve amacı nedir?
         <br/>
         <br/>
         Kendisi Adanalı bir eczacı. Spiritüel mevzulara meraklı birisiydi. 1992 yılında beraber Ruhsal Araştırmalar Derneği adı altında çalışmalara başladık. Kendisine rüyasında Atlanta’dan mesajlar gelmeye başladığını söylüyordu. Misyonunu ise şöyle açıklıyordu; “Dünya bir geçiş dönemindedir. Bu dönemde özel görevliler vardır. Ben o özel görevlilerdenim. Biz sonsuz Atlanta Medeniyeti’nin kurulması için görevlendirilmiş kişileriz.”
         <br/>
         <br/>
         — İyi ama nasıl oluyor da bu kadar kısa sürede çevresinde destek buldu. Ben böyle bir şey söylesem Bakırköy’e kapatırlar.
         <br/>
         <br/>
         Bakın insanlarda bir arayış var. Toplumun ya da okulların verdiği bilgilerle yetinmeyen insanlar arayışa giriyorlar. Bu tip gruplarda insanlara güzel şeyler, hatta rüyalar vaad ediliyor; herkes kardeş olacak, mutlu bir dünya olacak deniyor. Pozitif şeyler söyleniyor. Bir de dinde tam anlaşılamayan konulara yeni yaklaşımlar getiriyor, teknolojik terimlerle güzel bir sunum yapıyorlar. İlk gelen, etrafındaki üniversite mezunu, titri olan insanları görünce zaten şüphe bile duymuyor. Benim söylediğim misyonu sadece yakın çevresindekilere açıyor. Dışarıdaki insanlar sevgi, kardeşlik lafları dışında bir şey duymuyorlar. Bir nokta da çok önemli. İslami kaynaklara da bakın ruh konularında netlik yoktur. Ruh, cinler, ahiret insanların kafasında bir muamma. Birisi bu konularda farklı bir şey söyleyince ilgi görüyor.
         <br/>
         <br/>
         — Pozitif şeyler vaad etmek ve iyi eğitimli üyeler bu kadar insanı toplamaya yetiyor mu?
         <br/>
         <br/>
         Üyeler arasında genellikle yüksek eğitim ve gelir seviyesindekiler var. Bir çoğu arayış içerisinde. Mutlu olmayan insanlar çoğunlukla. Cenap Bey kendisinin ilahiyatın temsilcisi olduğunu söyleyip şeytanla alâkalı teknolojik düzeyde bilgiler veriyor. Herkesi kucaklayan sevgi dolu söylemlerle gelen insanlar şeytanla korkutularak tarikata bağlanıyor.
         <br/>
         <br/>
         — Kitapları nasıl yazıyor ve kullandığı Atlanta lisanının kaynağı nedir?
         <br/>
         <br/>
         Kullandığı lisan başlı başına bir dil. Atlanta dili olarak da biliniyor. Dünyada kıyametin kopmasından sonra kullanılacak olan dil olduğunu söylüyor ve herkes bu dili öğrenmeye çalışıyor tarikat içerisinde. Ancak kitaplarda ve derslerde birbiriyle çelişen hiç bir şey yok. Hiç kimse bu kitapları kendi başına yazamaz ve uyduramaz da. Zaten çok sayıda insanı peşinden sürüklemesinin temelinde bu var. Buna ister medyumik kanallarla deyin isterseniz vahiy yoluyla deyin. Bu kitaplar kesinlikle ona yazdırılıyor.
         <br/>
         <br/>
         — Peki gelen bilgiler nasıl değerlendiriliyor?
         <br/>
         <br/>
         Cenap Başman’a gelen bilgiler yazılı olarak yardımcısı pozisyonundaki kişilere fakslanır. Onlar da Odak Başkanı pozisyonundakilere iletir. Herkes kendine bağlı kişilere iletir. Piramid yapılanma vardır. Ayrıca cumartesi ve pazar günü yapılan toplantılarda bunlar okunur.
         <br/>
         <br/>
         — Nasıl bir dil Atlanta lisanı ve kaynağı ne?
         <br/>
         <br/>
         Atlanta lisanı sembollerden oluşuyor. Öznesi, yüklemi olan ciddi ciddi bir dil. Başman’a yazdırılan bir dil bu. Bir insanın kendi başına bu dili uydurması mümkün değil.
         <br/>
         <br/>
         — Başka bir yerden alamaz mı?
         <br/>
         <br/>
         Başman medyumik kanalları açık bir insan. Belki negatif kanallardan alıyor ama sonuçta bir yerlerden bilgi akışı açık ve net.
         <br/>
         <br/>
         — Peki neden gizliler? Basınla konuşmayı kabul etmiyorlar. Toplu program yapmıyorlar.
         <br/>
         <br/>
         Tanrısal Bilinç diye bir kavram var. Başman ve hareketi “Tanrısal Bilinci” oluşturmakla görevli olduğu için çok yayılmaya ihtiyaçları yok. Zaten kendilerinin seçilmiş kişi olduğuna inanırlar. Yönetici tabakasının çok yayılması da gerekmiyor.
         <br/>
         <br/>
         —Herkes bir yakınını getiriyor. İsteyen kalıyor isteyen gidiyor. Peki ayrılanlar?
         <br/>
         <br/>
         Şeytanla ilgili teknolojik düzeyde bilgiler verip insanları kendine bağlıyor. Herkesi kucaklar havasında karşılıyorlar ancak içinde bulunduktan sonra korkutma dönemi başlıyor. Kıyamet ve ruhunu şeytana kaptırma gibi söylemlerle ‘buradan ayrılırsanız mahvolursunuz’ söylemiyle sizi korkutuyorlar. Ayrıca gruptan ayrılmaya kalkarsanız dışlanıyorsunuz. 40 yıllık arkadaşlarınız sizinle selamlaşmıyor bile.
         <br/>
         <br/>
         — Genelde dinlere, özelde de İslam’a bakışları nasıl?
         <br/>
         <br/>
         İslami bilgileri reddetmez; hatta konuşmalarında, metinlerinde argüman olarak sık sık kullanır. Hz Muhammed’in, Hz İsa’nın aynı kişi olduğunu, kendisinin de İslam peygamberinin reenkarnesi olduğunu söyler.
         <br/>
         <br/>
         — Siz yıllarca yönetici pozisyonunda bulundunuz ama ayrıldınız. Neden?
         <br/>
         <br/>
         Spiritüel mevzular karmaşıktır. Cenap Başman medyumik kanalları açık birisi. Negatif ya da pozitif, ama bir yerlerden bilgi akışı var. Spiritüel öğretilerin kesinlikle yasakladığı kibir başladı Başman’da. ‘Biz’ söylemleri ‘ben’e dönüştü ve kendisinin Amon, yani ‘herşeyin varlık sebebi, Yüce Yaratıcı’ olduğunu söyledi ki bu sapmanın ilk noktasıdır. Kendinizi Amon ilan edemezsiniz. Ayrıca tarikattan ciddi anlamda kopuşlarda sapkın cinsellik olaylarının yaşanması da etkili oldu. Ben ayrılınca ‘ruhumu şeytana kaptırmakla’ suçlandım. 40 yıllık arkadaşlarım benimle konuşmadı bile. Bence Cenap Başman, şizofren belirtileri olan birisi.
         <br/>
         <br/>
         Joseph Erdem (Dr, eski üyelerden)
         <br/>
         <br/>
         “Hadi evlatlarım
         <br/>
         <br/>
         Cennet’e gidiyoruz
         <br/>
         <br/>
         dese peşindekiler
         <br/>
         <br/>
         sorgusuz sualsiz gider ”
         <br/>
         <br/>
         Spiritüel inanca göre 2000’li yıllarda bir kurtarıcı gelecektir. Birisi Mesih diyor, bir diğeri Amon diyor. Bazıları da bu beklentiyi kendi çıkarı için kullandı. Cenap Başman böyle birisidir. İnsanları çok güzel yöntemlerle kandırıyorlar. Özellikle gençler arasında spiritüel öğretiler konusunda büyük bir merak var. Belirli mucizeler gösteriyor ya da mucize gösterdiğine inandırabiliyor. Mesela karanlıkta eski reenkarnelerini gösterme durumu var. Çok sık yaptığı bir gösteridir. Yarı karanlık bir ortamda onun yüzüne konsantre olmanızı ister ve siz onun yüzünün sürekli değiştiğini görürsünüz. O bu süre içinde belirli matraları (sürekli tekrar edilen kelimeler) tekrarlar. Atlanta dilinde belli matralar var, bunları tekrar eder. Bunlarla meditasyona geçerler. Mesela bir defasında duvarın önünde durdu, çekildiğinde üç dört saniye süreyle duvarın arkasını gördük hep beraber. Matralar belirli noktalarda sizi hipnotize edip size şunu göreceksiniz dediği zaman siz kendinizi şartlandırıp görüyorsunuz. Hatta daha önce hiç bilmediği halde bir anda Fransızca, İtalyanca ve Latince konuştuğuna şahit olduk. Şuna inanıyorsunuz; bu doğa üstü bir durum. Tarikatte yayılma ve adam kazanma şu şekilde oluyor: Herkes bir tanıdığını getiriyor. Size bilmediğiniz bir dilden mesajlar veriliyor. 2013’te kıyametin kopacağını, kendi yanından ayrılmazsanız kurtulacağınızı söylüyor. Ayrıca sürekli kıyamet ve şeytanla korkutarak gruptan ayrılanların ‘ruhunu şeytana kaptıracağını’ söylüyor. Bu insanlar ya tamamen hastalar ya obsesyon içindeler. Aldıkları bilgi düzeyine, zeka durumlarına göre ya da belirli göksel bilgileri alabilme yeteneğini haiz insanlar vardır, medyumik kanalları açıktır. Bir süre sonra dünya ile bu aldıkları bilgileri dengeleyemezler. Cenap Başman’ın içinde bulunduğu nokta böyle bir nokta. “Evlatlarım biz bugün ölüyoruz, şunun için gidiyoruz” derse arkasından gidecek çok sayıda insan vardır. Kötü enerjileri boşaltacağız diye cinsel sapmalara yol açabiliyorsa başka şeyleri de çok kolay yapabilir.
         <br/>
         <br/>
         Doç. Dr. A. Bülent Baloğlu (Dokuz Eylül Üniv. İlahiyat Fak.):
         <br/>
         <br/>
         Kıyamet ve şeytan fikriyle korkutuyorlar
         <br/>
         <br/>
         Kıyamet senaryoları uyarlayarak bir araya gelen gruplar oluşmaya başladı son yıllarda. 2011—2013 yılları arasında kıyametin kopacağını söyleyenlerden tutun da, bu yüzyıl içinde kıyametin muhakkak kopacağını söyleyenlere kadar bir dizi grup. Amerika’dan Avrupa’ya kadar ve hatta son yıllarda Türkiye de dahil olmak üzere her yerde bunlara rastlamak mümkün. Bu grupların oluşumuna baktığımızda vurgulamamız gereken husus, kıyametin kopacağı fikrinin aşılanmasının bir taktik olduğudur. Söz konusu grupların mesajlarına baktığımızda, yeryüzünün de bağlı olduğu Güneş sisteminin ötesinde bir gezegenler evreninin olduğu, burada yaşayan canlıların bulunduğu ve bunların bizi ziyarete geldikleri —ki UFO’ları bu bağlamda değerlendirmeliyiz— yeryüzünün bu gezegenlerin üyelerinin de başrolde olacağı savaş, kuraklık gibi tehditlerle yok olacağı, dolayısıyla kıyametin çok yakında hatta belli bir tarihte kopacağı gibi senaryolarla donatıldığını görüyoruz. Bu senaryolar, karmaşık ve anlaşılması güç birtakım kavramlarla ifade edilmekte. Bu gruplar mesajlarında, topyekün yok oluş kaygısından kurtuluş ve aydınlığı önermekte, çevrelerine “dinle ve inan!” nidaları yollamaktadırlar. Böyle senaryoların kurulması teslimiyeti, kendini vakfetmeyi, kendini o ideoloji veya inanca adamayı körüklemektedir. Vaizlerin de, özellikle cehennem temalarını sıkça ve çok abartılı ifadelerle işlemeleri, insanların bir kurtuluş ve kaçış yolu aramalarını güçlendiren bir faktör olmaktadır. Böyle bir psikolojik ortamda, meselâ Hıristiyanlık için konuşacak olursak, İsa’yı bir kurtarıcı olarak sunmanız veya takdim etmeniz etkili olmakta veya bir başka ifade ile, böyle bir kurtarıcının (savior) kitlelerce kabul görmesi kolay olmaktadır. Tabii, vadedilen olayın, meselâ kıyametin, belirlenen tarihte gerçekleşmemesi durumunda hemen birtakım mazeretler üretilmekte, yeni tarihler tespit edilmektedir. Tarikattakilerden beklenen, körü körüne ve sorgulamadan itaat etmeleridir. Nitekim, sorgulayan ve değişik sorular soranların bu grupların toplantılarına alınmadığını ve grubun dışına itildiğini görüyoruz. Son olarak, kendisini Tanrı’nın enkarne olmuş, bedenlenmiş hali olarak gören kimselerin patolojik birer vakıa olduğunu vurgulamalıyız. Bu insanlar dengeyi kaybetmiş, gerçekten tedaviye muhtaç kimselerdir. İlk anda mantıklı ve aklı başında bir kimse imajını verirlerse de, biraz yoklandıklarında dengesiz halleri, çelişik ifadeleri kendini belli etmeye başlar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 37 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11944), [web.archive.org (arşiv bağlantısı)](http://web.archive.org/web/20050227214721/http://www.aksiyon.com.tr:80/yazdir.php?id=11944)
