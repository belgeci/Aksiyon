# Miloseviç Sırpları kurtardı!

*Adem Yavuz Arslan 2006.03.20*

<div>
 <p>
  <font>
   “Balkan Kasabı” Slobodan Miloseviç'in öldürülmüş olabileceğinden şüphelenen Bosnalılar, en çok da mahkeme bitmeden ölmesine üzülüyor.
   <br/>
   <br/>
   Saraybosna bugünlerde yine üzgün, yine şaşkın. Saraybosna'yı çevreleyen tepelere yayılmış şehitliklerden Başçarşı'ya doğru inen Arnavut kaldırımlı dar sokaklarda yürüyen, Begova Camii'nin bahçesinde oturan, Ferhadiye'de turlayan, aradan geçen bunca zamana rağmen hâlâ mülteci kamplarında yaşayan herkesin gündemi aynı: Ne olacak şimdi? Her şeyin sorumlusu olan, tarihe 'Balkan Kasabı' olarak geçen Slobodan Miloseviç cezasını çekmeden, tarih önünde suçlu bulunmadan ölmüştü. Kimse Miloseviç'in hesap vermeden ölmesini istemiyordu çünkü.
   <br>
    <br>
     Bugün Saraybosna'da yaşayan eski bir mücahitin, ölüm haberini öğrendikten sonraki ilk tepkisi şöyleydi: "Milyonlarca Boşnak'ın gözü bu yaz başında bitecek olan mahkemedeydi. Fakat Miloseviç'in hesabı Allah'a kaldı. Biz onun dünya tarihine soykırımı yapmış bir diktatör olarak yazılmasını istiyorduk. Ölerek kurtuldu." Milyonlarca Boşnak gibi onun hayatı da Miloseviç'in politikaları yüzünden altüst olmuştu. Sırpların başlattığı etnik temizlik yüzünden üniversiteden ayrılmış, ailesinden çok sayıda kayıplar vermiş, cephede yaralanmış ve savaşın bitmesinden sonra ailesinden geriye kalanlarla Saraybosna'da küçük bir evde yaşam mücadelesi veriyordu. Kendisi gibi milyonlarca Boşnak'ın gözü Savaş Suçları Mahkemesi'ndeydi. "Miloseviç'in ölmesi tabii ki kayıplarımızı geri getirmeyecekti. Ama tarih önünde hesaplaşacaktık." diyor.
     <br>
      <br>
       Bugün Sırplarla iç içe yaşadıkları için isimlerini gizleyen mücahidlerden bir başkası ise "Mahkeme bitmeden ölerek Sırpları temize çıkardı. Mahkemede suçu tescillenseydi 20 milyar doları aşan tazminatlar gündeme gelecekti." diye konuşuyor Miloseviç'in ani ölümünden duyduğu memnuniyetsizliği dile getirerek. Yıllardır Miloseviç'in cezasının verilmesini bekleyen Boşnaklar şimdi gerçekten şaşkın. Boşnak medyası 'yaşasın öldü' tarzı haberlere imza atmıyor. Ülkenin en radikal yayın organları bile 'öldü kurtuldu' mantığıyla yayınlar yaptı. Çünkü tazminatlar ve mültecilerin geri dönüşü için mahkeme sembolik bir önem taşıyordu.
       <br>
        <br>
         Bosna Sırp Cumhuriyeti'ndeki küçük bir azınlık dışında Bosna Sırpları da Miloseviç ile ilgili destek gösterilerinde ya da taziye programlarında bulunmadı. Boşnakların efsane lideri Aliya İzzetbegoviç'in cezaevi dönemi dâhil bütün mücadelesinde yanı başında olan Bosna milli marşının müellifi Prof. Dr. Cemalettin Latiç, Miloseviç'in ani ölümüyle içine düştükleri durumu 'ironik' olarak tanımlıyor. "Miloşeviç'in ölümüne en çok onun Balkanlar’da yürüttüğü ırkçı işgallerin yaşayan kurbanları ve öldürülenlerin aileleri üzüldü." diyor. Miloseviç'in 66 ayrı suçtan yargılandığını, soykırımı ve sürgün gibi insanlık suçlarından hesap verdiğini ve mahkemede suçlu bulunmasının tarihî önemi olduğunu belirtiyor.
         <br/>
         <br/>
         BALKANLAR’I KANA BULAYAN BİR DİKTATÖR: MİLOSEVİÇ
         <br/>
         <br/>
         Miloseviç'in erken ölümünün Boşnakların yanında Hırvatları, Kosovalıları hatta Sırbistan'ın demokrat aydınlarını da üzdüğünü söylüyor Cemalettin Latiç. Boşnaklar olarak bundan sonraki en önemli gündemlerinin devam eden mahkemeler olduğunu hatırlatan Latiç'e göre Miloseviç'in ölümü şüpheli bir durum: "Boşnaklar Lahey'deki hücresinde öldürüldüğünden şüpheleniyor. Bunu da Miloseviç’in İkinci Dünya Savaşı'ndan sonraki en korkunç soykırımına imza atmış olmasının kanıtlanması için yapıyor."
         <br/>
         <br/>
         Çıkardığı savaşlar yüzünden Bosna, Hırvatistan, Sırbistan ve Kosova'da yüz binlerce insanın ölümüne, yüz binlercesinin de mülteci durumuna düşmesine yol açan Miloseviç'in aslında sıra dışı bir hayat hikâyesi var. 1941'de Pozerevac'da doğan Miloseviç'in İkinci Dünya Savaşı'ndan sonra evi terk eden babası 1962'de, komünist partinin önemli isimlerinden olan annesi de 1972'de intihar eder. İntihar etme geleneğini amcası sürdürür. Okul yıllarında komünist partinin yöneticilerinden birinin kızı olan Mirjana Markoviç'le evlenerek siyaset sahnesinde hızla yükselir. 1964'te katıldığı Komünist Parti'de 1986'ya gelindiğinde parti lideri olur. Miloseviç'in fikirlerini geniş kitlelere açması ise 1989'da Kosova'da olur. "Bir yerde Sırp yaşıyorsa orası Sırbistan'dır ve kimse onları azınlık olarak göremez." diyerek milliyetçilik akımlarını körükler ve aynı yıl Sırbistan Devlet Başkanı seçilince Kosova'nın özerkliğini kaldırır. Balkanlar için sonun başlangıcı da bu olayla başlar. Tito'nun hassas dengeler üzerine kurduğu Yugoslavya kısa sürede felakete sürüklenir. 1991'de bağımsızlığını ilan eden Slovenya ve Hırvatistan üzerine federal ordu destekli Sırp güçlerini yollar; fakat istediği sonuçları alamaz. Vukovar ve Dubrovnik'i yerle bir eder. Bu durumdan cesaret alan Bosna, Hırvatistan ve Makedonya'daki Sırplar art arda otonom yönetimler ilan eder. Yugoslavya artık parçalanmıştır ve Boşnaklar için bağımsızlık ilanı kaçınılmaz olmuştur. Hırvatistan ve Slovenya'dan başarısız dönen Miloseviç bütün gücüyle Bosna'ya yönelir.
         <br/>
         <br/>
         1992'de bağımsızlığını ilan eden Bosna Hersek'e federal ordunun da desteğiyle saldıran Sırp Çentikler tarihin gördüğü en büyük katliamları yaptı. Miloseviç'in himayesindeki Ratko Miladiç ve Radovan Karadziç, Srebrenitsa'da bir haftada 8 bin Boşnak'ı katletti. Üç yıl süren etnik temizliğin sonunda 250 bin Boşnak hayatını kaybederken yüz binlercesi de mülteci durumuna düştü. Batı dünyası, gözleri önünde meydana gelen etnik temizliğe daha fazla seyirci kalmadı ve 1995 sonbaharında ABD Başkanı Bill Clinton aracılığıyla Dayton Anlaşması yürürlüğe girdi.
         <br/>
         <br/>
         İstediğini alamadan masadan kalkan Miloseviç, takip eden günlerde boş durmadı ve 1998'de nüfusunun yüzde 95'ini Arnavutların oluşturduğu Kosova'ya yönelik etnik temizlik harekâtı başlattı. Ancak uluslararası toplum yeni bir Bosna yaşanmasına müsaade etmeden Sırbistan'a müdahale etti. 2,5 ay süren operasyonun sonunda Kosova BM kontrolüne geçti. Miloseviç, Kosova'da da kaybetmişti. Eylül 2000'deki seçimlere hile karıştığını iddia eden halk ayaklandı ve 5 Ekim'de Miloseviç devrildi. 2001 yılında savaş suçları nedeniyle tutuklandı. BM Güvenlik Konseyi'ne bağlı olarak çalışan Lahey'deki Eski Yugoslavya Savaş Suçları Mahkemesi'ne sevk edildi. Yargılama süreci 30 Ocak 2002'de başlamıştı. Hücresinde tartışmalı bir şekilde ölen Miloseviç'in mahkemesinin bu yaz başına kadar bitmesi bekleniyordu. Milyonlarca Boşnak'ın gözü de bu mahkemedeydi çünkü yaşadıkları acıları bir nebze olsun dindirecekti Miloseviç'in etnik temizlik suçlusu bir diktatör olarak tarihe geçmesi. Fakat BM Savaş Suçları Mahkemesi Miloseviç'in defni bile gerçekleşmeden 'insanlığa karşı suç ve savaş suçu işlemek' iddiasıyla açılan davayı kapattı. Bir başka deyişle Balkan Kasabı Miloseviç'in hesabı mahşere kaldı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 790 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23638), [web.archive.org (arşiv bağlantısı)](http://web.archive.org/web/20060516143902/http://www.aksiyon.com.tr:80/yazdir.php?id=23638)
