# Yat turizmi yatmak istemiyor

*Adem Yavuz Arslan Bilinmeyen-tarih*

<div>
 <p>
  <font>
   Akdeniz havzasında dolaşan 600 bin yattan sadece 3 bini bizim limanlarımıza demirliyor. Türkiye kıyılarını dolaşan zengin turistler yeterli marina olmadığından konaklamak için Yunan limanlarına sığınıyor. 8 bin 500 kilometrelik kıyı şeridine sahip ülkemizde sadece 5 adet uluslararası marina var.
   <br/>
   <br/>
   Turizmde, rekor üstüne rekorun kırıldığı haberleri yer alıyor, gazete ve televizyonlarda. Parayı yöneten bürokratlar ise "beklenen gelir elde edilemiyor" diyor. Uçaklar inip kalkıyor, havalimanlarında uzun kuyruklar oluşuyor, her yerde turist kafileleri göze çarpıyor. Fakat ekonomi bürokratları gibi esnaf da para kazanamamaktan şikayetçi.
   <br>
    <br>
     Konunun uzmanları turist bolluğuna rağmen para kazanılamamasını yanlış turizm politikalarına bağlıyor. "Herşey dahil" sistemi nedeniyle kimsenin otellerin dışına bile çıkmadığını ifade eden turizmciler, yatçılar gibi zengin ve bol para harcayan gezginlerin sisteme dahil edilmesi gerektiğini söylüyor.
     <br>
      <br>
       Türkiye marina fakiri
       <br>
        <br>
         Türk turizmine kafa yoran her kesimin üzerinde hemfikir olduğu bir nokta, denizlerden yeterince yararlanamadığımız yönünde. Zira, Türkiye'ye gelen her 10 turistten 7'si "deniz-kum-güneş" üçlemesini bir arada bulabildiği için burada. Oysa 8 bin 500 metrelik kıyı şeridine rağmen Türkiye, dünya deniz ticaretinden yüzde 1'lik bile pay alamıyor. Dünya deniz ticaretinin yüzde 15'ini elinde tutan Yunanistan, Türkiye denizlerinde yüklerin yüzde 80'inin taşımasını üstlenmiş durumda.
         <br/>
         <br/>
         Yüksek hayat standardına sahip 350 milyonluk Avrupa'nın, 200 milyonluk petrol zengini Arap âleminin ve 250 milyonluk Rusya'nın hemen yanı başında bulunan Türkiye ise tam bir marina fakiri. Uluslararası denetim kuruluşlarından onay almış sadece 5 adet marinamız var. Oysa tüm dünyada yükselen eğilim yat turizmi.
         <br/>
         <br/>
         Bir yat sahibi charter uçuşla gelmiş bir turistten en az on kat daha fazla para harcıyor. Aynı turist sadece teknesini bağlamak için yıllık 3 bin euro kira ödemek zorunda. Bu giderlere yakıttan gıda malzemelerine kadar geniş bir yelpazedeki ihtiyaçları da eklediğinizde yatıyla Türk limanına demirlemiş bir turist neredeyse üç yıldızlı bir otelde bir hafta konaklayan 50 kişi kadar para harcıyor. Üstelik de inşaattan gıdaya kadar bir dizi sektörü canlandırıyor.
         <br/>
         <br/>
         20 milyon dolarlık tesis
         <br/>
         <br/>
         Turizmde yükselen trendleri dikkate alan ve geçtiğimiz günlerde Türkiye'nin ilk marina otelini hizmete sokan "Ece Group" Türkiye'nin turizmden hak ettiği parayı alabilmesi için yeni yatırımlar planlıyor. Ece Group, ilk olarak 20 milyon dolar harcayarak Türkiye'nin ilk marina otelini hizmete soktu. Böylece günlerce denizlerde yol alan yat sahipleri teknelerini bağladıkları limanda konforlu bir şekilde konaklayabilecekler. Tamamen Türk gelenek ve el sanatlarının hakim olduğu 5 yıldızlı butik otel, eşsiz koylara  sahip Fethiye-Marmaris hattında büyük bir boşluğu dolduracak.
         <br/>
         <br/>
         Otelin genel müdürü M. Serdar Baş'ın verdiği bilgiye göre, Türk turizminin çıkışı marina otellerin sayısının artırılması ve zengin turistlerin Türk limanlarında konaklamasına imkan tanınmasından geçiyor; "Havalimanında uçakların birisi inip diğeri kalkıyor, fakat Fethiye Çarşısı'nda hareket yok. Bütün turistler şehri bile görmeden otellerde yiyip içip gidiyor. Üstelik de günlük 15 euro gibi çok komik bir ücrete. Aynı hizmeti Cenova'da almaya kalksa 100 euronun altına düşmez. Bu turizm anlayışı kimseye bir şey kazandırmaz."
         <br/>
         <br/>
         Bürokratik kıskaçtan kurtulmak lazım
         <br/>
         <br/>
         Doktoralı bir turizmci olan Serdar Baş'ın verdiği bilgilere göre Türkiye'deki 14 marinanın yat bağlama kapasitesi sadece 7 bin. Oysa Fransa 120 bin, İtalya 85 bin yatı ağırlayabilen marinalara sahip. Marina ve yat sektörünün elit ve Türkiye'den uzak kavramlar olarak görüldüğünü, bu yüzden de bu sektörlere her türlü engellemelerin yapıldığını söyleyen Serdar Baş'ın verdiği rakamlar da oldukça ilginç: "Kurumlar Vergisi bizde yüzde 45, Yunanistan'da 0; KDV bizde yüzde 18, Yunanistan'da yüzde 4; dizel yakıtın tonu bizde 1000 dolar, Yunanistan'da 230 dolar; kredi maliyeti bizde yüzde 8, Yunanistan'da yüzde 3.5; gemi belgeli mürettebat zorunluluğu bizde 9, Yunanistan'da 6."
         <br/>
         <br/>
         Dünyanın en zengin turistlerinin yat sahipleri olduğunu belirten tecrübeli turizmciler, bütün Akdeniz'de en güzel koylardan biri olarak gösterilen Ölüdeniz'i, Kekova koylarını görme imkanına sahip olmadığını söylüyor. Türk turizminin golf, yatçılık, marinacılık gibi yatırımlarla çeşitlendirilmesi gerektiğini söyleyen Serdar Baş, "Allah, bu ülke insanına dünyanın en güzel koylarını, en güzel doğal güzelliklerini bahşetmiş; ama biz buna layık olamıyoruz. Layık olmak isteyenleri de bürokrasiyle boğup iyi niyetini cezalandırıyoruz. Turizmi milli bir politika olarak görüp ulusal stratejiler geliştirmeliyiz" diyor.
         <br/>
         <br/>
         Altın yumurtlayan tavuk kesiliyor
         <br/>
         <br/>
         Tüm dünyada yat sahipleri çok harcama yapan, formaliteleri sevmeyen, özgür ve maceracı insanlar olarak kabul edilirken, Türkiye'deki tanım çok daha farklı. Yatçılar vize, gümrük, transitlog belgesi ve sahil sıhhiye kurallarıyla bunaltılıyor. Marina yatırımı yapmak isteyenlerse, bürokrasiye boğuluyor, düşündürücü sonuçlar doğuran engellemelerle karşı karşıya bırakılıyor.
         <br/>
         <br/>
         Bir marina yapımı, 10 milyon dolarlarla ölçülen ciddi fonlar gerektiriyor. Tahsisleri yapılan 7-8 adet proje için izin prosedürü o kadar sıkıntılı ki; bunlardan 5-6 yılda ancak bir tanesine başlanabiliyor. Marina yatırımı yapmak isteyen bir girişimci işletme belgesi alabilmek için 8 ayrı bakanlığa bağlı 13 genel müdürlüğe başvuru yapıyor ve bu işlemler için en az 2 yıl beklemek zorunda kalıyor.
         <br/>
         <br/>
         Minimum 10 milyon dolara mal olan marina için çevrecileri ve belediyeleri de ikna etmek için yıllarca uğraşan marina sahipleri, tesislerinde kurulması zorunlu olan çevre temizlik sistemini anlatmakta zorluk çekiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1329 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13577), [web.archive.org (arşiv bağlantısı)](http://web.archive.org/web/20050127145919/http://www.aksiyon.com.tr:80/yazdir.php?id=13577)
