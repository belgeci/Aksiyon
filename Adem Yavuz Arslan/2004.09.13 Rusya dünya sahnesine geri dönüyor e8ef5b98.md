# Rusya, dünya sahnesine geri dönüyor

*Adem Yavuz Arslan 2004.09.13*

<div>
 <p>
  <font>
   Uluslararası terörizm bir mesaj verme ve misilleme aracı olarak kullanılıyor. Bu, yeni bir tip küresel savaş. Ölümün ve öldürmenin kabul edilebilir türleri belirleniyor.
   <br/>
   <br/>
   Prof. Dr. Deniz Ülke Arıboğan, uluslararası güvenlik, organize suç örgütleri, terör gibi konularda yayımlanmış kitap ve makaleleriyle tanınan uluslararası ilişkiler uzmanı. 1997'de yazdığı "Uluslararası Terörizmin Yeni Yüzü" adlı makalesinde Dünya Ticaret Merkezi'ne yakın zamanda kitlesel bir saldırı yapılabileceğini dile getiren Arıboğan'la terör olaylarını ve İslam dünyası üzerine muhtemel etkilerini konuştuk.
   <br>
    <br>
     -11 Eylül hadisesinin birinci yılında yaptığımız bir görüşmede, "Dünyanın yarısı 11 Eylül ve terör tehdidine karşı ikna olmuş değil. Bu nedenle Avrupa'da ve Asya'da provokatif saldırılar gerçekleşebilir" demiştiniz. İspanya ve Rusya saldırıları, 'İslami terör'e karşı ikna saldırıları mıydı?
     <br>
      <br>
       Terörün belirli bir kimlikle bütünleştirilmesi ve Batı toplumlarında ortak kaygılar oluşturulması süreci başarı ile işletiliyor. Samuel Huntington'ın makalesi yayımlandıktan sonra birçok eleştiriler almış ve söz ettiği İslam, Batı, Ortodoks uygarlığı gibi sınıflandırmaların içlerinin homojen bir biçimde doldurulamayacağı söylenmişti ki; bu, doğru bir saptama idi.
       <br>
        <br>
         -Hangi açıdan doğruydu bu saptama?
         <br/>
         <br/>
         Batı dünyası kendi içerisinde ciddi bir rekabet yaşıyordu; Rusya, Ortodoks dünyasını temsil edebilecek potansiyelden uzak bir görüntü sergiliyordu ve İslam dünyası birbirine tamamen zıt değerlerle donanmış uluslardan oluşuyordu. Oysa birkaç yıl içerisinde kimlikler netleşti, saflar oluşturuldu ve dünya kamuoyu yeni filmi izlemeye başladı. Bu, tüm uluslara dayatılmış bir proje olsa da ve buna direnenlerin sayısı ve yetenekleri çok küçümsenmese de her geçen gün giderek artan karşılıklı şiddet ve terörizm farklı toplumlar arasındaki sınırları keskinleştirmeye başladı.
         <br/>
         <br/>
         -Müslümanlar terörist oldu yani...
         <br/>
         <br/>
         Sadece Müslümanlarla ilgili bir niteleme ortaya çıkmadı aslında. İslamcılar terörist olarak adlandırılırken, Amerikalılar "işgalci emperyalist", Avrupalılar "işbirlikçi pasifist", Ruslar ise "vandal despotlar" olarak lanse edildi aynı zamanda... Herkes diğerinin kimliğine atıf yaparak kendisini tarif eder oldu. Terörizmin en bilinen sloganı "birileri için terörist olan, diğerleri için bir özgürlük savaşçısıdır" sözü giderek daha fazla anlam kazandı.
         <br/>
         <br/>
         Bu çerçevede karşı taraf olarak addedilen her yerde karşılıklı saldırılar kaçınılmaz hale geldi. Avrupalılar ise "ABD'nin yanında olmak mı, yoksa karşısında olmak mı daha az zararlı" sorusuna farklılaşarak cevap verdiler. Hiçbir yerin terörizm tehdidinden muaf olmadığını herkes bilmekle birlikte, terörizmle mücadelenin ABD'nin yaptığı biçimde yürütülmesinin doğru olup olmadığı konusunda anlaşamadılar.
         <br/>
         <br/>
         -Bu anlaşmazlık 'terörle terbiye süreci'nin Avrupa'ya sıçrayacağı anlamına gelir mi?
         <br/>
         <br/>
         Gelebilir elbette... Önümüzdeki dönemde bu saldırılar Avrupa'nın farklı ülkelerine de sıçrarsa cevapların değişebileceğini önceden kestirmek zor değil. Örneğin, Fransız rehinelerin başına gelebilecek muhtemel bir olumsuzlukta Fransız kamuoyunun tepkisinin sertleşeceği aşikar. Üstelik arkasının gelmesi ihtimalini göz ardı etmemek gerekiyor. Aynı şey Almanya açısından da geçerli. Büyük bir Müslüman toplulukla bir arada yaşamaktalar ve cemaatleşen bu grupların tamamını kontrol etmek kolay değil. Ortaya çıkabilecek terör eylemi bir çok şeyi değiştirebilir. Bu nedenle Avrupa topraklarının tehdit altında olduğunu düşünüyorum.
         <br/>
         <br/>
         -Saldırılar Rusya'da bir tavır ya da politika değişikliğini ne oranda etkiler?
         <br/>
         <br/>
         Rusya'da gerçekleşenler, İslam toplumları ile her şeye rağmen flört etmeye devam eden ve anti-Batı, anti-ABD çizgisine dönüşen İslam dünyasının konumundan fazlasıyla memnun olan bir ülkeye karşı girişilmiş bir saldırılar zinciri. Diğer iki eylem kamuoyundan gizlense de Beslan hadisesi bütün dünyaya naklen yayınlandı. Rusya'nın bundan dolayı gerçekleştireceği her türlü eylem meşruiyet kazandı. Rusya'nın bu eylemlerden sonra İslam dünyasını suçlaması ve ABD'yi destekleyecek şekilde Müslüman toplumlara tavır alması kendisi için stratejik bir dış politika dönüşümü olur. Ancak düşük bir ihtimal de olsa böyle bir şey gerçekleşebilir. ABD-Rusya ittifakı dünyayı yeniden şekillendirecek bir girişimi ABD öncülüğünde başlatabilir de. Bekleyip görmek lazım.
         <br/>
         <br/>
         -Terör hadiselerinin özellikle Rusya üzerinde yoğunlaşması sadece Çeçenistan sorunuyla açıklanabilir mi?
         <br/>
         <br/>
         Bu konu Çeçenistan sorunu olmadığı gibi Çeçenistan sorunu da bir Çeçen sorunu değildir. O bölge dünya dengeleri ile ilgili iktisadi, siyasi sonuçları olan bir jeopolitik mücadele alanıdır. 4 trilyon dolarlık bir havzanın kontrolünü ve Rusya'nın bir hegemon güç olarak varlığını devam ettirip ettiremeyeceğini gösteren simgesel bir sorundur. Bu bölgede toprak bütünlüğünü koruyamayan bir Rusya büyük güç olamaz ve kendi sınırları içerisindeki çatışmalı hiçbir yerde egemenliğini sürdüremez. Bu nedenle Çeçenistan, Rusya için bir var oluş mücadelesidir.
         <br/>
         <br/>
         -Herhangi bir terör hadisesi meydana geldiği zaman 'kim yaptı, kime karşı, neden yaptı' sorularının net cevapları verilemiyor. Terör, uluslararası arenada bir mesaj verme aracı olarak mı kullanılıyor?
         <br/>
         <br/>
         Uluslararası terörizm bir mesaj verme ve misilleme aracı olarak kullanılıyor. Bu, yeni bir tip küresel savaş. Daha az maliyetli; ama daha fazla etki meydana getiriyor. Bir savaş sırasında on binlerce insanın ölümü normal karşılanabiliyor; ama Beslan'da rehin alınan ve işkence gören birkaç yüz çocuk bütün dünyayı derin bir travmaya sürüklüyor. Ölümün ve öldürmenin kabul edilebilir türleri belirleniyor. 100 binden fazla kurban veren Çeçenler, bir tek eylemle bütün kurbanlarının üzerine beton atıyor. Beslan'daki çocukları öldürüp kendi çocuklarına ihanet ediyorlar. Radikal İslam'ın girdiği her yerde Müslümanlar kaybediyor. İslam toplumlarına en büyük zararı İslamcılar veriyor ve İslam karşıtları da bunu büyük bir memnuniyetle izliyor. Akıllılar, aptalların kendi kendilerini yenmesini seyrediyor. Her topu kendi kalesine gol atanlar varken, maça çıkmaya gerek bile duymuyorlar. Yenilen belli zaten.
         <br/>
         <br/>
         -Eylemlerin çapı ve organizasyon başarısı yerel örgütlerin bu tip eylemlerde dış destek aldığı şeklinde bir şüpheyi beraberinde getiriyor. Terör adı altında bir savaş mı yaşanıyor ya da "taraflar" teröristler üzerinden mi hesaplaşıyor?
         <br/>
         <br/>
         Eylemciler yerel bile olsa, uluslararası destekleri bulunuyor. Bu nedenle de 11 Eylül'de olduğu gibi bir terör eyleminin ardından Afganistan ya da Irak gibi bağımsız devletlerin toprakları vurulabiliyor. Büyük devletler terör eylemlerini devlet dışı aktörlerden gelen marjinal hadiseler olarak görmeyip, kendi dış politikalarını değiştirdikleri 'milat'lar olarak lanse ediyor. Nitekim Rusya'nın açıklamalarında da nükleer kapasiteden, terörü her yerde vuracaklarından ve Rusya'nın zafiyet göstermeye hakkı olmayan bir büyük devlet olduğundan söz ediliyor. Kanatimce Rusya dünya sahnesine geri dönüyor ve Beslan da onların miladı olarak tanımlanacak gibi.
         <br/>
         <br/>
         -Kimin yaptığı kesin olarak netleşmese de operasyonları yapan/yaptığı iddia edilen grupların ortak kimliği "İslam". Bu durum İslam toplumlarına yönelik bir şiddeti de meşru kılacak gibi gözüküyor. Bu İslam dünyasını nasıl etkiler?
         <br/>
         <br/>
         İslam toplumları şu kararı vermek zorunda bırakılacaklardır: Batı toplumlarına tehdit oluşturabilecek marjinal totaliter yönetimlerden mi olacaklar, Batı ile uyumlu, ılımlı İslam ya da laik siyasal sistemleri mi tercih edecekler? Bu anlamda arafta kalmanın kolay olmayacağını söyleyebilirim. İslam'da modernleştirici akımların desteklenmesi ve Batı dünyasına entegre olan modeller oluşturulması beklenir. Bu anlamda Türkiye çok önemli bir noktada duruyor. Müslüman bir toplumun Batı uygarlığına karşıt olmaktansa, yönelik durması önemli bir model teşkil edecektir. Marjinal kalmayı tercih edenlerin ise giderek daha da yükselen bir şiddet dozuna muhatap olmaları söz konusudur. Elbette bu süreç karşılıklı misillemelerle daha da karmaşık hale gelebilir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1792 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15470), [web.archive.org (arşiv bağlantısı)](http://web.archive.org/web/20060119001438/http://aksiyon.com.tr:80/yazdir.php?id=15470)
