# Batık tahsilatında umut yok

*Adem Yavuz Arslan 2005.06.13*

<div bgcolor="#FFFEF6">
 <font>
  <img border="0" height="1" src="/web/20060106103250im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060106103250im_/http://www.aksiyon.com.tr/resim/549/48.jpg" vspace="5"/>
  </p>
 </font>
 <font class="content">
  Bankacılık krizi ve içleri boşaltılan bankalardan sonra herkesin gözü Tasarruf Mevduatı Sigorta Fonu Başkanı Ahmet Ertürk’te. ‘Halkın parasını geri toplamak’tan sorumlu Ertürk çok da umutlu değil: “Ne kadar çalışırsak çalışalım halkın üzerine büyük bir yük kalacak.”
 </font>
 <p>
  <font class="content">
   ‘Çaldıkları paralar hortumcuların yanına kâr mı kalacak?’ Gelişmeleri gazete ya da televizyonlardan takip eden ortalama bir Türk vatandaşı için Tasarruf Mevduatı Sigorta Fonu (TMSF) başkanına sorulacak ilk soru bu olacaktır. Biz de öyle yapıp TMSF Başkanı Ahmet Ertürk’e sorduk: “Ne olacak bu hortumlanan paralar? Vurguncuların yanına kâr mı kalacak?” Cevabı uzun ve karmaşık. Hatta biraz teknik. Ertürk’ün sabırla ve detaylı bir şekilde anlattıklarının özeti şu: “Şu ana kadar 2 milyar dolar tahsil ettik. Maalesef hortumlanan 46 milyar doların sadece 6,5 milyar doları tahsil edilebilecek.”
   <br>
    <br>
     2001 krizine kadar sadece ekonomistlerin bildiği bir kurumdu Tasarruf Mevduatı Sigorta Fonu. Finans bültenlerinde, bankalar arası yazışmalarda ismi geçer ve sadece muhataplarının ilgisini çekerdi. Fakat büyük iktisadi kriz ve takip eden süreçte yaşanan bankacılık sektöründeki çöküşle haber bültenlerinin demirbaşı haline geldi. Bugünlerde ise fon yönetimine geçmiş bankalar, medya kuruluşları, spor kulüpleri ve dev şirketlerle tam anlamıyla bir holding. Fakat tüm kurumları batmış bir holding.
     <br/>
     <br/>
     TMSF’nin başında yine son birkaç yıla kadar kamuoyunun pek tanımadığı bir isim var: Ahmet Ertürk. Ocak 2004’ten bu yana görevde. Bugün milyarlarca dolar borcu, onlarca batık şirketi olan Ertürk, aslında devlet bürokrasisinde yıllardır çalışan, sektörü yakından tanıyan bir isimdi. Buna karşın yakın zamana kadar adı pek bilinmiyordu. Şimdi bütün Türkiye’nin gözü onda. Peki halkın parasını kurtarmaya çalışan bu bürokrat kim?
     <br/>
     <br/>
     Ertürk aslında “derin hoca”
     <br/>
     <br/>
     TMSF’nin başında bulunan Ahmet Ertürk aslında “derin hoca.” Çünkü Muhammed Esed’in Kur’an Tefsiri’ni Türkçe’ye çeviren kişi. Ayrıca Malatya’da herkesin tanıdığı ‘Said Hoca’nın da oğlu. Ahmet Ertürk bu özelliğini duyanların çok şaşırdığını ifade ediyor. Kur’an Tefsiri’ni tercüme edecek kadar din ve dil bilgisinin bir arada olmasına şaşıranlar da az değil. Ekonomi bilgisi yanında iyi bir kitap ve şiir okuyucusu. Ahmet Ertürk, kişisel gelişiminde, entelektüel birikiminde doğup büyüdüğü şehrin büyük etkisi olduğuna inanıyor. Ona göre Malatya insanında bir taşra kentinin yerelliğine sığmayan bir ruh hali var. Ulusal kimlik arayışındalar ve bu yüzden doğup büyüdüğü şehre değil, Ankara’ya, İstanbul’a yatırım yapıyor, gittikleri yerlerde kendilerini kabul ettirme çabasına giriyorlar.
     <br/>
     <br/>
     İçkiden en iyi ben anlarım
     <br/>
     <br/>
     TMSF Başkanı Ahmet Ertürk’ün aslında son derece ilginç, ilginç olduğu kadar da tezatlarla dolu bir meslekî kariyeri var. 1975’te Ankara Üniversitesi Siyasal Bilgiler Fakültesi’ni bitirdikten sonra devletteki ilk görevi Turizm Bakanlığı’nda olur. Yapacağı iş turistik mekanları, özellikle de barları denetlemektir. Fakat Ertürk, ne sigara ne de içki içmektedir. Fakat içmese de içkiden anlamaya başlar. Burada bir süre çalıştıktan sonra TEKEL’de açılan bir kadroya geçer. Burada da müfettiştir ve sigara ile içli dışlıdır. Turizm Bakanlığı’nda içki denetleyen fakat içkiyle tanışmayan Ertürk, TEKEL’de sigaraya hayır diyemez ve bugüne kadar gelen sigara alışkanlığı bu dönemde başlar.
     <br/>
     <br/>
     Ama buradaki görevleri Ahmet Ertürk için tatmin edici olmaz ve Kasım 1976’da Maliye Müfettişliği’ne girer. On yıl burada çalıştıktan sonra bir yıllık İngiltere tecrübesini takiben Sakıp Sabancı’nın başkanlığını yaptığı TÜSİAD’da çalışmaya başlar. Burada geçen 3 yılın ardından Denizcilik İşletmeleri Genel Müdürlüğü görevine gelir. 1992’ye gelindiğinde ise bankacılık sektörüne girer ve Albaraka Türk’te görev alır. Bir yıl sonra ise Sermaye Piyasası Kurulu (SPK) üyesidir. Ocak 2004’e gelindiğinde ise kendisini çok önemli bir görev beklemektedir: “TMSF teklifi yapıldı. Tereddüt etmedim değil. Çünkü bilanço korkunçtu. Türkiye finans tarihinin en büyük çöküşü yaşanmış. Tahsil edilmesi mümkün olmayan paralar var. Bu görevi kabul etmek meydan okumaktı benim için. Kendime karşı bir meydan okumak. Aslında cesaretten öte biraz da delilikti bu göreve talip olmak.”
     <br/>
     <br/>
     Ahmet Ertürk’ün göreve başladığı dönemde hem ekonomik hem de siyasi olarak çalkantılı bir dönemdir; çünkü Türkiye bankacılık tarihinin en büyük vurgunu yapılmış, sadece İmar Bankası’ndan 6 milyar dolarlık yük gelmişti hazinenin sırtına. Ertürk’e göre Uzan Operasyonu sadece bir gruba ya da bir aileye değil Türkiye’nin çürümüş finans sistemine yönelik bir operasyondu. Sorunların çözümü için elini taşın altına koyması gerektiğine inanır. Bu bir bakıma da hem aileden hem de büyüdüğü şehirden aldığı eğitimin bir gereğidir: “Ben iddia sahibiyim. Biz bir gelenekten geldik, bir mantıkla büyüdük. Biz bu ülkenin müesseselerini iyi yöneteceğimize inanıyorduk. Kendi geçmişimize sadık kalmamız gerekiyordu. Kendi kişisel tarihime sadık kalmak için bu işe talip olmam gerekiyordu.”
     <br/>
     <br/>
     Soymak için banka sahibi olmuşlar
     <br/>
     <br/>
     Ahmet Ertürk 29 Ocak’ta görevi devralır ve 13 Şubat’ta ilk büyük operasyona imza atar. Fakat bilanço korkunçtur. Başında olduğu fonda tam 22 banka, onlarca bağlı şirket vardır. Milletin sırtına yüklenen borç korkunç boyutlara ulaşmıştır. Ertürk’e göre bu tablo Türk halkının gördüğü en büyük felaketlerden biri. Hatta doğal afetlerden bile büyük...
     <br/>
     <br/>
     Ahmet Ertürk bugün karşılaşılan tablonun aslında yıllardır süregelen ihmallerin bir sonucu olduğunu söylüyor. Ona göre toplumsal dejenerasyonun bir sonucu olarak böyle bir tablo karşımıza çıktı. “Türkiye’de suç işleyen bir zümre var. Bu suç işlemeye meyilli insanları engellemekle görevli insanlar görevlerini ihmal etmiş. Sistem çökerken ya seslerini çıkarmadılar ya da bu durumdan nemalandılar. Bugün 46 milyar dolarlık bir kayıptan söz ediyoruz. Bu birkaç kişinin yapabileceği bir vurgun değil.” diyen Ertürk’e göre banka yoluyla işlenen suçlar bir kişinin kendi başına yapabileceği işler değil. Bu sebeple yapılan soygun tam anlamıyla organize bir iş.
     <br/>
     <br/>
     Zamanında kredi kartı sahibi olamayacak olanlara mevduat toplama izninin verilmiş olmasının bu süreci tetiklediğinin altını çizen TMSF Başkanı Ertürk’e göre ortada şöyle bir tablo var: “Bir kişiye banka kurma, mevduat toplama yetkisi veriyorsunuz. Bunu kamu otoritesi veriyor. Birincisi lisansı veren kamu otoritesinin ihmali var. Birinci halka tamamlandı. İkincisi devlet tüm sermayeye kefil oldu. Bu hırsız için bulunmaz nimet. İkinci halka da böylece tamamlandı. Bankalar parayı istediği gibi kullanamaz, hele hele kendi şirketlerine kredi hiç veremezler. Burada hırsızlık yapılırken seyredildi. Arada bir hazırlanan raporlar da dolapta kaldı. Böylece üçüncü halka da tamamlandı. Bir gün bir de bakıldı ki milyarlarca dolar para uçmuş. Tam anlamıyla buhar olmuş. Bugün bizim yaptığımız buhar olan paraları aramak.”
     <br/>
     <br/>
     Şarap satarak para tahsil edilebilecek mi?
     <br/>
     <br/>
     TMSF son dönemde medyaya satış ilânlarıyla konu oluyor. Uzanlar’ın şarapları, tabloları ya da yatları satışa çıkarılıyor. Peki ama milyarlarca dolar vurgun yapılmış, üç beş şişe şarap satarak ne kadarı geri getirilecek? Yapanın yanına kâr mı kalacak bu soygunlar? Ahmet Ertürk kamuoyunda bu türden bir düşüncenin olmasını normal karşılıyor. Fakat kendi düzenledikleri satış organizasyonlarının da takip ettikleri stratejinin bir parçası olduğunu söylüyor: “Bu bizim kararlılığımızı gösterir. Bulduğumuz her şeyi satacağız. Şu ana kadar 2 milyar dolar tahsil ettik. Fakat, büyük şirketleri satamamamızın önündeki en büyük engel hukuki alt yapı sorunlarıydı. Halen devam eden mahkemeler var. Onlar yakın zamanda sonuçlanacak ve piyasa değeri milyar dolar olan şirketleri satacağız. Medya ve bilişim şirketlerini satacağız. Üzerimize büyük yük kalacağı kesin. Hesaplarımıza göre 46 milyar dolar buhar oldu. Bizim amacımız da bu yükü olabildiğince azaltmak.”
     <br/>
     <br/>
     Yaptıkları tahsilatlar sonucunda şu anda hazineye 1,5 milyar dolar para aktarma şansına sahip olduklarına işaret eden Ertürk bütün hedeflerinin 2007 sonuna kadar tasfiye sürecini bitirmek olduğunu söylüyor. Yapılan kanunî düzenlemelerle bankacılık ve finans sektörünün düzene girdiğini bu saatten sonra büyük çöküşlerin yaşanmayacağını da ilave ediyor. TMSF bünyesindeki ekibin amacının 2007 sonu itibariyle tüm tasfiye süreçlerini bitirmek istediğini bütün plan ve programlarını buna göre yaptıklarını anlatan Ertürk, Star’ın önümüzdeki günlerde satışının gerçekleşeceğini söylüyor.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Sevim Kaya, 27-Ağustos-2005
> Milletin parasını hoyratça kullananlar...: 
> “Batık tahsilatında umut yok” haberini okuyunca içimi dökmek istedim. Yıllardan beri bir kurtarıcı aradık durduk. Ama seçtiklerimiz şöhretlerine şöhret kattı, biz yine olduğumuz yerde saydık. Küçük esnaf vergisini, sigortasını ödüyor, ödemezse banka hesapları bloke ediliyor zaten. Sayın maliye bakanımız, “Devletin sırtından kimse geçinemeyecek artık.” diyor. Devleti devlet yapan bu millettir, bu milletin parasını hoyratça kullananları kınıyorum. Esnaf vergi veremediği için dükkânını kapatmış, seyyar çalışıyor. Vergisi yok, sigortası yok. Seçim zamanlarında kapı kapı dolaşan bu insanlar şimdi nerede?

### Ali Murat Ceyhan, 19-Haziran-2005
> Vah memleketim vah: 
> TMSF Başkanı, “Batıklardan umut yok!” mealinde sözler etmiş. Vah memleketim vah. Sessiz sedasız milyarlarca dolar uçurulurken, annelerimizin, kız kardeşlerimizin başörtüsü konusunda kıyametler koparılıyor.

Kaynak: [www.aksiyon.com.tr](http://www.aksiyon.com.tr:80/detay.php?id=21951&yorum_id=5705), [web.archive.org (arşiv bağlantısı)](http://web.archive.org/web/20060106103250/http://www.aksiyon.com.tr:80/detay.php?id=21951&yorum_id=5705)
