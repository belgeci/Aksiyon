# Yolda tek başına

*Adem Yavuz Arslan 2001.04.28*

<div>
 <p class="spot">
  Semra Bazer. 49 yıllık ömrünün 21 yılını fiilen medya dünyasında geçirmiş 'aileden bir gazeteci'. Krizler yüzünden kendisi gibi gazeteci oğlu da işsiz kalınca 'vatandaşlık hakkı'nı kullanmaya karar verip İstanbul'dan Ankara'ya yürümeye başladı, 'üzerine düşeni yapmak için'. 'Belki tek başıma yürürüm' diye çıkmıştı, oysa yolun daha yarısındayken 'umduğundan çok fazlasını' gördü
 </p>
 <p class="metin">
 </p>
 <img border="0" src="/web/20020325032208im_/http://www.aksiyon.com.tr/2001/334/resimler/Yolda.jpg"/>
 <p class="metin">
  Protesto için Ankara'ya yürümek Türkiye gündemine Boray Uras'la girmiş, Resul Akay ile devam etmişti. Her ikisi de 'bir şeyleri' anlatabilmek için "yürümekle yollar aşılmaz" denilen bir ülkede yürümüştü. Bugünlerde ise ilk ikisi kadar medyanın gündemini işgal etmeyen bir yürüyüş var Ankara'ya. Gazeteci Semra Bazer, 'krize tepkisini göstermek ve gazetecilerin bulundukları konumu hak etmediklerini' anlatmak için İstanbul'dan Ankara'ya yürüyor. Biz Bazer'le beraber yürüdüğümüzde 13 gündür yollardaydı. Dergi piyasaya çıktığında ise yolculuğun son günleri olacak. Semra Bazer'le hem yürüdük hem de Türkiye tarihinde bir ilk olan eylemini konuştuk.
 </p>
 <p class="arabaslik">
  Aile boyu gazeteci
 </p>
 <p class="metin">
  Semra Bazer hem meslekten yetişme, hem de aileden bir gazeteci. Gazeteciliğe 1978 yılında basın şeref kartı sahibi Erdoğan Bazer'le evlenmesiyle başlamış ve aralıksız olarak bu güne kadar sürdürmüş. Almanya merkezli Dünya Global isimli bir aktüalite dergisini çıkarmaya başlamışlar 1980'de. Dergi aralıksız olarak 1998'e kadar yayınlanmış ve Erdoğan Bazer'in ölümüyle geçici süreyle yayın hayatına son vermiş.
 </p>
 <p class="metin">
  Bazer 'tamamen duygusal nedenler' dediği bu süreçten sonra Almanya'da gazetecilik ve  fotoğrafçılık eğitimi alan oğlu Cem'le beraber dergiyi tekrar çıkartır ancak bu kez de ekonomik kriz patlak verir ve Bazerler yatırımlarının karşılığını alamadıkları gibi dergiyi kapatmak zorunda kalırlar. Semra Bazer işsiz olarak geçen iki ay boyunca televizyon seyreder, gazete okur ve krizi her gün daha fazla hisseder. 'Birşeyler yapmak gerek' diye düşünürken televizyonda izlediği bir haberden sonra yürümeye karar verir: "45 yıllık bir esnafın ekonomik kriz yüzünden evini tefeciye ağlayarak verdiğini görünce ertesi gün yürümeye başladım. Amacım kimseye zarar vermeden sesimi duyurmak, özellikle de işsiz kalan ve her gün çalışma şartları daha da kötüleşen gazetecilere dikkat çekmekti". Böylece Türkiye tarihinin ilk 'Ankara'ya yürüyen kadın protestocusu' eylemi de başlamış olur. Bazer 'vatandaşlık hakkını kullanmak' için yola çıkar. Önceleri 'Ben kendi kendime yürümüş olurum' diye düşünür ve açıkçası destek bulacağından pek umutlu değildir. Ancak yürüyüşün ilerleyen günlerinde ummadığı bir ilgi görür. Özellikle de köylülerden ve yol boyunca rastladığı şoförlerden. Üç gece karakollarda kalır, diğerlerinde ise kendisini bırakmayan köylülerin evinde. Bazer bu yürüyüşün kendisi açısından çok şey ifade ettiğini söylüyor; "Bana eylemden hiç bir şey kazanamazsın diye söylüyorlar. Hani meşhurdur; Hz İbrahim'i yakmak için ateş hazırlanmışken tüm hayvanlar toplanırlar. Hepsi bakarken bir karınca ağzına su alıp ateşe doğru gider. Diğerleri sorduğu zaman karınca 'Ben üzerime düşeni yapayım da ateş sönmezse sönmesin' der. Ben de karınca gibi sonuca ulaşamazsam da üzerime düşeni yapmak için yollara düştüm" diyor. Bazer Ankara yürüyüşünü günlük 35–40 kilometre olarak planlamış. Hava şartları müsaade ederse sabah erken saatlerde başlayıp gün boyu yürüyor. Yolculuğun en zorlu etabı ise Bolu Dağı olmuş. Sabah saat 4 civarında yürümeye başlayan Bazer'e yoldan geçen herkes büyük destek vermiş. Hatta bir tanker şoförü dörtlüleri yakarak tırmanış süresince eskortluk bile yapmış. "Çok yorulduğum, ayaklarımı hissetmemeye başladığım anda bir alkış, bir imzalı destek bütün yorgunluğumu unutturuyordu" diyor Bazer.
 </p>
 <p class="metin">
  Gündüzleri yürüyüp akşamları yol boyunca yaşadıklarını not alıyor. Tabii unutamadığı anıları da olmuş. Bazer'i en çok etkileyen gözleri yaşararak anlattığı depremzede ailelerle geçirdiği bir gece; "Depremzede bir aile misafir etmişti beni. Evin kadını bahçede yetiştirdiği soğanlardan bir çorba hazırlamış. Çocuk televizyonda gördüğü çikolatadan istedi. Annesi de 'O acı , ilaç o ' dedi. Eşi asgari ücretle çalışıyormuş ve o çocuk henüz çikolatayı tatmamış. Çocuğuna çikolata alamayan anne yalan söyleyerek geçiştiriyordu. O zamandan bu yana çikolata yiyemiyorum. Bu insanlar bu krizleri, bu yoksulluğu hak etmedi." 28 Nisan'da Ankara'da olacak olan ve Cumhurbaşkanı'na yazdığı mektubu verecek olan Semra Bazer yol boyunca kendisini şaşırtan çok fazla olay olduğunu söylüyor. Yine bunlardan birisi Bolu'da meydana gelmiş; "Bolu'dan hemen sonra Rüzgârlı Köy var. Ben yürürken biri genç iki kadın koşturarak bana doğru geldi. İtiraf etmek gerekirse bir ara korkmuştum bile. Ama gelenler kolumdan tutup beni evlerine götürdüler. 68 yaşında bir nine benim yoldan geçeceğimi komşularından duymuş. Bana dedi ki "Kızım git reis–i cumhura anlat halimizi. Bu halk bu sefaleti hak etmedi". Net göremiyordu, 68 yaşındaydı ama çok orijinal tespitleri vardı."
 </p>
 <p class="metin">
  Bazer, 11 Nisan'da İstanbul'da başlattığı yürüyüşünü dergi piyasaya çıktığı günlerde bitirmiş olacak. Cumhurbaşkanı Ahmet Necdet Sezer'e 'derdini, temennilerini, sitemlerini ve umutlarını' anlatacak, daha sonra da 'vatandaşlık hakkını kullanarak' hükümeti 'halkı dolandırdığı ' için mahkemeye verecek.
 </p>
 <br/>
 <center>
  <a class="anaorta" href="http://web.archive.org/web/20020325032208/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/334/haberler/6.htm), [web.archive.org (arşiv bağlantısı)](http://web.archive.org/web/20020325032208/http://www.aksiyon.com.tr:80/2001/334/haberler/6.htm)
