# Adaletin merkezindeki tartışma: DGM

*Adem Yavuz Arslan 1998.10.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Herşey İzmir Büyükşehir Belediyesi'nin seyyar satıcıların çalışma alanlarını kısıtlamasıyla başladı.
  </font>
 </div>
 <div id="newsText">
  <font class="detail-text">
   HEP İzmir il yönetimi bu engellemenin 'Kürtleri yıldırmaya yönelik bir hareket' olduğunu ileri sürerek bir bildiri kaleme aldı. Ancak aralarında Avukat İbrahim İncal'ın da bulunduğu HEP'li yöneticiler hazırlanan bildirinin dağıtılmasından soruşturmaya tabi tutuldular. HEP'li yöneticiler 1992'de İzmir DGM'de Türk Ceza Kanunu'nun 312. maddesi uyarınca "halkı ırk, sınıf ve bölge farklılığı gözeterek kin ve düşmanlığa açıkça tahrik ettikleri" iddiasıyla yargılanmaya başladı.
   <br/>
   <br/>
   Bu yargılanma sonucunda 6 ay hapis cezası alan İncal 1995'te AİHM'ne başvurdu. Komisyonun başvuruyu haklı bulmasının ardından AİHM'de başlayan yargılamada İncal'ın avukatı Güney Dinç müvekkilinin yargılandığı DGM'de bir asil ve bir yedek üyenin askeri merciler tarafından kendi yasalarına göre atandığını, bunun Avrupa İnsan Hakları Sözleşmesinin 6 maddesindeki " bağımsız ve tarafsız mahkemede yargılanma hakkının' ihlali anlamına geldiğini savundu. İtirazı haklı bulan AİHM, DGM'lerin 'baştan taraflı' olduğuna karar verdi. Sessiz sedasız alınan bu karar aslında büyük gürültü koparacak nitelikte bir karardı. DGM'lerin tarafsız olmadığı yönündeki karar bu mahkemelerde yargılanmakta olan binlerce kişiye de Avrupa İnsan Hakları Mahkemesi'nde dava açma ve tazminat isteme hakkı veriyor. Bazı hukukçular söz konusu kararın 1983'ten bu yana DGM'lerde görülen tüm davalar için geçerli olacağı düşüncesinde.
   <br/>
   <br/>
   Trilyonlarca lira insan 'hakları borcu'
   <br/>
   <br/>
   Avrupa İnsan Hakları Mahkemesinin aldığı bu karar Devlet Güvenlik Mahkemelerinde yargılanan herkese tazminat davası açma hakkı veriyor. 1983'ten bu yana görülen davaların tamamından dava açılması bir yana sadece 1996 yılında DGM'lerde görülen 15 bin 327 davayı göz önüne alırsak ortaya korkunç rakamlar çıkıyor. Halen AİHM'de Türkiye aleyhine bekleyen bin 800 dava var. İncal davasında Türkiye mahkeme masrafları ile birlikte 6.6 milyar lira ödemeye mahkum oldu. Bu davayı örnek alırsak, bin 800 davadan en az bininin Türkiye aleyhine sonuçlanması durumunda tazminatların tutarı 150 milyon frank yani yaklaşık 7 trilyon lira ediyor.
   <br/>
   <br/>
   Pek çok hukukçu bu durumda Türkiye'den Avrupa İnsan Hakları Mahkemesine yapılacak başvurularda patlama olacağı düşüncesinde. Çünkü karar Avrupa İnsan Hakları Mahkemesin'e başvurmak için gerekli olan " iç hukuk yollarını tüketme zorunluluğu'nu ortadan kaldırıyor. Böylece DGM'lerde yargılanan herkes davanın sonucunu beklemeden 'adil ve tarafsız bir mahkemede yargılanmadıklarını'  iddia ederek AİHM'e Türkiye'yi şikayet edebilecek. Ceza Hukuku Profesörü Bahri Öztürk Türkiye'nin uluslararası anlaşmalara imza attığını belirterek 'cezalardan o kadar kolay kurtulamayız' diyor.
   <br/>
   <br/>
   Tartışmalı 15 yıl
   <br/>
   <br/>
   "Devletin ülkesi ve milletiyle bölünmez bütünlüğü, hür demokratik düzen ve nitelikleri anayasada belirtilen cumhuriyet aleyhine işlenen ve doğrudan doğruya devletin iç ve dış güvenliğini ilgilendiren suçlara bakmakla görevli devlet güvenlik mahkemeleri kurulur." 1982 Anayasasında 143. madde olarak yer alan bu ibareyle DGM'ler kurulmuş oldu. DG M'ler bir çok hukukçunun da dediği gibi olağanüstü mahkeme değiller ve herşeyleri açık seçik Anayasada belli. Dünyanın bir çok ülkesinde DGM işlevini gören mahkemeler var. Tartışmalar da aslında DGM'lerin kendinden değil yapısı ve işleyişinden kaynaklanıyor. Yine 1982 Anayasasının DGM'ler ile ilgili 143. maddesinin devamında yer alan "DGM'lerde bir başkan, iki asıl ve iki yedek üye, bir savcı ve yeter kadar savcı yardımcısı bulunur. Başkan bir asıl ve bir yedek üye ile savcı birinci sınıftan ayrılmış hakim ve cumhuriyet savcıları arasından bir asıl ve bir yedek üye, birinci sınıf askeri hakimler arasından savcı yardımcıları ise cumhuriyet savcıları ve askeri hakimler arasından özel kanunlarında gösterilen usulde atanır" maddesinden tartışma çıkıyor. Mahkeme üyeleri arasından askeri yargıçların yer alması tartışmaya neden oluyor. Avrupa İnsan Hakları Mahkemesi, sivillerin kendilerine özgü atama biçimleri olan askeri yargıçlar tarafından yargılanmasının tarafsızlık ilkesine aykırı olduğunu savunuyor. Bu karar ise DGM'lerde yargılanan herkese tazminat yolunu açıyor.
   <br/>
   <br/>
   'Eleştirilere kulak tıkayamayız'
   <br/>
   <br/>
   DGM'lerin tarafsızlığı ile ilgili Avrupa İnsan Hakları Mahkemesinin aldığı kararın Türkiye açısından baş ağrıtabileceğini söylüyor bir çok hukukçu. Türkiye'ye gelecek tazminat yükü yanında kararlara uymamamız durumunda Avrupa Konseyinden ihracımız bile gündeme gelebilecek. ' Devlet Güvenlik Mahkemeleri üyeleri arasında askeri yargıçların olması eleştiriliyor. Askeri üyeleri çıkarsanız savunma hakkını kısıtlayan bazı maddeler var. Onlar yüzünden yine bizi mahkum edecekler" diye dikkati çekiyor Emekli Hakim Albay Ümit Kardaş.
   <br/>
   <br/>
   Yücel Sayman: DGM kapatılmalı
   <br/>
   <br/>
   Devlet Güvenlik Mahkemeleri konusunda en radikal çıkışlardan birisini de İstanbul Barosu Başkanı Yücel Sayman yapıyor. " Bir devletin kendini korumak için mahkeme kurmasının mantığı olamaz. DGM'ler yargılamayı durdurmalı ve en kısa zamanda kapatılmalı" diyen Sayman en kısa zamanda Devlet Güvenlik Mahkemelerinin yargılamaya son vermesi gerektiğini söylüyor. Devlet Güvenlik Mahkemeleri'nin temelden kaldırılması gerektiğini belirten Sayman " Demokratik ülkelerde olmayacak bir mahkeme. Bir kere devletin kendini korumak için mahkeme kurmasının anlamı yok. Avrupa İnsan Hakları Mahkemesi olayın sadece askeri yargıç boyutunu ele alıyor. Ancak DGM'lerde usulen de hatalar var. Acilen askeri üyeler çıkartılmalı ve Devlet Güvenlik Mahkemeleri'nin faaliyetleri durdurulmalı. Görevlerini de Ağır Ceza Mahkemelerine devretmeli" diyor.
   <br/>
   <br/>
   "DGM'siz olmaz"
   <br/>
   <br/>
   İstanbul Üniversitesi Hukuk Fakültesi Anayasa Hukuku Bölüm Başkanı Prof. Dr. Burhan Kuzu ise Devlet Güvenlik Mahkemeleri'nin iddia edildiği gibi olağanüstü mahkemeler olmadığını savunuyor. Mahkemelerin kuruluş ve çalışma şekillerinin kanunlarda açık bir şekilde belirtildiğini söyleyen Kuzu " Devlet Güvenlik Mahkemeleri en az diğer mahkemeler kadar doğal bir mahkeme. Kuruluşu, çalışma şekilleri ve yetkileri bellidir. DGM'ler doğru mu? Hayır. Askeri üyeler ve savunma hakkını kısıtlayan olaylar var. Bunları düzeltmek zorundayız. Ancak Devlet Güvenlik Mahkemeleri devlete yönelik ağır suçlarda uzmanlaşmış mahkemeler. Konuları ağır ve özelliği olan davalara bakıyorlar. Devlet Güvenlik Mahkemelerini kaldırsanız yerine ne koyacaksınız? Zaten diğer Ağır Ceza Mahkemeleri çok yoğun, bir de bu suçları ağır cezalara verirseniz iyice işin içinden çıkılmaz hale gelir"diyor.
   <br/>
   <br/>
   Dava trafiği yoğun
   <br/>
   <br/>
   Sağlıklı yargılamanın yapılamadığını iddia eden bir çok hukukçu askeri üyelerin kaldırılması durumunda bile Avrupa İnsan Hakları Mahkemesi'nin, yargılama şartları sebebi ile Türkiye'yi cezalandıracağını savunuyorlar.
   <br/>
   <br/>
   Varlıkları tartışılan ve kapatılması istenen Devlet Güvenlik Mahkemelerinin yükü her geçen gün artıyor. Özellikle Terörle Mücadele Kanunu kapsamında yapılan değişikle DGM kapsamına giren suçlarda yaşanan artışla birlikte Devlet Güvenlik Mahkemeleri dava takibine yetişemez oldu. Adalet Bakanlığı'nın verilerine göre 1997 yılında 14 bin 348 dava Devlet Güvenlik Mahkemelerinde görülmüş. Oysa yine aynı kaynaklara göre 1986 yılında DGM'lerde görülen dava sayısı bin 680 olarak gerçekleşmişti. 1994 yılına kadar yılda ortalama 5 ile 6 bin civarında davaya bakan DGM'ler bu tarihten sonra 16 bin davaya bakar oldu. DGM'lerde bir dava ortalama 302 gün sürüyor.
   <br/>
   <br/>
   DGM'ler ile ilgili en çok tartışılan konulardan birisini de faili meçhuller oluşturuyor. 1997 yılı rakamlarına göre Türkiye genelinde DGM'lerde görülen 19 bin 692 faili meçhul dava var. Bu faili meçhuller içerisinde 13 bin 340 dava ile Diyarbakır ilk sırada yer alıyor.
   <br/>
   <br/>
   Bu kararlar çok tartışılacak
   <br/>
   <br/>
   Devlet Güvenlik Mahkemelerinin aldığı kararlar ister sağcı ister solcu olsun bir çok kesimde beraberinde uzun süren tartışmaları da getiriyor. Halen İstanbul Büyükşehir Belediye Başkanlığı görevini yapan Recep Tayyip Erdoğan, Siirt'te yaptığı bir konuşmada Ziya Gökalp'in şiirinden alıntı yaptığı bölümler sebebi ile İstanbul DGM'de " Halkı din, dil, sınıf ve bölgesel fark gözeterek açıkça düşmanlığa tahrik etmek" suçundan 10 ay hapis cezasına çarptırıldı.
   <br/>
   <br/>
   DGM'lerde yargılanan ve ortalama yaşları 16 olan 'Manisalı Gençler'in davası da uzun süre Türkiye gündemini işgal etti. İzmir DGM'de yargılanan sanıklara 2 ile 19 yıl arasında değişen cezalar verilmişti ancak Yargıtay 'eksik soruşturma' gerekçesi ile bu kararı bozdu. Bu davada en çok dikkati çeken şeylerden birisi de çocuk mahkemelerinde yargılanması gereken ve kanunen reşit sayılmayan insanların DGM'de yargılanmalarıydı.
   <br/>
   <br/>
   DGM'lerin Avrupa gündemine de girmesine neden olan olay ise Yaşar Kemal'in " Türkiye üzerindeki kara gökyüzü" isimli yazısından dolayı 1 yıl 8 ay hapse mahkum olmasıydı. Bu kararla birlikte Eşber Yağmurdereli, Bayındırlık Eski Bakanı Şerafettin Elçi, İsmail Beşikçi, Şükrü Karatepe ve Bekir Yıldız hakkında verilen mahkumiyet kararları, Sivas Sanıkları hakkında verilen 33 idam kararı ile ' Bir Hak Düşmanı' adlı tiyatronun oyuncuları hakkında verilen 24'er yıl hapis cezası da en çok tartışılan kararlar arasında yerini aldı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=85EDDFC71A75532D28E1AD24C09CFB13?newsId=4185), [web.archive.org (arşiv bağlantısı)](http://web.archive.org/web/20120413065556/http://www.aksiyon.com.tr:80/aksiyon/newsDetail_getNewsById.action;jsessionid=85EDDFC71A75532D28E1AD24C09CFB13?newsId=4185)
