# "Domates çocuklar istemiyoruz"

*Adem Yavuz Arslan 2000.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Akdeniz'e bahar çoktan gelmiş. "Akkuyu köylüleri ne düşünüyor ?", "Santralle birlikte yaşamak zorunda olacak olan Akkuyulular neler yapıyor?" sorusunun peşine takılıp İstanbul'dan yola çıktığımızda her yerde kar vardı.
  </font>
 </div>
 <div id="newsText">
  <font class="detail-text">
   Ta ki Torosları aşıncaya kadar. Ancak Torosların Akdeniz'e bakan yamaçlarına çoktan bahar gelmiş. Hava bahardan kalma falan değil bizzat baharın kendisi. Badem ve kayısı ağaçları çoktan çiçek açmış, yeni doğmuş oğlaklar etrafta koşturup duruyorlar. Bir tarafta Akdeniz'in laciverte kaçan mavisi diğer tarafta Torosların çam ormanları. Burası Türkiye'nin yaklaşık çeyrek asırdır tartıştığı nükleer santralin yapılacağı Akkuyu Körfezi. Nükleer ya da bölge halkının deyimi ile atom santralinin yapılacağı yer sakin bir Akdeniz kasabası. Yalnız tüm Türkiye'nin bildiği Akkuyu köyü diye bir yer gerçekte yok. Nükleer santralin yapılacağı bölgeye en yakın yerleşim birimi körfeze 5 kilometre uzaklıktaki Büyükeceli beldesi. Ama çevre sakinleri 'Akkuyulu' olarak anılmaya alışmışlar.
   <br/>
   <br/>
   Yaklaşık yarım asırdır tartışılan santralin kurulacağı bölge Büyükeceli beldesine 5 kilometre uzaklıkta bir körfez. Etrafı yüksek dağlarla çevrili ve doğal bir kale gibi. Şimdilik inşaatlar ya da çalışan işçiler yok bölgede. Sadece çok sıkı görev yapan bir güvenlik sistemi hazır. Santral inşaatının güvenlik görevlilerinin gazetecilerden hoşlanmadıkları bir gerçek çünkü Büyükeceli'ye gazetecilerin geldiğini duydukları anda alarma geçip fotoğraf çekilebilecek her bölgeye nöbetçiler yığılıyor.
   <br/>
   <br/>
   Atomun böldüğü belde
   <br/>
   <br/>
   Yaklaşık yarım asırdır bu tartışmalar yapıldığı için Büyükeceli sakinlerinin tamamı konuyu az çok biliyor. Ancak AntalyaMersin karayolunun ikiye böldüğü Büyükeceli, nükleer tartışmalarından sonra üçe bölünmüş: 'Karşı çıkanlar', 'taraftarlar' ve 'ilgisizler'. Hatta bu ayrım son dönemde akrabalar arasında husumete bile neden olmuş köylülerin anlattıklarına göre. Kahvehaneler bile 'isteyenlerin yeri', 'istemeyenlerin yeri' olarak ikiye ayrılmış. Büyükeceli'nin hemen girişinde yer alan ve Arabın Kahvesi olarak bilinen kahveye uğrayıp nabız yoklamak istiyoruz. Bir bakıma bölge sakinleri medyaya alışmışlar. Nükleer lafını açtığınız anda her kafadan bir ses yükselmeye başlıyor. Biri kesinlikle yapılmasını söylerken bir diğeri de arkadaşını rakamlarla desteklemeye çalışıyor, genellikle nükleer taraftarlarının bulunduğu Arabın Yeri'nde. Her tartışmanın ya da sohbetin ortasına atom girmiş. 45 kişilik bir sohbet grubunda da konu nükleere gelmiş. 53 yaşındaki Ömer Boz nükleer santralin neden yapılması gerekiğini anlatıyor: "Ben nükleerin, atomun ne olduğunu bilmem ama bildiğim bir şey var Amerika'da bir sürü nükleer santral var. Eğer tehlikeli olsaydı onlar yaptırmazdı. Amerika hükümetine göre bir vatandaşının canı bizim yüz vatandaşımızdan daha değerlidir. Eğer tehlike varsa şehirlerinin ortasına kurdurmazlardı. Biz neden yapmalayalım. Eğer zararlı ise zaten sadece buraya değil Türkiye'nin hiçbir yerine yapılmasın. "
   <br/>
   <br/>
   Büyükeceli çiftçi Ömer Boz da karşı çıkanlar konusunda 'Çevreciler bu ülkenin gelişmesini istemeyen kimseler' diyor ve ekliyor: "Ancak Ankara ne yapacaksa yapsın artık. Nasıl olsa burada yaşayan insanlar ne düşünüyor diye sormayacak ve bizi ciddiye almayacak. Ancak bir an önce karar versinler artık. Biz tartışmalardan bıktık çünkü." Kahvede konu nükleere dönünce herkes bir şey söylüyor. Ceketini alıp tarlaya gitmek üzere yola çıkmaya hazırlanan bir köylü gelip "Bak gardaş, bu çevreciler gelip bize bir sürü şey anlatıyorlar. Ben iş bulamıyorum, çocuklarıma para bulamıyorum. Benim tek derdim bu, yapsınlar şu santrali de işsizlikten kurtulalım" diyor. Hemen yan masada oturan ve bıyıklarından MHP'li olduğu anlaşılan Eftekin Şahin söze giriyor: "Dünyanın her yerinde var, bizde neden olmasın?" diyor; "Zararlı olsa diğer ülkeler hiç yaptırmazdı. Zaten bu eski solcular şimdi çevreci oldular. Zamanında onlar Boğaz köprüsüne de karşı çıkıyorlardı. Bunlar zaten herşeye karşı çıkıyorlar." Bir başkası konuya başka bir boyuttan yaklaşıyor: "Bizim ülkede nükleer kazada ölme riski trafik kazasında ölme riskinin yanında bir şey mi?"
   <br/>
   <br/>
   Kahvede bir taraftan kağıt oynanırken bir taraftan da nükleer tartışması yapılıyor. Biraz da konunun medyatik olmasından olsa gerek herkesin kulaktan dolma bilgileri var. Hatta bir ara Amerika'daki nükleer santrallerin sayısında tartışma çıkıyor. Rakamlar büyüdükçe büyüyor ve son olarak Amerika'nın 500 civarında nükleer santrali olduğuna karar veriliyor. Bir de solculukla çevrecilik aynı anlamda değerlendiriliyor bu mekanda. Biz konu hakkında konuşurken kahvehaneye gelen 72 yaşındaki Ömer Yılmaz "Nükleere hayır" diyerek söze başlıyor, belki de söyledikleri sözlerin Can Yücel'in bir şiirinden olduğunu bilmeden: "Doğan çocuklarımız hormonlu domates gibi olacak. Herkes ölecek, hayat bitecek burada. Huzurlu bir gelecek istiyoruz, burnumuzun dibinde bir atom santrali istemiyoruz. "
   <br/>
   <br/>
   Ömer Amca'ya 'nükleer'in ne olduğunu soruyorum; "Evladım ben bilmem nükleeri, atomu. Ben yaşamak istiyorum. Gençler gelip anlatıyor, herkes ölecekmiş diyorlar. Ben sebzelerimin para etmesini istiyorum. Santral yapılırsa sebzelerimiz ölecekmiş" diyor. Tartışmalar sadece burada olmuyor tabii. Yol kenarında kazmakürekle toprağı işleyen bir köylüye konuyu soruyorum. O da herkes gibi kulaktan dolma bilgilere sahip. Biz konuşurken yanımızdan geçen bir başka köylü de 'Santrale hayır' sloganı atıp gidiyor.
   <br/>
   <br/>
   Muhalif kahvehane
   <br/>
   <br/>
   Büyükeceli beldesinin ortasından geçen yol aynı zamanda halkı da ikiye bölmüş gibi, yolun sağında yer alan ve kendi deyimleri ile 'biraz sağcı' olanların bulunduğu Arabın Yeri santral taraftarlarının kahvehanesi iken yolun solunda yer alan Ustanın Yeri'nde ise santrale karşı olanlar oturuyorlar. Büyükeceli'de işsizlik sorunundan mıdır yoksa kahvehane kültürünün yaygınlığından mıdır bilinmez kahvehane ağzına kadar dolu. Nükleer santral ile ilgili kiminle konuşmak isteseniz hemen herkesin konu hakkında biraz bilgisi var. 70 yaşını aşmış ihtiyar bir amca Mustafa Şahin. Nükleer santral tartışmasını duyunca oturduğu yerden kalkıp geliyor. Büyükeceliler ona Vali diyorlar. 'Vali' konu hakkında çok bilgili. Nükleer santrale kesinlikle karşı çıkanların başını çekiyor. Karşı çıkma nedenini ise tek bir cümle ile özetliyor: "Yaşamak istiyorum. " Yaşına ve köyde yaşamasına rağmen nükleer santral konusunda çok şeyler biliyor: "İstanbul'da bir çekirdek çıktı bir sürü insan öldü. Bir çekirdeğe sahip olamayanlar bir santrale nasıl sahip olsunlar ki" diyor gerilmiş bir yüz ifadesiyle. SSK reçetesinin üzerine nükleer santralle ilgili bir şiir bile yazmış herkese okuyor. "Kaderimiz ne olacak?" isimli şiirde de nükleer santrale karşı çıkıyor Mustafa Şahin. Belediye Başkanı Hümmet Büyük'e de çok kızıyor. "Önceleri santrale karşıydı, herkesi örgütlüyordu, şimdi savunucu oldu". diyor. Belediye Başkanı Hümmet Büyük'e sormak istiyoruz santral hakkında ne düşündüğünü. Ne de olsa bölgenin en yetkili kişisi. Ancak Hümmet Büyük, karakol komutanı ile birlikte okey oynamayı, santral hakkında konuşmaya tercih ediyor ve santral hakkındaki görüşünü tek cümle ile özetliyor: "Benim nükleer santralle bir derdim yok. Beni ilgilendirmiyor."
   <br/>
   <br/>
   İkinci Bergama oluruz
   <br/>
   <br/>
   Kahvehanede ortak mevzu biraz da bizim orada bulunmamızdan dolayı nükleer tartışmalarına kayıyor. Mustafa Ünal isimli bir başka Büyükeceli sakini santrale karşı çıkmakla kalmıyor tepkisini yüksek sesle dile getiriyor: "Kanımızın son damlasına kadar savunacağız ve buraya nükleer santral yaptırmayacağız. İş makinelerinin yolunu keser yine sokmayız buraya." Köylüler Bergamalıları kendilerine örnek olarak aldıklarını anlatıyorlar ve önümüzdeki günlerde Akkuyu'dan Mersin'e kadar 'el ele' tutuşma eylemi planlıyorlar. Mehmet Bal isimli bir başkası da "Bergamalı köylüler bunu başardı, biz de başarırız" diyerek söze başlıyor ve santrale karşı olduğunu söylüyor. Yüksel Şahin isimli bir başka Büyükeceli sakini bölgenin depreme dayanıklı olmadığını savunuyor: "Meltem estiği zaman tatlı su kaynaklarının suları tuzlu hale geliyor. Toprağın altı sağlam değil, deniz suyu sahilden 5 kilometre içeri kadar giriyor. Bu zeminin sağlam olduğunu söyleyen yanlış söylüyor. Ayrıca Akdeniz sahilinde denizi kirlenmeyen bir tek burası kalmıştı, böylece burayı da katledecekler".
   <br/>
   <br/>
   Türkiye çeyrek asırdır tartıştığı nükleer santral yapımında önümüzdeki hafta ilk ve net kararını verecek. Santralin temelleri 1976 yılında atılmıştı. Aradan geçen bunca zamana rağmen bölgenin fay hattı içerip içermediği bile tespit edilmedi. Aslında santralin yapılacağı Büyükeceli beldesi, Türkiye'nin minyatürü gibi. Herkes konuşuyor kimse kimseyi dinlemiyor. Savunan neden savunduğunu, karşı çıkan neden karşı çıktığını bilmiyor. Ustanın Yeri'ndekiler Arabın Yerinde'kileri 'rantçılıkla' suçlarken, Arabın Yeri'ndekiler de Ustanın Yeri'ndekileri 'solculuk ve gelişmeye engel olmakla' suçluyorlar. Hatta akrabaların arası bile nükleer tartışmalardan açılmış. Kahvehanede, tarlada, camide hep nükleer tartışılıyor. Kimse olayı tam olarak bilmiyor, bilgiler kulaktan dolma, görüşler temelsiz. Kimse santralin yapılacağı Akkuyu Körfezi'nin 25 kilometre açığından geçtiği söylenen Ecemiş fay hattını duymamış bile. Akkuyu'daki nükleer santral tartışmalarında yöre halkı bir bakıma çevrecilerle nükleercilerin savaşında piyon. Eğer çevreciler anlatırsa çevreci, nükleer taraftarları bir şey anlatıp ikna ederse nükleerci oluyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5998-domates-cocuklar-istemiyoruz.html), [web.archive.org (arşiv bağlantısı)](http://web.archive.org/web/20140424193038/http://www.aksiyon.com.tr:80/aksiyon/haber-5998-domates-cocuklar-istemiyoruz.html)
