# Belediye İsrail'e teknoloji satıyor

*Adem Yavuz Arslan 2002.02.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kısa zaman öncesine kadar İSBAK isminin hafızalardaki karşılığı mavi tulumlarını giymiş kamyon ve otobüs tamir eden, trafik ışıklarını temizleyen işçilerdi. Hatta belediye içerisindeki imajı da buydu. Ancak özellikle son aylarda İSBAK (İstanbul Belediyeler Bakım Ulaşım A.Ş) ismi çok farklı bir sektörde, bilişim sektöründe öne çıkmaya başladı. Önce bilişim fuarlarında kendi ürettiği trafik otomasyon sistemleriyle görücüye çıkan bu belediye kuruluşu, ardından da teknoloji ihracına başladı. Balkanlar ve Ortadoğu öncelikli olarak çalışmalarını yürüten İSBAK son olarak da teknoloji alanında yaptığı yatırımlarla bir dünya devi olan İsrail'e trafik otomasyonu konusunda teknoloji ihracına başladı.
  </font>
 </div>
 <div id="newsText">
  <font class="detail-text">
   Belediyenin kamyon ve otobüslerini tamir eden bir belediye BİT'i iken tamamıyla kendi alt yapısından yetiştirdiği elemanlarıyla bilişim sektöründe bir marka olma yolunda ilerleyen bir kuruma dönüşümü aslında, iyi yönetim ve akılcı politika ile belediye kurumlarının da özel sektör kurumları gibi hatta onlardan daha başarılı hale gelebileceğinin en güzel örneğini teşkil ediyor.
   <br/>
   <br/>
   NATO tecrübesi
   <br/>
   <br/>
   İSBAK'taki değişim aslında kurumun başına atanan Derya Demir'le başlıyor. Elektronik haberleşme doktoru olan Demir, son olarak TÜBİTAK  Marmara Araştırma Merkezi'nde Akıllı Sistemler Grup başkanıydı ve NATO'da görev yapmıştı. Savunma projeleri alanında  Test Uçuş Ölçümlendirme projelerinde görev alan Demir daha sonra aldığı bir teklif üzerine İSBAK'ın başına gelir. Teknokrat olarak bürokrasinin ve particiliğin çok yoğun olduğu bir sektöre geçmenin kendisi için büyük bir risk olduğunu kabul eden Demir bu sorunu da takip ettiği strateji ile kısa sürede çözdüğünü söylüyor; "Bütün arkadaşları toplayıp, 'Arkadaşlar hepiniz benim adamımsınız' dedim. Önlerine hedeflerimizi koyup vizyonumuzu çizdim. İSBAK'ın bir tamir atölyesi gibi olmaması gerektiğini anlatıp 500 bin dolar harcayıp tamamen genç beyinlerden bir AR-GE departmanı kurduk. 118 mühendis, 37 teknisyen ve 23 teknikerle kısa süre sonra kendi know-how'ına sahip bir firma olduk. Bizim hedefimiz global olmak ve global olmanın yolu da bilgi üretimden geçer."
   <br/>
   <br/>
   1986 yılından bu yana faaliyet gösteren İSBAK'ı tamirhane olmaktan çıkarmak isteyen yeni yönetim ilk olarak mevcut yapıyı elden geçirir. Yaptıkları araştırmada tespit ettikleri durum, mevcut yapının çok fazla israfa yol açıyor olmasıdır. Önce tüm trafik ışıklarındaki akkor lambalar değiştirilmeye başlanır. Mevcut sistemle yılda 623 milyar lira olan enerji maliyeti LED'li sistemle yenilenen trafik ışıklarıyla yılda 77 milyara düşer. Çünkü daha önceleri kullanılan akkor lambalar 6 ayda bir patlıyor ve her patlayan  lambayı değiştirmek için birim başına 40 dolar masraf yapılıyordu. LED'li sisteme geçildi ve lambaların ömrü 6 aydan 10 yıla çıktı. Yeni sistem yıllık 500 milyar liranın üzerinde tasarruf sağlamış oldu. Lambaları değiştiren İSBAK ardından da şehrin dört bir yanına yerleştirdiği kameralarla online olarak tüm İstanbul'u 24 saat izlemeye aldı. 24 saat izlenen trafik tek merkezden koordine edilerek sürücülerin trafikte daha az zaman kaybetmesi sağlandı.
   <br/>
   <br/>
   İstanbul trafiği akıllanacak
   <br/>
   <br/>
   AR-GE çalışmalarını tamamladıktan sonra İstanbul trafiğinde çözüm arayışlarına giren İSBAK ilk olarak anayollardaki trafik yoğunluğunu gösteren Veri Mesaj Sistemi'ni (VMS) hizmete soktu. Sürücülere güzergah üzerindeki trafik yoğunluğunu, trafik kazalarını, hava ve yol durumunu bildiren bu sistem İstanbul genelinden elde ettiği verileri anında ekranlara yansıtıyor. Kurumun hedefi çok yakın zamanda 10'un üzerine çıkacak olan bu panolarla sürücülerin en kolay yoldan istedikleri yere ulaşabilmesi. Akıllı Ulaşım olarak adlandırılan bu sistemin bir adım sonrası ise trafik yoğunluk haritaları ve cep telefonları aracılığı ile trafik bilgilerinin sürücülere aktarılması. Henüz altyapı çalışmaları yapılan projeye göre İstanbul'daki tüm ana ve yan yollara sensörler yerleştirilecek. Bu sensörler yoldaki trafiği, trafiğin hızını ve olması muhtemel aksamaları merkezde toplayıp trafik yoğunluk haritası oluşturulacak. Bu bilgiler sayıları artırılacak olan VMS panolarına aktarılacak. Eğer henüz yola çıkmamışsanız cep telefonuna gideceğiniz güzergahı yazacaksınız ve İSBAK'ın komuta merkezi size varacağınız yere en kolay nasıl ulaşabileceğinizi mesajla iletecek. Ya da internetten tüm İstanbul trafiğini görebileceksiniz. Henüz altyapı çalışmaları süren bu proje, belki İstanbul trafiğine kesin çözüm olmayacak, ancak kaza ya da başka bir nedenle yoğun olan bir yola girerek saatlerinizi trafikte harcamanızın önüne geçilmiş olacak.
   <br/>
   <br/>
   İSBAK bir yandan yeni projeler üretirken bir taraftan da mevcut projeleri geliştiriyor. Trafik alanında yapılan uluslararası fuarlara katılan kurum geliştirdiği teknolojileri dünyanın değişik ülkelerine pazarlama şansı bulmuş bile. Yugoslavya'dan Ürdün'e kadar ondan fazla ülkeye teknoloji ihracı yapan İSBAK son olarak da İsrail'e trafik sinyalizasyon sistemleri ihracatı yaptı. İsrail, İSBAK tarafından üretilen teknoloji ve cihazların Ortadoğu dağıtımını yapacak. Belediye yetkililerine göre bu çok büyük bir başarı, çünkü İsrail zaten bilişimde çok ileri düzeyde, onların teknolojiyi Türkiye'den alması yapılan işte gelinen seviyeyi gösteriyor.  Belediye araçlarının tamir edilmesi için kurulan bir kurumun akılcı politikalarla yönetilmesi durumunda nasıl başarılı olabileceğinin güzel örneklerinden birisi İSBAK. Çalışanları ve projeleriyle gelecek vadeden kurumu en çok rahatsız eden konular, Türkiye'nin içinde bulunduğu genel sorunlar ve belediye hakkında açılan soruşturma ve takipler. Bu yüzden İSBAK'ın bazı projeleri bekletiliyor. Ancak bu olumsuzluklar dolayısıyla hız kesmek niyetinde değil İSBAK. Derya Demir "Biz üretiyoruz. Maalesef Türkiye'de üretmenin bedeli vardır. Soruşturmalar yüzünden projelerimiz yavaşlıyor, ama bizim gündemimiz işimizi yapmak. Herkes işini güzel yaparsa hiç bir sorun olmaz " diyor.
   <br/>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5905278B820050C44E1CBCC51CA29491?newsId=8431), [web.archive.org (arşiv bağlantısı)](http://web.archive.org/web/20140805040905/http://www.aksiyon.com.tr:80/aksiyon/newsDetail_getNewsById.action;jsessionid=5905278B820050C44E1CBCC51CA29491?newsId=8431)
