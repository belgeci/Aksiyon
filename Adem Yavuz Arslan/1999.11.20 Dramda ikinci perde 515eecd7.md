# Dramda ikinci perde

*Adem Yavuz Arslan 1999.11.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   7.4 şiddetindeki Marmara Depremi'nin artçı şokları sürse de içimizdeki korkuyu atmaya, hasarlı da olsa evlere girmeye başlamıştık oysa.
  </font>
 </div>
 <div id="newsText">
  <font class="detail-text">
   Nasıl olacağını anlayamadığımız 'depremle yaşamak' lafına bile alışmışken, birden yer kaynamaya başladı. 'Gitti artık gelmeyecek' denen deprem geriye gelmişti. Yine oldukça şiddetli sarsıldı yer. Bu kez merkez üs, Düzce ve Bolu'ydu. Önce hissettiğimiz ama ne olduğunu tam olarak ancak bir kaç saat sonra öğrenebildiğimiz deprem yine derinden yaralamıştı tüm Türkiye'yi.
   <br/>
   <br/>
   Depremin hemen ardından yola çıktığımızda gözümüzün önünde unutamadığımız 17 Ağustos depreminin kareleri vardı. Yanan, yıkılan evler, kaybedilen canlar, feryatlar, acziyet ve çaresizlik. Bu kez de manzara farklı olmayacaktı. Düzce'ye doğru yaklaşırken karanlık ve sis örtüyordu herşeyi. Her yer karanlıktı. Kaynaşlı'ya yaklaştıkça yer yer göğün karanlığını yırtarcasına alevler yükseliyordu. Yollar patlamış, binalar yıkılmış... Her yerde panik halinde koşuşturan insanlar.. Karanlığın ve umudun taze olduğu akşam saatleri henüz.. Belki de 17 Ağustos'un tecrübesiyle olacak kimse 'Nerde bu devlet?' sorusunu sormadan elinden geleni yapıp enkaz altındakileri kurtarmaya çalışıyor.
   <br/>
   <br/>
   Kaynaşlı alev alev
   <br/>
   <br/>
   İki katlı ahşap evleri, mütevazı yaşamı ile sakin bir kasabaydı Kaynaşlı. Bir zamanlar huzurun kol gezdiği Kaynaşlı sokaklarında şimdi siren sesleri, yakınlarını yitirenlerin feryatları var. Hava ağır. Kaynaşlı alev alev yanıyor. Fay hattı tam ortasından geçen Kaynaşlı'nın zemini adeta kaynamış. Yollar patlamış, Bolu dağındaki karayolunun bir kısmı çökmüş, evlerin tamamı hasar görmüş. Bu sakin kasabanın bir çok bölgesinden dumanlar yükseliyor. Havada ağır bir koku. Enkazlardan yükselen dumanlar zaman zaman nefes almayı bile zorlaştırıyor. İnsanlar feryat ediyor, insanlar yardım istiyor.
   <br/>
   <br/>
   Her yer yıkılmış Kaynaşlı'da. Kaynaşlılılar şokta. Herkes enkazların altından yakınlarını kurtarmaya çalışıyor. Kamu binaları çökmüş, itfaiyeler çalışmıyor. Saatler geceyarısını göstermeye başladığında ilk kurtarma ekipleri geliyor ama enkaz çok, yardım edilmesi gereken insan sayısı fazla. Saniyeler bile önemli iken vatandaşlar kendi imkanları ile çalışıyorlar alev alev yanan binaların arasında. Kaynaşlı'nın girişinde bir enkaz. Daha bir kaç saat öncesine kadar onlarca insanın 'dinlendiği' bir yer Akabe Dinlenme Tesisleri. Şimdi yerle bir olmuş. Enkazın altından sesler geliyor. Bir kaç kişi kurtarmaya çalışıyor. Enkazın altında kaç kişi olduğu da tam bilinmiyor. Bir araba farının aydınlığında çalışıyor komşuları.
   <br/>
   <br/>
   Enkazların arasında dolaşıyorum. Göçük altından bir kadın inleme ile karışık yardım istiyor. Görmeye çalışıyorum ancak görünmüyor karanlıkta. Durumunu soruyorum, 'Çocuklarımı kurtarın' diye cevap veriyor. Flaşla aydınlatabildiğim kadarıyla görüyorum, yüzükoyun yere yatmış, belinden aşağısı kirişin altında kalmış orta yaşta bir kadını. Çok zor konuşuyor. Enkazın altından sesler geliyor. Kaç kişi olduklarını, durumlarını soruyorum ama onları kurtaracak ne ekip var ne de ekipman. Tesiste deprem saatinde yaklaşık yüz kişi olduğu söyleniyor. Ekiplerin çalışması tam üç gün sürüyor enkazda. Saniyelerin bile hayati önemi olduğu bu saatlerde bazıları için artık çok geç olmuş maalesef.
   <br/>
   <br/>
   Havanın soğuk olması ve bir gün önce kaymakamın emri ile toplatılan çadırlar sebebiyle herkes evindeydi deprem saatinde Kaynaşlı'da. Ve enkaza dönen evlerin büyük kısmında yangınlar çıkmış. Hava giderek ağırlaşıyor, nefes almak bile güç. Bir taraftan yangınla mücadele ediyor Kaynaşlılılar, bir taraftan da enkaz altındaki yakınlarını kurtarmaya çalışıyorlar. Enkaz altındakilerin büyük kısmı ise dumandan zehirlenerek ya da yanarak ölüyor".
   <br/>
   <br/>
   'Üşüyorum anne'
   <br/>
   <br/>
   Gece soğuk, gece uzun deprem bölgesinde. Hava alevlerin etkisi ile yumuşasa da sıfırın altında sıcaklık. Ama şokun etkisi ile soğuğun farkında değil Kaynaşlılılar. Kurtulanlar enkazlardan ve çevreden topladıkları ateşlerle ısınmaya çalışıyorlar. Herkes biliyor ki uyumamalılar. Uyumak demek donmak demek çünkü. Sabaha karşı kırağı yağıyor enkazların üzerine. Kurtulanlardan ise özellikle çocuklar soğuktan tir tir titriyorlar. Bir çoğu bulabildikleri bir battaniyeye sarınmış oturuyor. İsimleri, yaşları çok fark etmese de sık sık 'üşüyorum anne' sözleri çalınıyor kulaklara. Soğuk iliklerine kadar işliyor insanın. Kurtarma ekipleri soğuğa aldırmasalar da eller yüzler kızarıyor soğuktan. Depremin ikinci gününden itibaren havalar iyice soğuyor ve depremzedelerin çilesi artıyor. Üstelik ardından gelen yağmur depremle vurulan insanımızı bir kez daha vuruyor.
   <br/>
   <br/>
   Hava yavaş yavaş ağarıyor. Hâlâ dumanlar yükseliyor enkazların arasından. Gün ağardıkça felaketin boyutları biraz daha ortaya çıkıyor bölgede. Her yer yıkılmış, her yerde cesetler var. Belki binaların çoğunun iki katlı olması can kaybını azaltmış ama acı her yerde aynı. Fay hattının geçtiği yerlerde görüntü korkunç. Yer yer üç metreyi bulan yarıklar oluşmuş. Kaynaşlı yolu üzerindeki Merkez Camii'nin tam altından geçmiş fay hattı ve cami herşeyiyle yerle bir olmuş.
   <br/>
   <br/>
   Düzce ikinci kez yıkılmış
   <br/>
   <br/>
   17 Ağustos depremi ile hasar gören Düzce'de ikinci şok 12 Kasım'daki 7.2 şiddetindeki depremle yaşanıyor. Şehirdeki binaların büyük bir kısmı yıkılmış. Özellikle Bulvar Caddesi, Aydınpınar Mahallesi, Çay Mahallesi, Kervansaray Mahallesi ve Hastane yolundaki binalarda büyük hasar meydana gelmiş. Düzce'de yüzlerce ölü ve yaralı var. Yer yer yangınlar çıkmış. Şehir tam bir hayalet şehir, çünkü ışık yok. Hastane hasarlı olduğu için müdahale dışarıda yapılıyor. Hastane bahçesi tam ana baba günü gibi: Yaralılar geliyor, yaralılar gidiyor. Hava soğuk ama kimse soğuğun farkında değil. 5'in üstünde ard arda gelen artçı şoklar zaman zaman tedirgin etse de canla başla çalışıyor hastane bahçesinde doktorlar.
   <br/>
   <br/>
   Enkazdan çıkarılmış 1314 yaşlarında bir kız çocuğuna kalp masajı yapıyor genç bir doktor. Sıcaklık eksi derecelerde olmasına rağmen terliyor. Bir kaç kez tekrarlıyor masajı. Duyulmuyor ama bir şeyler mırıldanıyor. Biraz daha uğraşıyor ve bırakıyor masajı. Gözlerini yanında bekleyen annesinden kaçırarak 'kurtaramadık' diyor. Genç anne sessizce kızının cesedine sarılıyor ve kucaklıyor cesedi. Ardından da kırağı düşmüş ıslak çimlerin üzerine bırakıyor. Sıra sıra yatırılmış cesetler, morglarda da yer yok çünkü. Bir yanda hayata döndürülmeye çalışılan insanlar öbür yanda ölüler. Can pazarı olanca hızıyla sürüyor Düzce Devlet Hastanesi'nin bahçesinde sabahın ilk ışıklarına kadar. Üzerine beyaz bir kefen örtülmüş bir ceset ve cesedin başında ağlayan birisi: Şahin Akyüz. Yeğeni Erol Kaygısız'ın cesedi başında bekliyor, 'Hiç değilse cesedi kaybolmasın' diyerek.
   <br/>
   <br/>
   Gün boyu olanca hızıyla çalışmalarını sürdürüyor kurtarma ekipleri. Herkes ilk etapta canlı kurtarmak için uğraştığından çadır dağıtımı ya da yemek sorunu ile ilgilenilmiyor. Her enkazın başında kurtarma ekipleri var. Ancak bu kez bir başka sorun daha ortaya çıkıyor. Şimdi de koordine sorunu başlıyor. Hatta ekipler arasında kurtarma tartışması bile yaşanıyor zaman zaman. Çünkü ekipler sonuca ulaşmak üzere oldukları operasyonu başka bir ekibe devretmek istemiyorlar.
   <br/>
   <br/>
   Kurtarma ekipleri saatler süren çalışmaların sonunda bir can kurtarabilmenin sevincini yaşıyorlar zaman zaman. Düzce depreminin hafızalarda kalacak karelerinden birisiydi Şaziye Bulut'un görüntüsü. Şaziye Bulut, Fatih Mahallesi'nde oturuyordu. 5 katlı apartman yerle bir olmuştu depremde. Kurtarma ekipleri tam 24 saat süren bir çalışma yaptılar enkazda. Önce umutlar tükendi. ODAK Sivil Savunma ve Cezayirli kurtarma ekipleri tam 24 saat süreyle iki farklı yönden Şaziye Bulut'a ulaşmaya çalıştılar. Çalışma gece de sürdü. Ekipler ancak bir sigara molası verdiler eksi 5 derece soğukta. Ve depremin üzerinden tam 41 saat geçtikten sonra gün ışığını görüyor 46 yaşındaki Şaziye Bulut. Yüzünde tekrar hayata dönmenin tebessümüyle. 24 saat süren kurtarma operasyonunu yapan ekipte gözyaşları sel oluyor. Türk'ü, Cezayirlisi birbirine sarılıyor. Düzce'de de, Bolu'da da, Kaynaşlı'da da benzeri sahneler yaşandı ancak her zaman mutlu sona ulaşılmadı. Saatlerce süren çalışmaların sonunda cansız bedenlere ulaşıldı çoğunlukla.
   <br/>
   <br/>
   Bu kez erken davranıldı
   <br/>
   <br/>
   17 Ağustos depreminin akıllarda kalan en önemli özelliği kurtarma çalışmalarında yaşanan aksaklıklardı. Bu sefer erken davranıldı. Bir kaç saat sonra ambulanslar yola çıktı ve ardından kurtarma ekipleri. Gecenin ilerleyen saatlerinde bakanlar da bölgede kriz merkezlerinin başındaydılar. Yardımlarda bürokrasi uygulanmadı ve yurt dışından gelen ekipler kısa sürede bölgeye ulaştırıldı. Geçen depremde eleştiri oklarından kurtulamayan Kızılay bu kez erken davrandı ve daha ilk günden bölgeye çadır gönderdi. Kurtarma ekipleri geldi. Bu kez ekmek dağları oluşmadı, yardımlar depolarda çürürken insanlar açıkta kalmadı. Ancak bu kez de yardım ekiplerinin fazlalığı problemi yaşandı. Hatta kriz merkezi ekipleri koordine etmek için çok zorlandı.
   <br/>
   <br/>
   Düzce depreminin görünmez kahramanlarından biri de maden işçileriydi. Ölümün soğuk uykusuna inat var güçleri ile çalışıyordu maden işçileri. Maden işçileri hemen gelmişler, saniyelerin bile yüzyıllar kadar önemi olduğunun idrakiyle sessizce çalışıyorlar. Belki diğer ekiplere de biraz kızgınlar. Her tarafı toz toprak içinde, üzerinde sadece iş elbisesi olan bir madenci soğuktan kızarmış ellerini ovuşturarak, "Biz zaten böyle çalışıyoruz. Şova gerek yok ki, her can önemli" diyor. Onlar, duygularına gem vurarak esen ölüm rüzgarına karşı çalışıyorlar bir can için. Ama onlar gönüllülerdi ve sıraya girip sessizce aldıkları bir kap sıcak çorba ile avunuyorlardı.
   <br/>
   <br/>
   Şimdi göç vakti
   <br/>
   <br/>
   Ne zordur göçmek, anılarını, hayallerini, toprağını bırakıp gitmek, ama canını kurtarabilenler bırakıyorlar artık 'yurtlarını'. Belki de yakınlarının mezarlarını. Gidenlerin yüzünde ayrılığın hüznü. Ama sevdiklerine mezar olan bu yerde de kalmak istemiyorlar. Bir çoğu büyük umutlarla geldikleri Düzce'den memleketlerine dönüyor artık. Bazıları da notlar yazıyor enkazların üzerine: "Bekle bizi Düzce". Gözyaşları tükendi artık. İnsanlar isyan bile edemiyor, ağlayamıyor artık. Tarihlerin 2000'e dayanması hiç bir şeyi ifade etmiyor. İnsanoğlu bir kez daha yeniliyor.
   <br/>
   <br/>
   Artık kurtarılanlar kurtarıldı, kalanlar da acıları yüreklerine gömdü. Artık yaşama savaşı var soğukta, açıkta. Belki sıcak bir yuva bulacaklar aylar sonra ama yüreklerdeki acı, yüreklerdeki korku silinmeyecek. Deprem bölgesinde yaşanan acıyı, korkuyu anlatamıyor yazılar, aciz kalıyor ölüm korkusunu anlatmakta fotoğraflar... Gerçek olan ateşin düştüğü yeri yakması.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=45CF34D090522572CDE12C6BA360459E?newsId=5548), [web.archive.org (arşiv bağlantısı)](http://web.archive.org/web/20130814010532/http://www.aksiyon.com.tr:80/aksiyon/newsDetail_getNewsById.action;jsessionid=45CF34D090522572CDE12C6BA360459E?newsId=5548)
