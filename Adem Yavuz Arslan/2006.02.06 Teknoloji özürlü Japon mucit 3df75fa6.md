# Teknoloji özürlü Japon mucit

*Adem Yavuz Arslan 2006.02.06*

<div>
 <p>
  <font>
   I-mode çılgınlığı hızla yayılıyor. Sadece Japonya'da 45 milyon kişi i-mode kullanıyor ve DoCoMo geçen yıl bu hizmetten 10 milyar dolar kazandı. “Herhangi bir yerde, herhangi bir zamanda, herhangi bir şeye tek tuşla ulaşın”felsefesiyle yola çıkan sistem bütün hayatı cep telefonuna endeksliyor.
   <br/>
   <br/>
   Mari Matsunaga internet ve mobil teknoloji dünyasının en popüler isimlerinden. Aslında ne bu konuyla ilgili akademik kariyeri ne de teknoloji merakı var. Fakat cep telefonu ve mobil iletişim söz konusu olunca ismi en çok geçen kişi oldu geçtiğimiz dört yıl boyunca. Japonya'dan başlayıp tüm dünyayı saran i-mode'un fikir babası olması sebebiyle de ünlü Fortune Dergisi tarafından "Asya'nın en güçlü kadını" seçildi. 2005 yılında C&amp;C Teknoloji Ödülleri'nde "21. yüzyıla adını yazdıranlar özel ödülü"nü aldı. Milyonlarca insanın cep telefonunu sadece konuşmak ve sms yollamak için kullandığı bir dönemde 'hayatı mobilize etmeyi' planlayan Matsunaga bunu yaparken de son derece basit bir fikrin peşinden gitmiş: "Hayatımı ne kolaylaştırır? " İki yıl kadar süren içerik çalışmaları sonucunda geliştirilen i-mode tüm dünyayı sardı ve önümüzdeki yıl Türkiye'de de kullanılmaya başlanacak. DoCoMo yöneticilerine göre yakın bir gelecekte pasaporttan evin anahtarlarına, kredi kartından paraya kadar her türlü ihtiyacınız için sadece cep telefonu taşımanız yeterli olacak. " Walkman'den sonraki en büyük Japon buluşu" olarak adlandırılan i-mode'un fikir babası Matsunaga ile ilk kez geldiği İstanbul'da i-mode'u ve mobil teknolojilerin geleceğini konuştuk.
   <br>
    <br>
     —Sizinle ilgili bir yazıda "Analog bir kadının gerçekleştirdiği dijital devrim; i-mode" başlığı vardı. "Analog bir kadın" ne demek ?
     <br>
      <br>
       Aslında ben teknoloji özürlüyüm. Tam anlamıyla analogum yani. Bilgisayardan pek anlamam, televizyon kumandasını bile çözemezdim. Bu işle uğraşmaya başlayıncaya kadar cep telefonunu da sadece konuşmak için kullandım. Aslında böyle bir yapımın olması i-mode’un ardındaki sır. Son derece sıradan düşünerek geliştirdik bu sistemi. Yani i-mode'u geliştirmemizi sağlayan sahip olduğumuz teknoloji değil, farklı düşünce biçimimiz oldu.
       <br>
        <br>
         —Teknolojiye bu kadar uzak birisi nasıl oldu da böyle bir devrimi gerçekleştirdi? İlham mı geldi, rüyanızda mı gördünüz? Kafayı teknolojiyle bozmuş olanların düşünemediği bir sistemi nasıl keşfettiniz?
         <br/>
         <br/>
         Dediğim gibi işin sırrı basit düşünmekte. İhtiyaçlar belli. Fakat çözümler karmaşık ve masraflı. Biz bunları tek tuşla ve çok kolay yapabileceğiniz bir sistemi geliştirdik. Bilgisayarla bile bu kadar kolay yapamazsınız. Herkes cep telefonu taşıyor. Hava durumunu öğrenebileceksiniz, biletlerinizi tek tuşla alabileceksiniz, rezervasyonlarınızı yapacaksınız. Neye ihtiyacınız varsa onu cep telefonu üzerinden göreceksiniz. Felsefemiz şu: "Günün herhangi bir saatinde, herhangi bir yerde, herhangi bir şeye cep telefonuyla ulaşabilirsiniz." Hayatı basitleştirmek için yapılan bir çalışmaydı. Ben teknolojiyi kullanmadım. Günlük hayattaki tecrübelerimi aktardım. Mühendisler yazılımları yaptılar.
         <br/>
         <br/>
         —İ-mode'u geliştirirken hedef kitleniz kimdi?
         <br/>
         <br/>
         Ne teknoloji manyakları ne de iş adamlarıydı. Bizim hedef kitlemiz tamamen sıradan insanlardı. Çünkü herkes sokağa çıkıyor ve herkesin temel ihtiyaçları var.
         <br/>
         <br/>
         -Teknoloji dünyasındaki yorumlardan birisi de 'i-mode u sadece erkekler üretseydi bu kadar başarılı olamazdı' şeklinde. Bu sisteme grubun lideri ve bir kadın olarak nasıl bir yaklaşım getirdiniz?
         <br/>
         <br/>
         Aslında ekibimde benim dışımdaki herkes tam anlamıyla teknoloji manyağıydı. Aralarında benim gibi teknoloji özürlü birisini koydular ki yazılımları halka inebilsin. Böylece yapılan yazılıma sıradan insanların nasıl tepki vereceklerini ölçme imkanı buldular. Hatta ' Mari kullanabiliyorsa herkes kullanır' diyorlardı. Benim bir diğer katkım da hayata erkeklerden farklı bakmam. Sonuçta dünyanın her yerinde alışverişin büyük bir kısmını kadın yapar.
         <br/>
         <br/>
         -Japonya genelinde cep telefonu kullanıcıları arasında kadın i-mode kullanıcıları 1999'da yüzde 6 iken geçen yıl yüzde 38'e kadar çıkmış. Bunda cep telefonu üzerinden alışveriş yapma imkanının olması ne kadar etkili olmuştur ?
         <br/>
         <br/>
         Sanılanın aksine Japonya’da erkek egemen bir internet dünyası var. Erkekler hayatın her aşamasında çok baskındı. Fakat bayanları da internet dünyasına açmanın yolunu i-mode ile sağladık. Tek tuşla  her şeye ulaşabiliyorlardı. Japonya’daki erkekler daha teferruatlı işlerle ilgileniyor internette. Fakat kadınların bakışı çok sade. Alışveriş yapmak ve faturalarını ödemek için kullanıyorlar. Tabii ki çalışan bir bayanın işini bırakıp alışveriş yapmaya zamanı yok. Hemen ve kolay bir şekilde cep telefonu üzerinden alışveriş yapabiliyor. Tek tuşla bütün ihtiyaçlarını kapısına getirtebiliyor. Bizim yakaladığımız nokta da bu.
         <br/>
         <br/>
         -Böyle bir teknoloji Japonya’da değil de herhangi bir Avrupa ülkesinde ya da Türkiye'de geliştirilseydi aynı başarı sağlanabilir miydi ? Sonuçta biz hâlâ birinci nesil telefonları kullanıyoruz.
         <br/>
         <br/>
         Bence olurdu. Neden derseniz, hayatı destekleyen bir şey bu. Bir defa bunu denediğin zaman vay be, işte bu diyorsun. Çünkü elinin altında 24 saat internete bağlı ve aradığın her şeyi anında bulabileceğin bir cep telefonu var. Dünyada böyle düşünecek milyonlarca insan var. Zaten kısa sürede bu kadar çok yayılmasının nedeni de bu. Bunu kullanmaya başladığın zaman hemen alışıyorsunuz.
         <br/>
         <br/>
         - İ- mode bir bağımlılık mı yapıyor yani?
         <br/>
         <br/>
         İyi anlamda bir bağımlılık yapıyor denebilir.
         <br/>
         <br/>
         -Cep telefonsuz bir hayat olmayacak gibi bir iddianız var galiba ?
         <br/>
         <br/>
         Kesinlikle cep telefonu geleceğin tek hâkimi olacak. Bazı negatif sonuçları olabilir ama hayata dönük çok pratik çözümler getirecek. Söz gelimi, duyma özürlü birisi cep telefonu programları sayesinde iletişim kurabiliyor. Konuşmak yerine yazarak ya da cep üzerinden siparişlerini vererek, biletlerini alarak, faturalarını ödeyerek hayatını sürdürebilecek. Yeni nesil telefonlar özürlü insanlara bile hareket serbestisi sağladı. Cep telefonsuz bir yaşam düşünemiyorum. Cep telefonu gelecekte pasaport, kimlik, kredi kartı ve aklınıza gelen her şeyin yerine geçecek. Cep telefonunu sevmiyorum diyen insanlar bile cep telefonunun nimetlerinden yararlanıyor. Bu telefonu nasıl daha ileriye götürebiliriz şeklinde düşünmekte fayda var.  Yaşam alt yapısını sağlıyor i -mode.
         <br/>
         <br/>
         -İ-mode’da 'şunu da yaptığımız zaman Nirvana'ya ulaşacağız' dediğiniz bir şey var mı?
         <br/>
         <br/>
         Bundan sonra hayatı daha da kolaylaştıracak şekilde geliştirilebilir. Gelecekte ne gibi gelişmeler olacağını bilmiyorum. Ama yeni ihtiyaçlara göre yeni gelişmeler mutlaka olacaktır. Mesela senin bütün hastalıkların, bugüne kadar gittiğin tüm doktorlar cep telefonunda kayıtlı olacak. Ben burada hasta oldum diyelim. Cep telefonu üzerinden benim bütün sağlık geçmişim görülebilse buradaki doktor kısa sürede doğru teşhisi koyabilecek. Cebinde para yok ama cep telefonunu cüzdan gibi kullanabileceksin. Mesela şu anda Tokyo'dan Osaka'ya kadar bir tek cep telefonuyla gidebiliyorsunuz. Cüzdanınız yok, kimliğiniz yok, kredi kartınız yok. Ama yakında bütün Japonya'yı bu şekilde mobil yaşama uyumlu hâle getirmeyi planlıyoruz.
         <br/>
         <br/>
         -İ-mode mobil teknoloji piyasasında ne durumda?
         <br/>
         <br/>
         Henüz somut adımlarımız yok. Ama önümüzdeki yıl Türk pazarına girme düşüncemiz var. Türkiye çok önemli bir pazar ve dünya mobil teknoloji piyasasında önemli bir yere sahip. Benim gibi teknolojiye uzak birisi bile kısa sürede cep telefonsuz yaşayamaz hâle gelmişse Türkiye’de milyonlarca insana ulaşacaktır. İ-mode geçen yıl şirketine 10 milyar dolar kazandırdı. DoCoMo'nun toplam geliri 50 milyar dolar. Tüm gelirin yüzde 20'sini i-mode’dan sağladık. Şu anda Japonya’da bir kullanıcının aylık 70- 80 dolar harcaması var cep telefonunda. Dolaylı olarak da i-mode teknolojisine sahip olmak için ekstra müşteri çıkıyor. Sizin etkinizden dolayı başkaları da cep telefonunda i-mode istiyor. Zincirleme olarak insanlar birbirini zincire dahil ediyor.
         <br/>
         <br/>
         -Türkiye’de cep telefonu kullanıcılarına nasıl bakıyorsunuz. Siz 3. nesil telefonları eskittiniz ama biz hâlâ 'alo' demek için kullanıyoruz telefonu. Wap destekli işlem sayısı çok düşük?
         <br/>
         <br/>
         Türkiye aslında bakir bir pazar ve genç bir nüfus var. Bu yüzden teknoloji şirketleri için iyi bir hedef. Mesela bir kafeye gittim. Giyimi kuşamı çok modern gençler gördüm. Burada ne kadar çok potansiyel i-mode kullanıcısı var dedim. Japon gençler parası olmasa da yeni teknoloji için para bulur ve onu alır. Sanıyorum Türk gençleri de öyle. Hâlâ birinci nesil telefon kullanmaları sorun değil, kısa sürede üçüncü nesil telefonlara geçiş yaşanır.
         <br/>
         <br/>
         —Türk insanı için neredeyse Japon demek teknoloji demektir. Hatta 'Japonlar yapmış abi' gibi beylik sözler bile vardır. Nedir bu Japonlardaki teknoloji merakı?
         <br/>
         <br/>
         Bizde daha iyiyi arama kültürel bir gelenektir. Bütün şirketlerin bünyesinde 'iyileştirme' bölümleri vardır. Buna odaklanarak yaşarız. Hayatın her aşamasında 'daha iyisi'ni arama öğretilir. Bir de Japonya’da evler ağaçtan yapılır. Her yirmi yılda bir de evinizi yenilemeniz gerekir. Avrupa taş kültüründen geliyor. Bir Avrupalı 300 yıl aynı evde oturur. Değişime ihtiyaç hissetmez. Tokyo'nun 150 yıl öncesinde sürekli yangınlar olurdu. Hemen yeniden yapılıyordu. Her 20 yılda bir yeni ev yapıyorduk. Değişim bizim hayatımızda önemli bir hadise. Japonya’da tamam bitti diye bir şey yok.
         <br/>
         <br/>
         -Ama yine de evlerini ağaçtan yapan her toplum sizin kadar teknoloji peşinde koşmuyor.
         <br/>
         <br/>
         Bir de bizim insan gücümüz dışında bir şeyimiz yok. Ne yer altı zenginliklerimiz ne de doğal kaynaklarımız var. Bu yüzden eğitim ve bilime çok para harcıyoruz. Mesela son 5 yılda 24 milyar dolar para harcamışız teknolojik araştırmalara. Dolayısıyla en iyi, en yeni teknolojiyi kullanarak fark sağlarız diyoruz.
         <br/>
         <br/>
         —Türkiye'ye ilk kez geldiniz. Nasıl bir Türkiye vardı kafanızda ve burada nasıl bir Türkiye buldunuz?
         <br/>
         <br/>
         Biz Japonlar Türkleri genellikle severiz. Ama çok tanıdığımızı da söyleyemeyiz. Buraya geldiğim zaman bu ülke hakkında hiçbir şey bilmediğimi gördüm. Kafamda erkek egemen, kadınların arka plana itildiği, 'siyahın hâkim olduğu' bir ülke vardı. 4 gündür İstanbul'dayım. Çok modern bir ülke buldum. Türkiye'de kadınların çalışma hayatında aktif olarak yer alması da beni çok şaşırttı. Hem devlette hem de özel sektörde tepe noktalara çıkmış bayanlar tanıdım ki Japonya’da bile bu kadar etkin değildirler. Japon kadınlar eksiden evlenip evlerine çekiliyordu. Artık iş dünyasında daha fazla yer ediniyorlar. Eşit şartlarda işe alınma 1986 yılında kanunla garanti altına alındı. Dolayısıyla evlenseler de çalışmaya devam edebiliyorlar. Kadınların evlenip çocuk büyütmesi baskın bir gelenekti. Yavaş yavaş bu kırılıyor, ama hâlâ etkin değiliz toplumsal hayatta.
         <br/>
         <br/>
         I-MODE NEDİR ?
         <br/>
         <br/>
         İ-mode, Japonya'nın en büyük GSM şirketi NTT DoCoMo'nun 1999 Şubat'ında piyasa sürdüğü bir sistem. Bugüne kadar 45 milyonun üzerinde müşteri kazandı. WAP'a benzeyen ve internet içeriklerini cep telefonuna sunan i-mode sayfaları cHTML (compact HTML) dilinde programlanıyor. HTML'in bir türü olan cHTML mobil telefonları tarafından desteklenen özel fonksiyonlara sahip. cHTML internette kullanılan HTML'e benzediğinden telefonda animasyonlu ve renkli içerikler izlenebiliyor. GPRS'de olduğu gibi i-mode da kullanım süresine göre değil veri alışverişine göre ücretlendiriliyor. Cep telefonunuzla her türlü bilgiye çok hızlı ve ucuza ulaşmanız mümkün olduğu gibi alışveriş de yapabiliyor, kredi kartı ya da pasaport yerine kullanabiliyorsunuz. Şirket yöneticileri 'gelecekte yaşamak için tek ihtiyacınız olan cep telefonu olacaktır' diyorlar.
         <br/>
         <br/>
         “BİR TÜRK ÜÇ JAPON’A BEDELDİR AMA 5 JAPON 50 TÜRK’ÜN YAPTIĞI İŞİ YAPABİLİR.”
         <br/>
         <br/>
         Murat Karadeniz i-mode'u geliştiren NTT DoCoMo şirketinin dış operasyonlar bölümünde uzman olarak çalışıyor. ODTÜ'den mezun olduktan sonra sadece 12 kişiye verilen Monbukagaskosho bursuyla Japonya'ya, ülkenin en prestijli okuluna, Tokyo Üniversitesi'ne gitmiş. İki yıllık akademik çalışmanın ardından iş hayatına atılmış ve bir yıl gibi kısa bir sürede DoCoMo'da uzman statüsüne erişmiş. Japonya'nın bilim ve eğitime çok önem verdiğini, Avrupa ve Amerika kaynaklı eğitim programlarına oranla çok daha avantajlı bursları olduğunu söylüyor. Japonya'nın kariyer yapmak için de iyi bir ülke olduğunu belirten Karadeniz bu ülkeye gelenlerin ilk başta farklı bir kültür yüzünden sıkıntı yaşadığını ileri sürüyor: "Japonların her şeyi bizden çok farklı. Çalışmaya çok önem veriyorlar ve hiyerarşik yapı çok ciddi. Öyle ki gece yarılarına kadar çalışıp gece ev yerine otele giden ve iki saat uyuyup geri gelen personel bile var. Fakat biz Türkler hâlâ onlara göre çok çalışkanız. Diyebilirim ki bir Türk üç Japonun işini yapabilir. Fakat organize olma konusunda onlar süper. Beş Japon bir araya gelse 50 Türk'ün yaptığı işi çıkartabilir." diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1631 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23328), [web.archive.org (arşiv bağlantısı)](http://web.archive.org/web/20060524154029/http://www.aksiyon.com.tr:80/yazdir.php?id=23328)
