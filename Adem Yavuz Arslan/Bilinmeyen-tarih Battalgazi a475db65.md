# Battalgazi

*Adem Yavuz Arslan Bilinmeyen-tarih*

<div>
 <font>
  <img border="0" height="1" src="/web/20050226214538im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20050226214538im_/http://www.aksiyon.com.tr/resim/335/22.jpg" vspace="5"/>
  </p>
 </font>
 <font class="content">
  Hava kapalı. Bahar kendini henüz göstermemiş; ama baharın habercileri kayısı ağaçları çoktan çiçek açmış. Bir at arabasıyla sürücüsü geçiyor toprak evlerin arasından. Yıllarca kervanların konakladığı Silahtar Mustafa Paşa Kervansarayı az ileride.
 </font>
 <br/>
 <p>
  <font class="content">
   Az sonra kırmızı tuğlalardan örülmüş Ulu Cami’nin minarelerinde Ezan–ı Muhammedi başlıyor. Yüzünde Anadolu insanının sıcaklığını kaybetmemiş insanlar caminin yolunu tutuyor. Toprak, eski ama ince bir ruhun izlerini taşıyan evin dantelli perdeleri arasından nur yüzlü bir nine penceresinin önüne koyduğu arpa çiçeklerini suluyor. Sanki herşey yüzlerce yıl öncesinden. Sokaklarda 21. yüzyılın izleri yok. Sessizliği adımlar bozuyor. Devir Anadolu Selçuklu’da.. Zaman durmuş, mekan Ortaçağdan kalmış gibi Battalgazi’de.
   <br>
    <br>
     Battalgazi deyince herkesin aklına efsanevi akıncı Battal geliyor. Ünlü atı ve kılıcı ile Bizans’a kök söktüren, defalarca yaralandığı için Battal Gazi olarak anılan halk kahramanının memleketi burası. Doğum tarihi tam olarak bilinmemekle birlikte burada doğduğu kesin. Malatya Serdarı Horasanlı Hüseyin Gazi’nin oğlu olduğu biliniyor. Annesi, peygamber sülalesinden Saide Hatun. Asıl adı Cafer olan Battal Gazi, yiğitliği yanında bilgisi ve kültürü ile de efsane bir isimmiş. İslâmı ve adaleti hakim kılmak için savaşan Battal Gazi savaşlara Aşkar Dev–Zade isimli atıyla katılmış, sergilediği üstün maharetler sebebiyle bir halk kahramanı haline gelmiş. İslâm Ansiklopedisi’nde Battal Gazi’nin şehadeti şöyle anlatılır; “Rum Kayseri Leon’un ordusu ile Malik B Şabib kumandasındaki ordu arasında çok şiddetli savaş olur. Battal’ı tanıtmamak için adamları adını çağırmamaya dikkat ederler. Bu ihtiyata birinin uymaması ve Battal Gazi’yi adıyla çağırmasıyla Rumlar Battal’ı öldüresiye yaralar. Müslümanlar şehre sığınırlar, ertesi gün Kayser muharebe meydanına gelir. Battal ölmek üzeredir; Leon ondan son isteğini sorar ve yerine getirdikten sonra Müslüman esirler Battal’ın cesedini yıkar ve Eskişehir‘in Seyitgazi ilçesinde defnederler. ”
     <br>
      <br>
       Şehir, Battal’ın doğum yeri olması nedeniyle Battalgazi olarak kayıtlara geçmiş. Ama Malatyalılar buraya Eskimalatya diyorlar. Bu hitabın nedeni de Malatya’nın eskiden burada olması. Yakın zamana, 1987 ’ye kadar burası Eskimalatya olarak anılıyormuş. Malatya’nın yer değiştirmesi ile ilgili anlatılan bir efsane de var. Halk Aspuzu bağlarına yaz için göç etmektedir. Halk her yaz Aspuzu’ya göç ederken ateşlerini bir kuyuya doldurup üzerini kapatmakta, dönüşte de bu ateşi alıp tekrar kullanmaktadır. Fakat bir keresinde, Aspuzu’dan döndüklerinde kuyuda ateşin olmadığını görürler ve bunu uğursuzluk sayarak Eskimalatya’yı terk ederler. Tarih kitaplarına göre Malatya’nın yer değiştirmesi ise daha eskilere, 1838’lere kadar uzanıyor. Dönemin Doğu Kumandanı Hıfzı Paşa bir sefer öncesinde ordularının karargâhını Malatya’da kurar, askerlerini de Aspuzu bağlarına giden Malatyalıların evlerine yerleştirir. Ertesi yıl, Hıfzı Paşa ve askerlerinin şehri terketmesiyle evlerine dönen halk, askerlerin kışın evlerde dolap, merdiven, döşeme gibi ahşap ne varsa söküp yaktığını görünce şehre dönmekten vazgeçip Aspuzu bağlarında yeni bir şehir kurar. Önce köy, daha sonra bucak ve Cumhuriyet döneminde Malatya’nın il olmasından sonra 1928 yılında belediye, 1932 yılında nahiye olur Eskimalatya. 1987 yılında ismi Battalgazi olarak değiştirilir. 19 Haziran 1987 tarihinde ilçe statüsüne kavuşur. Battalgazi, Malatya’nın 10 km. kuzeydoğusunda tamamen düzlük bir alanda kurulmuş. İlçenin doğusunda Fırat nehri (Karakaya Barajı) göl sahası, güneyinde Malatya merkez ilçesi, batısında Akçadağ, kuzeyinde Yazıhan ovası bulunuyor. Harita üzerinde ve resmi kayıtlarda Battalgazi ayrı bir ilçe ama buraya gerçekte ayrı bir ilçe demek zor çünkü halen herkesin Malatya’da çalışıp Battalgazi’de yaşamaya devam etmesi, Battalgazi’yi bir mahalle konumuna sokmuş.
       <br/>
       <br/>
       Malatya’nın ikinci yerleşim yeri olan ve 1988 yılına kadar Eskimalatya ismi ile anılan ilçenin tarihi çok eski. Asur ve Urartu kaynaklarında bu yöre Maldia, Melit, Melide, Melitca olarak değişik şekilde isimlendirilmiş. Şehir uzun yıllar Bizanslılar, Araplar ve Selçuklu beylikleri arasında el değiştirmiş. Osmanlılar döneminde Eskimalatya bir ticaret merkezi haline getirilmiş. Bugünlerde ise toplam nüfusu 26 bin civarında olan Battalgazi’de ağırlık Malatya’da olduğu gibi kayısının. Ancak şehrin en önemli özelliği tarihi. Başta da dediğimiz gibi şehir sanki Ortaçağ’dan çıkıp gelmiş gibi. En önemli eser ise Selçuklu mimarisinin en önemli simgelerinden 1224 yapımı Ulu Cami. Selçuklu dönemi mimari özelliklerinin yansıdığı Melik Sunullah Camii, Akminare, Karahan, Toptaş, Alacakaya Camii, Sütlü Minare Camii, Hötüm Dede Minaresi, Şahabiye Kübra Medresesi, Sıddı Zeynep Kümbeti, Emir Ömer Türbesi, Hasan Basri Türbesi, Ahmet Turan Türbesi, Ali Baba Türbesi, Kara Baba Türbesi, Edir ile Bedir Türbesi, Beş Kardeşler, Üç Kardeşler, Seyit Gazi, Kanlı Kümbet Battalgazi’nin önemli tarihi zenginlikleri arasında yer alıyor. Silahtar Mustafa Paşa Kervansarayı ise halen Anadolu’da sağlam kalabilmiş önemli kervansaraylardan. Ancak burada bir noktanın altını çizmek gerek. Şehir Urartulardan Osmanlıya kadar her dönemden önemli eserleri bünyesinde bulunduruyor ama bunların tamamı harap vaziyette. Kervansaray’ın duvarları spreylerle yazılmış argo yazılarla dolu. Minareler Anadolu Selçuklu’nun günümüze ulaşmış ender eserlerinden ama hepsi bakımsız ve tarihin ezici yokediciliği karşısında korumasız. Eskimalatya Kalesi surları tahribata uğramış; üstelik ne bir tabela var ne de bir koruma. Her geçen gün biraz biraz kayboluyorlar. Battalgazi Belediye Başkanı İbrahim Halil Erdal, tarihi eserlerin korunması için Vakıflar Genel Müdürlüğü ile temaslarda bulunduklarını ama hiç bir destek alamadıklarını söylüyor; “Hatta buraya gelen her siyasiyi alıp tarihi eserlerimizi gösterip destek istedik ama sadece söz alabildik. Bir tarih yok oluyor. Korumak ve yaşatmak benim belediyemin yapabileceği şeyler değil”.
       <br/>
       <br/>
       Battalgazi aslında sadece Türkiye tarihi açısından değil dünya kültür mirası açısından da çok önemli. Ancak bu çok önemli tarihi şehir her geçen gün yok oluyor. Bizansa yenilmeyen Battalgazi tarihin yok ediciliğine ve mirasına sahip çıkmasını bilmeyen torunlarına yeniliyor.
       <br/>
       <br/>
       a.yavuz@aksiyon.com.tr
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13064), [web.archive.org (arşiv bağlantısı)](http://web.archive.org/web/20050226214538/http://www.aksiyon.com.tr:80/detay.php?id=13064)
