# Bulut denizinin insanları

*Adem Yavuz Arslan 1998.09.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu karşı konulmaz bir istek, vazgeçilmez bir tutkudur Karadenizli için. Ve sonra.. Ve sonra ver elini yaylalara, dar ve  bozuk patika yollardan zirvelere.
  </font>
 </div>
 <div id="newsText">
  <font class="detail-text">
   Yola koyulup yavaş yavaş zirvelere çıkınca yeşilin binlerce tonu, yüzlerce rengi ile açmış çiçeklerin güzelliği karşısında yorgunluğunu hissetmiyor belkide Karadeniz insanı. Gökyüzüne daha yakın olmak istercesine 2 bin metrenin üzerinde kurulmuş Karadeniz yaylaları. Yaramaz çocuklar gibi o tepeden bu tepeye zıplayan bulutların altındaki insanlar en az yayla çiçekleri kadar renkli ve ilginç.
   <br/>
   <br/>
   Karadeniz insanı başlı başına bir muamma. Karadeniz kadar hırçın, yayla çiçekleri kadar renkli. Yaşadığı, varlığını borçlu olduğu topraktan kopmamış, kopamamış Karadenizin vefakar insanı. Her yazda yuvaya dönen kuşlar gibi çıkmış kendine bakir güzellikleri sunan yaylalara.
   <br/>
   <br/>
   Yeşilin her tonunun görüldüğü bölgede ünlü Anzer balına kaynak olan çiçekler aynı zamanda renk cümbüşü kıyafetlere de kaynak olmuş. Kadınlar, genç kızlar ve çocuklar.. Herkes  başına peştemal bağlamış. Özel bir anlamı varmış bu peştemalin. Hatta Karadenizliler bir bayanın evli mi, bekar mı, yoksa nişanlı mı olduğunu peştemalini bağlama şekillerinden anlıyormuş. Renkler ise söylemeye gerek yok, doğanın canlı renkleri. Karadenizliler kadınlı çocuklu hep birlikte halay çekiyor. Yanlız bu halay biraz farklı. Daha çok toprağı kürekle kazan bir insanın hareketlerine benziyor. Aslında da öyleymiş zaten. Dedik ya doğayla mücadele hayatlarının bir parçası olmuş artık. Horonsa ağlarda zıplayan hamsiden esinlenmiş.
   <br/>
   <br/>
   Göller, nehirler sıralanmış Karadeniz yaylalarına. Karayolu Karadenize paralel olarak uzayıp gidiyor, sonra nehirlerin kenarında size eşlik ediyor sanki. Göz alabildiğince her yer yeşil ve bu yeşil insanı  sarhoş ediyor. Koşmak, çimlerde yuvarlanmak istiyor buralara gelen insanlar. Belki büyükşehirlerde yaşayanlar buraları göremedikleri, yaşayamadıkları için neler kaybettiğini bilmiyor. Evlerin bir yüzü dağa, bir yüzü nehirlere bakıyor. Yollar bozuk, yollar tozlu... Ama manzara unutturuyor zorlukları. Sağlı sollu küçük çağlayanlar halinde inen dereciklerin hışırtıları eşliğinde yükseliyorsunuz yayla yollarında. Etrafta rengarenk çiçekler başını döndürüyor insanın.  Sarılı, morlu, kırmızılı çiçekler.
   <br/>
   <br/>
   Tepeler öyle yüksek ki gölgeler birbirinin üzerine düşüyor. Gökyüzünü görmek için kafanızı iyice kaldırmak zorunda kalıyorsunuz. Gökyüzüne bakarken gözleriniz kartal yuvası şeklinde evlere takılıyor. ' Oralara nasıl çıkılır?. Oralarda nasıl yaşanır, diye söyleniyorsunuz ama onlar yaşıyor ve yaşamaya da devam edecekler. Nerede küçük bir kaya görseler, biribirlerinden yüzlerce metre uzakta da olsa bu kayaların yanıbaşına tahta evler kurmuş Karadenizliler.  Tepenin üzerindeki evlerine günlük ihtiyaçlarını karşılamak için yöresel adı vargel olan teleferikler kurmuşlar
   <br/>
   <br/>
   Rakım binbeşyüzleri, ikibinleri geçince ardınıza baktığınızda artık sadece bulutlar kalıyor ayaklarınızın altında. Artık farklı bir dünyada gibisiniz. Bulutların üzerinde eşsiz bir manzara. Ama Karadenizliler bununla tatmin olmuyor, illede yükseğe, en yükseğe deyip ağaçların bile yaşayamadığı 2 bin 700 metrenin üzerine çıkıyorlar. Beraberinde koyununu keçisini getiriyor. Çünkü artık buralı olacaktır günlerce.
   <br/>
   <br/>
   İnsan kendini dünyanın çatısına çıkmış gibi hissediyor doğrusu. Karşınızda buzlu tepeleriyle eşsiz bir manzara. Güneş tam tepenizde ama yakmıyor Akdeniz güneşi gibi. Hafif, serin bir rüzgar yüzünüzü okşuyor. Ardından yavaş yavaş üzerinize doğru sisler geliyor. Önce sis kümeleri vadileri yalayarak yukarıya doğru geliyor, ama bulunduğunuz tepenin dört biryanından. Yavaş yavaş geliyor sinsice avına yaklaşan bir kurt misali. Önce ağaçlar görünmez oluyor, yavaş yavaş yükselen su gibi ve ardından usulca gelen sis büyük bir iştahla bulunduğunuz tepeyi yutuyor. Artık sislerin eğemenliğindesiniz ve beş metre önünüzü görmüyorsunuz. Ama Karadenizli bu sis onun için çok normal geliyor. Rengarenk giyiniyor yayladaki insanlar ve alabildiğine doğal alabildince sıcakkanlı. Hep birlikte halay çekiliyor. Siste birer gölge halinde Karadeniz'in insanları.
   <br/>
   <br/>
   Havaların soğumaya, güneşin artık yakıcı yüzünü yavaş yavaş bulutların arasına gizlemeye başladığı şu günlerde Karadeniz'de farklı bir heyecan yaşanıyor. Aylardır sisler denizindeki adalarında; yaylada olan Karadenizliler artık dönüşün hazırlıklarını yapıyorlar. Yaylaların son günlerine gelindiğinde ayrı bir heyecan kaplar Karadenizlileri. Karadeniz'de artık şenlik zamanıdır. Yazın sıcak günlerini yaylaların soğuk sulu, serin ortamında geçiren Karadenizliler fındıkları ve çayları toplamış, iaşesini sağlamıştır. Gurbette olanların da dönüşü ile artık değmeyin keyfine. İşte bir dönemde yapılan yayla şenlikleriyle, hem yayladan hem sevdiklerinden ayrılmanın hüznünü bastırır bir dahaki yaza, bir dahaki buluşmaya kadar insanlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4168-bulut-denizinin-insanlari.html), [web.archive.org (arşiv bağlantısı)](http://web.archive.org/web/20121226160514/http://www.aksiyon.com.tr:80/aksiyon/haber-4168-bulut-denizinin-insanlari.html)
