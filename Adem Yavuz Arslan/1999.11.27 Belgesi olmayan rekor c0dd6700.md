# "Belgesi olmayan" rekor

*Adem Yavuz Arslan 1999.11.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sonunda bir rekora imza atmış olduk. Halen dünyanın en çok sıfırlı parasına sahip olan Türkiye, son açıklanan istatistiklere göre Avrupa ülkeleri arasında yolsuzlukta birinci sırada.
  </font>
 </div>
 <div id="newsText">
  <font class="detail-text">
   Merkezi Almanya'nın Berlin kentinde olan Transparecy International adlı kuruluşun her yıl yaptığı çalışmaya göre rüşvette birinciyiz. Yine Uluslararası Yönetim Geliştirme Merkezi'nin 1997 yılında yayınladığı bir rapora göre de kamu yönetimindeki şeffaflıkta 46 ülke arasında 44. sıradayız. Transparency International'ın yaptığı açıklamaya göre dünya genelinde Türkiye dünyada yolsuzluk sıralamasının 54. sırasında yer alıyor.
   <br/>
   <br/>
   Türkiye gündemi yolsuzluklara son yıllarda giderek alışıyor. Artık kurumlarda çıkan yolsuzluk haberleri kanıksanmış olsa gerek kimsenin tepkisini bile çekmez oldu. 'Fakirleştiğimiz için yolsuzluk artıyor' savlarını da rakamlar yalanlıyor . Çünkü yıllara göre Türkiye'nin Gayri Safi Milli Hasılasında bir azalma yok. Öyleyse ne oldu bize? Bize ne oldu sorusuna kafa yoranlardan gerek sosyologlar gerekse ekonomistler farklı nedenler ortaya koyuyorlar ancak birleştikleri ortak nokta "yolsuzluk ve rüşvetin AIDS kadar tehlikeli" olduğu.
   <br/>
   <br/>
   Biz yeni keşfettik
   <br/>
   <br/>
   Sağlam bir toplum yapısı olduğu söylenen Türkiye'de yolsuzlukların ve duyarsızlıkların giderek artması konusunda Sosyolog Prof. Dr. Ümit Meriç çeşitli nedenler sıralıyor. Ümit Meriç yolsuzlukların yıllardır olduğunu ancak medya aracılığı ile yeni yeni gün yüzüne çıkmaya başladığını söylüyor. Halen gün yüzüne çıkmadığı için tanımlanmamış çok sayıda yolsuzluk olduğunu savunan Meriç "Globalleşen kapitalizm ahlaki kodu olmayan bir sadist sistemdir. En basit tanımı ile 'hür bir kümeste hür bir tilki' olarak açıklanan böyle bir sistem örfadet ve dinden aldığı ahlaki desteği kaybettiği ölçüde yolsuzluklar olacaktır ve konu ile ilgili toplumsal duyarlılık geliştirilmezse zaman içinde de artacaktır" diyor ve ekliyor: "21. yüzyılın eşiğinde içinde yaşamakta olduğumuz tüketim toplumu tahrikin yüksek, tatminin düşük olduğu bir toplum yapısına sahiptir. Evrensel medyanın iştahı azgınlaştıran mesajları, reklamlar, filmler ve örnekler geleneksel toplumun yıkılan değerlerini aşarak ülkemizde köşeyi dönmüşlerin sayısını yükseltmekte. Hukuki yapının, ahlaki yapının çöken surlarından içeri sızan bu yeni suç türünü tespit edip cezalandırmak esnekliğine de sahip değiliz."
   <br/>
   <br/>
   Prof. Dr. Ümit Meriç bireyi dışardan kontrol mekanizmalarının ne kadar geliştirilirse geliştirilsin işe yaramayacağı görüşünde. Herkesin içinde bir jandarma olması gerektiğine inanıyor. İştahları kabartılan insanların bunları tatmin edebilecekleri mekanizmalar geliştirilemediği sürece yolsuzlukların ve rüşvetin artmaya devam edeceğini söylüyor.
   <br/>
   <br/>
   Etkin kanunlar gerekli
   <br/>
   <br/>
   Türkiye'de yolsuzluk olaylarının giderek artması konusunda ekonomistlerin farklı görüşleri var. Hazine eski Genel Müdürü İhsan Özol, ülkemizin önündeki ciddi sorunlardan birisi olarak yorumladığı yolsuzluk ve rüşvet olaylarının artmasına kesin çözüm olarak etkin cezai müeyyidelerin ve yaptırımların uygulamaya konulması gerektiğini savunuyor: "Dünyanın en önemli sorunlarından birisi yolsuzluk. Eğitim seviyesini yükseltmekle, ahlakla ya da dini kurallarla tek başına bu konunun önüne geçemezsiniz. Batıda etkin kanunlar var rüşvet ve yolsuzluk konusunda. Mesela Almanya'da yerel yönetimlerin emrinde bağımsız kurumlar en küçük iddiayı bile araştırıyorlar ve savcıya rapor olarak veriyorlar. Hemen dava açılıyor ve kısa sürede bitiyor. Hiç bir zaman daha yukarılara intikal ettirilmiyor. Bizde sadece üst makamlara rapor olarak sunuluyor, olay parlamentoya geliyor ve siyasiler olaya karışıyor. Yargıya siyasiler müdahale ettiği için de yıllarca sürüyor ve sağlıklı bir yargılama gerçekleştirilemiyor. Her alanda, eğitimde, kültürde, siyasette ahlaklı bir toplum meydana getirmek zorundayız yoksa durumumuz çok zor."
   <br/>
   <br/>
   Türkiye'yi yıksa yıksa yolsuzluk yıkar
   <br/>
   <br/>
   Artan yolsuzluk olaylarına karşı yapılan düzenli çalışmalar da yok değil Türkiye'de. Toplumsal Saydamlılık Hareketi Derneği, yolsuzluğun önüne geçilmesi konusunda yaptığı çalışmalarla bilinen bir dernek. Derneğin dönem başkanlığını yapan Erciş Kurtuluş 'a göre Türkiye'yi etnik çatışmalar falan değil yolsuzluk ve rüşvetin yaygınlaşması tehdit ediyor. Yolsuzluğun AIDS kadar önemli bir toplumsal hastalık olduğunu söyleyen Kurtuluş "Ben Türkiye'nin etnik çatışmalarla falan bölüneceğini düşünmüyorum. Endişem rüşvet ve yolsuzluğun toplumda onulmaz yaralar açması. Gelir dağılımındaki anormal dağılım da çok tehlikeli. Türkiye'deki temel sorunlardan birisi yolsuzlukla mücadelenin sahipsiz olması. Yolsuzlukla mücadele kimin işi bunun öncelikle belirlenmesi gerekli" diye konuşuyor. Tüm siyasilere hazırladıkları raporlarla alınması gereken tedbirleri ve çözüm önerilerini anlatan Kurtuluş basının olaylara yaklaşımından da şikayetçi: "Basın iki gün, bazı siyasiler üç gün takip ediyor sonra unutuluyor. Bunun en büyük dezavantajı da kanıksanması. Böyle olunca halk, düzelmez deyip işin içinden çıkıyor. Bence Türkiye' deki siyasal yapı yolsuzluk ve rüşvet olaylarının bir numaralı nedeni. Halk siyasiler hakkındaki yolsuzluk iddialarını görünce tüm güvenini kaybediyor. Sorunların çözümü için yukarıdan aşağıya doğru bir temizlik yapılmalı. Böyle bir girişim başlatmazsak tüm çabalar boşa gidecektir. Bakın bugün Gürcistan'da bile yolsuzlukla mücadele komisyonu var; bağımsız bir komisyon ve komisyonun koruyucusu Cumhurbaşkanı Schwardnazde. Böyle olunca kararlı bir şekilde yolsuzlukların üzerine gidilebiliyor."
   <br/>
   <br/>
   Yüksek enflasyon bezdirdi
   <br/>
   <br/>
   Marmara Üniversitesi İktisadi ve İdari Bilimler Fakültesi öğretim üyesi Prof. Dr. Osman Orhan, Türkiye'de rüşvet ve yolsuzluk olaylarının giderek artmasını yüksek enflasyona bağlıyor. Son yirmi yıldır yüksek enflasyon altında ezilen halkın devlete güvenini kaybetmesi ile birlikte birtakım sosyal patlamaların başladığını söyleyen Orhan "Bu enflasyon gelir dağılımını bozuyor, işsizliği artırıyor, bütçe dengesini bozuyor, aynı zamanda sosyal bünyede sorunlara neden oluyor. Düşünce yapımızda son derece büyük değişiklikler meydana getiriyor. Ekonomide istikrarı sağlamadan diğer alanlarda istikrar sağlamak zor" diyor.
   <br/>
   <br/>
   Prof. Orhan siyasilerin yolsuzluklara bulaşması ile birlikte halkta "Ben böyle bir sisteme vergi vermem, fırsatını bulursam vergi kaçırırım" mantığının hakim olduğunu söylüyor ve ekliyor "Türkiye ahlaksızlığın, tedbirsizliğin cezasını çekiyor. Yılların birikimi bu. Türkiye'de toplam vergi gelirleri gayri safi milli hasılada yüzde 18 civarında yer tutuyor. Avrupa ülkelerinde bu yüzde otuz. Zaten vergi alamayan Türkiye'de hükümetin savrukluğu, iç borçlar vesaire vatandaşı vergi vermekten soğutuyor. Bir de yolsuzluk iddiası ortaya çıkınca daha da rahatsız oluyor."
   <br/>
   <br/>
   Rüşvet, doğuştan ölüme kadar her alanda hayatımızın bir parçası oldu. Ciddi tedbirler alınmadığı takdirde de önümüzdeki dönemde Türkiye'nin önündeki en önemli tehlikelerden birisi. Yapılacak olanlar aslında belli de yapacak olanlar bulunamıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5568), [web.archive.org (arşiv bağlantısı)](http://web.archive.org/web/20141011003145/http://www.aksiyon.com.tr:80/aksiyon/newsDetail_getNewsById.action;jsessionid=B7D9E07D53370A8CBF5CC3A4D2CD28A1?newsId=5568)
