# Pakistan’da İngiltere ile yarışmak

*Adem Yavuz Arslan 2005.04.04*

<div>
 <p>
  <font>
   İSLAMABAD - Yaklaşık 150 milyonluk nüfusu ve sahip olduğu nükleer bomba ile İslam dünyasında önemli bir yere sahip olan Pakistan’da 7 bin 700’ü medrese olmak üzere yaklaşık 23 bin özel okul var.
   <br/>
   <br/>
   Eğitim, İngiliz sistemiyle çalışan batılı okullar ile tamamen dinî eğitim veren medreseler arasında sıkışmış durumda. İşte bu noktada hem Batılı anlamda modern eğitim veren hem de yerel değerlere vurgu yapan Türk okulları alternatif olma iddiasında.
   <br>
    <br>
     Yurtdışında açılan Türk okulları aradan geçen 15 yılda adeta ekol oldu. Bulundukları ülkelerde, şehirlerinin en başarılı okulları olurken bir yandan da Türkiye ile köprü kurdular. Artık dünyanın değişik yerlerinde renkleri, dilleri, dinleri farklı da olsa üniversite çağında binlerce genç Türkçe konuşuyor, Türkiye’yi tanıyor ve dahası Türkiye’ye muhabbet besliyor. Bu sevgi ve ilginin bazı ülkelerde, özellikle de Türk cumhuriyetlerinde olması bir bakıma normal. Farklı lehçelerde de olsa dil aynı, ırk aynı, tarih ortak. Fakat, idealist Türk öğretmenleri öyle ülkelerde Türkçe öğretiyor, o ülkelerin geleceği olan nesillere Türkiye’yi sevdiriyor ki görenler biraz şaşkınlık biraz da hayranlık duyuyor.
     <br>
      <br>
       İşte Pakistan böyle ülkelerden biri. Resmi söylem Pakistan’la Türkiye’nin kardeş olduğu yönünde. Fakat pratikte bu pek hayata geçmemiş. İki ülke arasındaki ticaret ancak bir şirketin cirosu (200 milyon dolar) olacak kadar düşük. Türk Kolejleri dışında sosyal hayatta bir bağ da kurulamamış.
       <br>
        <br>
         Bu açığı kapatmak için adımlar atılmaya başlandı; fakat henüz çok yetersiz. Ankara Büyükşehir Belediyesi’nin başkent İslamabad’da bir park yapması ve “Ankara Günleri” düzenlemesi son dönemde atılan önemli bir adım.
         <br/>
         <br/>
         Pakistan çok genç bir devlet. 1947 yılında Muhammed Cinnah önderliğinde çok sancılı bir süreçten sonra kuruldu. İngiliz sömürgesinden kurtulup bağımsız olma mücadelesinde 1 milyona yakın insanını kaybetti. Bugün eyalet sistemiyle yönetiliyor ve 150 milyonu aşan nüfusu, sahip olduğu nükleer programı, verimli topraklarıyla bölgesinde önemli bir ülke. Fakat daha alacağı çok yol var. Altyapıdan eğitime, ekonomiden sosyal güvenliğe kadar çeşitli sorunları var. Eğitimden devlet yapılanmasına kadar her şey İngiliz sisteminden alınmış. Pratikte de İngiltere’ye büyük bir hayranlık duyuluyor. Ülkenin zengin olan yüzde 20’lik kısmı lüks içinde yaşarken geride kalan yüzde 80’lik kısmının milli gelir ortalaması birkaç yüz doları bulmuyor. Bir yanda sarayları andıran evlerde yaşayan insanlar diğer tarafta sokaklarda yaşayanlar. Eğitimli kesimin hedefi bir şekilde İngiltere’ye yerleşmek. Zaten bu kesimden herkesin birkaç yakını İngiltere’de yaşıyor.
         <br/>
         <br/>
         “Türk cumhuriyetleri ile ortak geçmişimiz vardı, farklı lehçelerde de olsa aynı dili konuşuyorduk. Ayrıca ilk olma avantajımız vardı. Ama Pakistan’da çok köklü bir İngiliz sistemi var. Öbür yanda da medreseler... Kısacası rakiplerimiz çok güçlü ve köklü.” Pakistan genelinde açılan Türk Kolejleri’nin bağlı olduğu Çağ Eğitim Vakfı’nın müdürü İsmail Nazlı, ülkede bulunmanın temel zorluğunu bu şekilde açıklıyor. Gerçekten de Pakistan tezatlar ülkesi ve bunu her aşamada görebiliyorsunuz. Sosyal hayattaki bu tezat aslında eğitim alanında çok daha belirgin. Ülke, eski bir İngiliz sömürgesi olduğundan eğitimde İngiliz sistemi bariz bir şekilde hissediliyor. İngilizlerin açtığı okullar ülkenin elit kesiminin çocuklarına hitap ediyor. Zengin kesim çocuklarını ya yurtdışında okutuyor ya da bu köklü aile okullarına yolluyor. Burada belki başka ülkelerde görülmeyen bir başka durum da bazı ailelerin 150 civarında okula sahip olması. Özellikle devlet yönetimine yakın ailelerin eğitimde ciddi bir ağırlığı var ve çok da iyi para kazanıyorlar.
         <br/>
         <br/>
         Eğitimin bir diğer boyutu ise medreseler. Bir dönem yurtdışından da destek alan medrese sistemi yaygın bir şekilde devam ediyor. Ülke genelinde 7 bin 700 ayrı medrese var. Bu medreselerde sadece İslami eğitim veriliyor. Günümüz modern eğitim dünyası ile aralarında büyük farklar mevcut. Pakistan devlet sistemine göre, buradan mezun olanlar lise mezunu diploması alma hakkına sahip. Bir yanda Batılı kurumların açtığı İngiliz sistemiyle çalışan modern okullar, diğer yanda medreseler.
         <br/>
         <br/>
         Öncelik Türkçe’yi cazip hâle getirmek
         <br/>
         <br/>
         Pakistan’da 1995 yılından bu yana eğitim faaliyetlerinde bulunan Pak-Türk Okulları bu iki uç arasında bulunuyor. Ülkede okul açmak bir yana en büyük sorun öğrenci bulabilmek. Çünkü eski bir sömürge olmasına rağmen halkın, özellikle de elit kesimin arasında en büyük amaç bir şekilde İngiltere’ye gitmek. Bu yüzden İngiliz eğitim sistemiyle çalışan okullara talep patlaması yaşanıyor. Çocuklarını medreselere gönderen kesimin önceliği ise buralardaki eğitimin ücretsiz ya da ücretsiz denecek kadar ucuz olması. Bir başka faktör de medreselerin taşrada yaygın olması. Böyle bir tabloda Türk okullarının işinin çok daha zorlaştığını söylüyor İsmail Nazlı; “Orta Asya ülkelerine gittiğimiz zaman biz ilktik. Özel okul kavramını biz götürmüştük ve tarihî bağlar kuvvetliydi. Fakat Pakistan’da insanlara öncelikle Türkiye’yi ve Türkçe’yi cazip hale getirmek gibi bir görevimiz oldu. Çocuklar İngilizce varken neden Türkçe öğreneyim düşüncesindeydi. Hatta hemen hemen herkesin İngilizce biliyor olması bizim için dezavantajdı. Birçok öğrenci zaten İngilizce bilerek okula geliyordu.” diyor.
         <br/>
         <br/>
         Fakat dünyanın değişik bölgelerinde olduğu gibi burada da fedakar öğretmen ve okul personeli sayesinde 10 yıl içinde tüm zorlukları aşıp iyi bir noktaya gelmiş Türk okulları. Bugün değişik eyaletlerde 14 ayrı okulda 2 bin öğrenci öğrenim görüyor. Pakistan genelindeki okullarda 63 Türk öğretmenin yanında 136 yerel öğretmen görev yapıyor. Okullarda Pakistanlı öğrencilerin yanında bu ülkede bulunan bazı ülke diplomatlarının çocukları da eğitim görüyor. Yurtdışındaki Türk kolejlerinde görmeye alıştığımız eğitim başarısı burada da ortaya çıkmış ve okul öğrencileri uluslararası arenada başarılar kazanmış. Öğrenci velileri ile sıkı diyaloğa geçilmiş ve başarılı öğrenciler Türkiye’ye getirilmiş.
         <br/>
         <br/>
         Bütün bunlar yapılırken idareci ve öğretmenlerin tek avantajı ise Pakistan ile Türkiye arasıdaki dostluk söylemi. Çünkü iklimden yemek kültürüne kadar herşey Türklere çok uzak. Yüz yılı aşkın köklü İngiliz kurumlarıyla ve tamamen dinî eğitim veren, sizi “nerede sakalın, sarığın, cübben” diyerek karşılayan medreseler ile yarışmak zorundalar. Türk öğretmenlerin tek avantajı ise halkın Türkiye’ye karşı sempatisi. Fakat, Türkiye tarafında olduğu gibi bu dostluk hep siyasî bir söylem olmuş. İki ülke arasında ne eğitimde ne de ekonomide ciddi bir işbirliği var. Öyle ki iki ülke arasındaki ticaret miktarı yıllık 200 milyon dolar civarında. Türk kolejleri bu ülkede sadece eğitimde değil iki ülke arasındaki ticari ilişkilerin geliştirilmesi konusunda da büyük adımlar atıyor. Zaman zaman Türkiye’den işadamlarını bu ülkeye davet ediyor, zaman zaman da bu ülkenin ileri gelenlerini Türkiye’deki kardeş kuruluşları aracılığı ile Türkiye’de misafir ediyor. Hatta Türk Kolejleri bulundukları şehirlerde sosyal aktivitilere de imza atıyor. Ramazanlarda iftarlar organize ediyor, Kurban Bayramı’nda fakirlere et yardımı yapıyor. Sadece geçtiğimiz yıl Kurban Bayramı’nda Türklerin gönderdiği 10 bin kurban bu ülkede kesilerek fakirlere dağıtılmış.
         <br/>
         <br/>
         Kolejlerin Müdürü İsmail Nazlı, sadece eğitimle değil her alanda Türkiye-Pakistan yakınlaşmasına çalıştıklarını, yardım kampanyalarının da bu amaca yönelik olduğunu söylüyor. Kolejlerden mezun olan öğrencileri ise İngiltere yerine Türkiye’ye yönlendirmek için burslu okutma yoluna gittiklerini anlatıyor; “Tabiri caizse buradaki insanların kıblesi Londra. Biz bunu İstanbul’a çevirmeye çalışıyoruz. Bu yüzden başarılı öğrencileri Türkiye’de burslu okutmak için çalışmalara başladık.”
         <br/>
         <br/>
         Köksal Toptan: Bu okullar desteklenmeli
         <br/>
         <br/>
         Ülkenin önündeki en büyük sorunun eğitim olduğunu söyleyen Pakistan Eğitim Bakanı Cavid Gazi ise öncelikli projelerinin çok düşük olan okuma yazma oranını (yüzde 45) yükseltmek olduğunu belirterek, “Ülkede 7 bin 700 medrese var. Bunlar sadece dinî eğitim veriyor. Fen bilimlerinin de okutulması için girişimlerimiz oldu; ancak sadece 700’ü olumlu cevap verdi. Bu noktada Pak-Türk okulları iyi bir alternatif. Bu okulların hem modern hem pozitif hizmetinden memnunuz.” diyor.  Bakan Gazi’nin ifade ettiği bir başka nokta da Batılı ülkelerin ülkedeki medreseleri İslami terörün kaynağı olarak göstermesi.
         <br/>
         <br/>
         Pakistan’daki Türk Kolejlerini yerinde inceleyen eski Milli Eğitim Bakanı, AK Parti Zonguldak Milletvekili Köksal Toptan da okulların çok önemli bir görevi ifa ettiğini, iki ülke arasındaki dostluğun sağlam temellere bağlanmasını sağladığını söylüyor. “Kalplerdeki dostluğun pratiğe dönmesi için bu okulların çok büyük önemi var. Gördük ki arkadaşlar zor şartlarda çok güzel işler başararak gururumuz oldular.” diyen Köksal, herkesi bu okullara destek olmaya çağırıyor.
         <br/>
         <br/>
         Aslında diğer ülkelerde olduğu gibi Pakistan’da da başarının sırrı samimiyet ve çok çalışmak. Öyle ki 12-13 yıldır bu ülkede çalışan ve ilk açılan okuldan 14. okula kadar her aşamasında fedakarca çalışan öğretmenler var. Halen okulların koordinatörlüğünü yapan Fesih Çelik gibi üniversiteyi Pakistan’da bitirmiş hem yerel dilleri bilen hem de halka iyi diyalog kurabilen yöneticiler başarıda önemli bir faktör. Bu başarıda okullara sponsor olan işadamlarından idareci ve öğretmenlere kadar herkesin katkısı var.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2638 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20732), [web.archive.org (arşiv bağlantısı)](http://web.archive.org/web/20060106053829/http://www.aksiyon.com.tr:80/yazdir.php?id=20732)
