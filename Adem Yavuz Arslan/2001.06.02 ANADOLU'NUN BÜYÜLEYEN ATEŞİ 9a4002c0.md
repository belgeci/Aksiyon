# ANADOLU'NUN BÜYÜLEYEN ATEŞİ

*Adem Yavuz Arslan 2001.06.02*

<div>
 <p class="spot">
  90 dansçı 14 ay çalışıp 'Dansın Sultanları'yla karşımıza geldiler. Anadolu'nun renkleri, duyguları, ritimleri vardı bu muhteşem gösteride. Sanki binlerce yıllık Anadolu dile gelmiş, duygularını vücut diline dökmüştü. Onlar bir kaç gösteri planlamışlardı, şimdi bir kaç ay uzatmak bile çare olmadı.
 </p>
 <p class="metin">
 </p>
 <img border="0" src="/web/20020112071656im_/http://www.aksiyon.com.tr/2001/339/resimler/anadolu.jpg"/>
 <p class="metin">
  Sultans of the Dance... Son yıllarda izlediğimiz en güzel gösterilerden birisi hiç kuşkusuz. Günlerce televizyonlardan fragmanları dönen, gazete sayfalarında reklamları yer alan gösteri 'Anadolunun Ateşi' isimli ilk koreografisiyle görücüye çıktığında bu kadar ilgi göreceği beklenmiyordu. İlginin bu kadar büyük olacağını organizatörler de tahmin edememiş olacaklar ki sadece üç gösteri olarak düşünmüşler sonra da taleplerin artmasıyla 12 seansa çıkarmışlardı. Aradan bir ay geçti ve önümüzdeki iki ay da full. Her türlü ekonomik krize ve sıkıntıya rağmen iyi şeylerin para ettiğinin, talep gördüğünün en güzel örneği de denebilir Sultans of the Dance için.
 </p>
 <p class="metin">
  Mydonese Showland tarafından organize edilen Dansın Sultanları, 90 dansçının 14 ay süren sıkı eğitiminin ardından gösterime girdi. Ama öncesi çok daha eskilere dayanıyor. Çünkü seçilen müziklerden kullanılan ışıklara, kıyafetlerden danslara kadar değişik konulara yayılmış çok uzun bir alt yapı çalışması var. Programın hayata geçirilmesinde büyük emeği olan Sultans of the Dance'ın sanat yönetmeni Mustafa Erdoğan projenin üniversite yıllarından bu yana kafasında olduğunu söylüyor. Doğrusunu söylemek gerekirse bu gösteriye kadar Mustafa Erdoğan ismi hiç kimsenin dikkatini bile çekmiyordu. Aynı mesleği yaptığımız halde bizim de dikkatimizi çekmemişti mesela. Ama Erdoğan aksine çok başarılı bir esere imza atarak adeta bizleri tekzip etti.
 </p>
 <p class="metin">
  Dansın Sultanları'na dönecek olursak, Sultans of the Dance'ta zeybek, horon, sema, semah, karşılama başta olmak üzere Anadolu'da yaygın olan 3 bin dans içerisinden seçilen 120 figür var. 90 dakikaya sığdırılan 120 dans figürü tüm dünyayı dolaşarak Anadolu'nun zengin mozaiğinden kesitler sunacak, dev projelerin sahnelendiği merkezlerde izleyicinin karşısına çıkacak. Mustafa Erdoğan her ne kadar 'Biz hiçbir ülkeye yarışmak için gitmiyoruz. Amacımız da zaten bu değil, bizim rengimiz ve tadımız başka' dese de Sultan of the Dance'ın alacağı sonuçlar hem folklorumuz için hem de Türkiye'nin tanıtımı için önemli.
 </p>
 <p class="metin">
  Her ne kadar ben iyi fotoğraf karesi yakalama telaşında iken, —söylemeden geçmeyeyim, izinli olduğumuz halde— bana fotoğraf çektirmemek için elinden geleni yapan görevlilerle de uğraşırken, dansa konsantre olamasam da izleyebildiğim kısımları muhteşemdi. Muhteşem olan sadece dansın görseli değildi tabii. Mesela bir bakıma iyinin ve kötünün mücadelesinin simgesi olan Nemrut Dağı'nın dansa monte edilmesi ve ediliş biçimi. Mustafa Erdoğan bu tercihin bilinçli yapıldığını söylüyor; "Nemrut Dağı, aslında çok önemli bir yer. Çünkü dünyadaki ilk barış antlaşmasının yapıldığı ve barış anıtının olduğu yerdir. Orada her Tanrı'nın iki ismi var; biri Anadolu dilinde, diğeri Batı dilinde. Şu anda Türkiye'nin yakalamaya çalıştığı konseptte, iki bin yıl öncesinden verilmiş selam gibi duruyor orada... Bir Mezopotamya diliyle, bir Roma diliyle Batı ve Doğu oradaki kavşakta birleşmiş ve çok barışık şekilde yaşıyorlar. İnsanlar birbiriyle barışık, dinler birbiriyle barışık.. Sultans of the Dance'ta bir anlamda iyi ile kötünün mücadelesi var. "
 </p>
 <p class="metin">
  'Türk folkloruna ithaf edilmiş bir gösteri' olarak lanse edilen Sultans of the Dance aslında kamuoyunca pek bilinmeyen yerel Anadolu motiflerini de ilk kez günyüzüne çıkarıyor. Ekip uzun süre Anadolu'da hatta Orta Asya ve de özellikle Türkmenistan'da çalışmalar yaparak orijini oraya kadar uzanan dansları sergilediler. Erdoğan gösteride şu an unutulmuş, yaşamayan dans figürlerinin de yer aldığını söylüyor. Aslında söylenecek çok şey var ancak sözkonusu olan bir dans ve görsel şölen olunca yazılanları okumak yeterli olmaz herhalde.
 </p>
 <br/>
 <center>
  <a class="anaorta" href="http://web.archive.org/web/20020112071656/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/haberler/4.htm), [web.archive.org (arşiv bağlantısı)](http://web.archive.org/web/20020112071656/http://www.aksiyon.com.tr:80/2001/339/haberler/4.htm)
