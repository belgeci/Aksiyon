# "Biz inek bile sokmuştuk"

*Adem Yavuz Arslan 1999.10.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   'Biz kapalı cezaevine inek bile sokmuştuk' dedi uzun yıllar cezaevinde kalmış ve 'içerisini' çok iyi bilen eski bir mahkum, 'Bu silahlar nasıl içeri giriyor?' diye sorduğumuzda. Cevap şaşırtmıştı tabii.
  </font>
 </div>
 <div id="newsText">
  <font class="detail-text">
   Hani silahları, 'kaleşleri' belki anlardık da, bir inek kapalı bir cezaevine nasıl girerdi? Bu işlerden elini eteğini çekmiş olan eski mahkumun verdiği cevap, aslında tüm karmaşaya ortak bir adres gösterecek nitelikte: "Tüm cezaevlerinde, yönetimden habersiz bir gram uyuşturucu, bir tek silah girmez. Biz savcıyı ikna etmiştik. Devlet daha önce de hakim değildi şimdi de hakim değil."
   <br/>
   <br/>
   Cezaevi olaylarının merkezinde yer alan Bayrampaşa Cezaevi'nde 10 yıldır infaz koruma memuru olan ve halen de başmemur olan Ali Yazıcı da silahların nasıl girdiği sorusuna aynı cevabı veriyor: "Silahların nasıl girdiği sorusuna Cumhuriyet Savcıları cevap verecek. İnfaz koruma memurları üç defa aranarak giriyor. Ancak aranmadan giren cezaevi personeli var. Silahların ya da uyuşturucunun girmesi tamamen organize bir iş ve bundan yönetimin habersiz olması düşünülemez".
   <br/>
   <br/>
   Aslında bugünkü sonuçları görmek için öyle cezaevi uzmanı olmak da gerekmiyor. Sistemin iflası yıllardır 'geliyorum' diyordu. Her defasında isyanlar çıkıyor, silahlar patlıyor, infaz koruma memurları rehin alınıyordu. Her defasında tek bir elden organize edildiği belli olan eylemler başlıyordu. Ancak toplumsal hafızası çok zayıf olan Türkiye'de her defasında bir sonraki eyleme kadar unutuluyordu cezaevlerinin 'iflas ettiği'.
   <br/>
   <br/>
   Son olarak 20 Eylül'de başlayan ve görünürde rant üzerinde 'hakimiyet kavgası' olan, ancak görünmeyen boyutunda siyasilerin, bazı emniyetçilerin adının karıştığı, 7 kişinin ölümü ile sonuçlanan 'Bayrampaşa Meydan Muharebesi'nden sonra tekrar karıştı cezaevleri. Gerçi bu seferkiler siyasi mahkumlardı, ancak bilanço daha da kabardı: 11 kişi öldü, 28 kişi yaralandı. Eylemler günlerce sürdü ve tüm Türkiye'deki cezaevlerine yayıldı.
   <br/>
   <br/>
   Çatışacakları bildirilmişti
   <br/>
   <br/>
   Adı sık sık skandallarla gündeme gelen Bayrampaşa Cezaevi son günlerin gündemini oluşturan cezaevi olaylarının da başlangıç yeri oldu. 20 Eylül günü Bayrampaşa Cezaevi'nde çıkan olaylarda 7 kişi hayatını kaybetti, 3 kişi de ağır yaralandı. Cezaevinde hakimiyet kurma çatışması olarak gösterilen, ancak bazı çevrelere göre ucu siyasilere kadar uzanan mafyanın el değiştirdiği bir rant kavgasıydı bu. Bu sorunun cevabı önümüzdeki günlerde netleşecek, ancak kesin olan şey şu: Cezaevine hakim olmak demek, tüm karanlık işlerden pay almak anlamına geliyor.
   <br/>
   <br/>
   Alaattin Çakıcı'nın yeğeni Ali Gürsel ile Hakan Çillioğlu'nun adamları arasında çıkan çatışmada 13 çelik kapının nasıl açıldığı sorusuna cevap veren İstanbul Cumhuriyet Başsavcısı Ferzan Çitici aslında acziyetini ifade ediyordu: "Kapılar uzun namlulu silahlarla açılmış". Bu olay cezaevlerine hakim olamamanın bariz örneğiydi, ancak anlaşılamayan şeylerden birisi de İstanbul Emniyet Müdürlüğü Organize Suçlar Müdürlüğü'nün Çakıcı'nın adamlarıyla Çillioğlu'nun adamları arasında çatışma çıkacağını çatışmadan 5 saat önce cezaevi yönetimine bildirmiş olmasıydı. Cezaevi yönetimi çatışmayı önlemek yerine, Kenan Ali Gürsel ile Hakan Çillioğlu'nu biraraya getirerek çatışmaya davetiye çıkarmayı yeğliyordu. Sonuç kaçınılmazdı ve beklenen oldu. 7 kişi öldü 3 kişi ağır yaralandı. Olayla ilgili açıklama yapan Adalet Bakanı Hikmet Sami Türk ise cezaevlerine hakim olamadıklarını, 'hücre' sistemine geçilmesi gerektiğini açıklıyordu ve soruşturma için 10 infaz koruma memurunun açığa alındığını söylüyordu.
   <br/>
   <br/>
   Bayrampaşa eski Başsavcısı Necati Özdemir, infaz koruma memurlarının açığa alınmasının anlamsız olduğunu söylüyor ve ekliyor: "Onların ellerinde güç yok, hiç bir yaptırımları da yok." Emniyetçiler ise, olaylara sebep olanların farklı cezaevlerine konması gerektiği görüşünü savunuyorlar. Bayrampaşa ile ilgili bir başka gerçek de Çakıcı'nın kaybettiği 7 adamı için intikam saldırısında bulunacağı. Duyumlar hazırlıkların yapıldığı yönünde. Bu, cezaevleri yeni çatışmalara gebe, anlamına da geliyor aynı zamanda.
   <br/>
   <br/>
   "Üç yıldır sayım alamadık"
   <br/>
   <br/>
   Cezaevlerinde süren eylemlerin başlangıç noktası olan Bayrampaşa Cezaevi, cezaevlerinin içinde bulunduğu durumu çarpıcı örnekleri ile gözler önüne seriyor. Halen cezaevi infaz koruma baş memuru olan Ali Yazıcı, Bayrampaşa Cezaevinin artık cezaevi olmaktan çıktığını söylüyor. Cezaevinde tam üç yıldır net bir sayım alamadıklarını söyleyen Yazıcı, silahlar konusunda adres gösteriyor: "Cezaevine giren her şeyden yönetimin haberi vardır. Bir cezaevine kalaşnikof silah tesadüfen girmez. Bu tamamen organize olmayla alakalı. Savcıdan infaz koruma memuruna kadar bu işe bulaşmış herkes olabilir. Biz tam üç yıldır cezaevinde net bir sayım alamadık. İnfaz koruma memurları koğuşlara giremiyorlar bile. Koğuşun meydancısı herkes tamam diyor, biz de tamam diyoruz. Adamlar kaçıp gitse haberimiz olmaz".
   <br/>
   <br/>
   Bayrampaşa Cezaevi artık şehir merkezinde kaldığı için dışarıdan avluya silahların atılmasının mümkün olduğunu anlatan Ali Yazıcı aynı zamanda da yeni çatışmaların beklendiğini söylüyor: "Çelik kapıları açan uzun namlulu silahlar teslim edilmedi. Bizim arayıp bulma şansımız da yok. Çakıcı, adamlarının öldürülmesinin altında kalmayacaktır. Mutlaka yeni ve daha büyük çatışmalar çıkar cezaevinde."
   <br/>
   <br/>
   Konuştuğu için tehditler aldığını söyleyen Ali Yazıcı "Çözüm nasıl olacak?" sorusuna ise şu cevabı veriyor: "Cezaevlerinde tam bir sistem sorunu var, ekip sorunu var. Cezaevleri 1930'ların kanunlarıyla yönetilmez, cezaevi yönetimi bir ekip işidir. Ayrıca sorunların temeli bence cezaevlerindeki rant. Bayrampaşa'daki çatışmada ölen mahkumun kasasından 7 trilyon lira çıkıyor. Bu şekilde hatırı sayılır 10'un üzerinde mahkum olduğunu düşünürseniz, olayın boyutu daha iyi anlaşılır. Bu rant ortada olduğu sürece, bu olayların önüne geçilmez. Bu tabloya bir de siyasilerin etkisini düşünürseniz ne infaz koruma memuru ne de içeride görevli askerler bir şey yapabilecek hale gelir."
   <br/>
   <br/>
   'Türk Solu' isyanda
   <br/>
   <br/>
   Bayrampaşa ile başlayan cezaevleri eylemleri henüz durulmadı. Aslında Emniyet çevreleri bir süredir büyük çapta eylemlerin beklendiğini ifade ediyorlardı. Çünkü marjinal Türk solu olarak adlandırılan sol örgütler her zaman aynı taktiği uyguluyor: "Sıkışınca eyleme başlama". Bir süredir cezaevlerinde sol örgütler sayım vermiyorlar ve aramalara karşı çıkıyorlardı. Sonunda da eyleme başladılar. 26 Eylül sabahı Ulucanlar Cezaevi'nde başlayan ve tüm cezaevlerine yayılan eylemlerde 11 kişi öldü, 28 kişi yaralandı. 91 İnfaz koruma memuru da rehin alınmıştı.
   <br/>
   <br/>
   Ulucanlar Cezaevi'nde Emniyet güçlerinin müdahalesi sonucunda elde edilen silahlar "Cezaevi mi yoksa cephanelik mi?" sorusunun tartışılmasına neden oldu. Uzun namlulu silahlar, el bombaları, tabancalar, cep telefonları, lav silahı olarak tasarlanmış piknik tüpleri ve benzeri malzemeler. Aramadan sonra bulunan malzemeleri gören Ankara Merkez Ulucanlar Kapalı Cezaevi Savcısı Mehmet Bozkurt'un sözleri özrü kabahatinden büyük cinsinden: "Bu nasıl iş, burası cezaevi değil hücre evi gibi". DHKP/C, MLKP, TİKKO başta olmak üzere tüm marjinal sol örgütlerin katıldığı eylemler halen devam ediyor.
   <br/>
   <br/>
   Cezaevi eylemleri Türkiye gündemi için sıradan vakalar oldu. Artık çıkan keleşler, otomatik silahlar şaşırtmıyor kimseyi. Cezaevi sistemi tamemen iflas etmiş. Çözüm halen en yetkili ağız olan Bakan Sami Türk'ün de söylediği gibi, yıllardır yazıp çizilen ancak bir adım atılamayan hücre sisteminde.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5423-biz-inek-bile-sokmustuk.html), [web.archive.org (arşiv bağlantısı)](http://web.archive.org/web/20131213173018/http://www.aksiyon.com.tr:80/aksiyon/haber-5423-biz-inek-bile-sokmustuk.html)
