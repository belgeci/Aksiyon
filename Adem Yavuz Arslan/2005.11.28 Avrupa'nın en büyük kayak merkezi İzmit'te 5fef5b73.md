# Avrupa’nın en büyük kayak merkezi İzmit’te

*Adem Yavuz Arslan 2005.11.28*

<div>
 <p>
  <font>
   Turgut Özal’ın teşvikiyle turizm sektörüne giren sanayici Adil Üstündağ Green Park Otelleri ile yükselişte. “Her yıl yeni bir otel açacağız.” diyen Üstündağ, 2010 yılına kadar 5 yeni oteli daha hizmete açmayı planlıyor. Hedefi  hem Anadolu’nun çeşitli bölgelerinde hem de yurtdışında oteller zinciri kurmak. Üstündağ önümüzdeki günlerde Avrupa’nın en büyük kayak tesislerini İzmit Kartepe’de açacak.
   <br/>
   <br/>
   İstanbul geçtiğimiz yazı yoğun bir gündemle geçirdi. Önce Şampiyonlar Ligi Finali oynandı, ardından Formula yarışı yapıldı. Kongreler, fuarlar, zirveler ve toplantılar sayesinde oteller tam kapasite çalıştı. Hatta otellerde yer bulmak için hatırlı insanlar bile aracı kılındı. Barınma sorunu halledilemediği için İstanbul dışına yönelmek zorunda kalan çok sayıda organizasyon oldu. Bu durum beraberinde tartışmaları da getirdi; çünkü 10 milyon turist hedefleyen İstanbul’da yeterince otel yok. Üstelik kongre yapılabilecek kapasiteye sahip otel sayısı ise çok az. Konuyla ilgili çevreler hükümetten çözüm için adımlar beklerken durumdan vazife çıkartan bir işadamı, kolları sıvayıp geçtiğimiz günlerde yeni bir 5 yıldızlı otel inşaatına başladı. Üstelik diğerlerinin aksine tamamen yerli sermayeyle.
   <br>
    <br>
     Pendik’te temeli atılan ve önümüzdeki yıl açılması planlanan otelden başka mevcut dört adet 5 yıldızlı oteli olan Adil Üstündağ’a göre AB rüzgârıyla atağa kalkan Türkiye’nin daha çok otele ihtiyacı var. Çin’deki ekonomik büyümenin sanayiyi tehdit ettiğini, sanayicilerin turizme yönelmesi gerektiğini, istihdam sorununun da turizm gibi çok sayıda insana iş kapısı olan, onlarca sektörü hareketlendiren alanlara yapılan yatırımlarla aşılabileceğini iddia eden Üstündağ, önümüzdeki günlerde de İzmit Kartepe’de Avrupa’nın en büyük kayak merkezini hizmete açacak. Turizm sektöründe hedeflerini büyüten grup 2010 yılına kadar mevcut beş otelin yanında beş adet 5 yıldızlı otel daha açmayı planlıyor. Emekli olmayı düşünürken turizm işine girdi
     <br>
      <br>
       AK Parti’nin kuruluş çalışmalarını yaptığı otelin sahibi olmasıyla gündeme gelen Adil Üstündağ’ın turizm sektörüne girişinin aslında ilginç bir hikâyesi var. Çünkü 1967’den bu yana otomotiv işinde olan, oto ampullerinde piyasanın tek hâkimi durumundaki Üstündağ 1993’e kadar sadece bu sektörde çalışır ve Türkiye’yi adım adım dolaşır. Hatta bu konuda iddialı da... “Bu ülkeyi benden iyi bir tek Demirel bilir.” diyen Üstündağ, “Niyetim hacca gidip emekli olmaktı. Fakat Özal’ın son Orta Asya gezisine davet edildim. Onunla tanışma fırsatı bulduk. Ne iş yaptığımı anlattım. ‘Bırak bu işleri, turizm işine gir, işlerini büyüt. Emekli olmayı da aklından çıkar’ dedi. Taksim’de ilk oteli açtık. Ardından da diğerleri geldi.” diyor. Önce Taksim ardından Merter otellerini açan Üstündağ bugüne kadar hiçbir sermaye grubunun yapmadığı bir yatırım yaparak Anadolu yakasına ilk beş yıldızlı oteli Bostancı’da açtı. 5 milyonu aşkın nüfusuna ve sanayi tesislerine rağmen Anadolu yakasında 5 yıldızlı bir tek otelin dahi olmadığını söyleyen Üstündağ “Herkes bana buraya yatırım yapma dedi. Ama ben doğru yaptığıma inanıyorum; çünkü bölgenin potansiyeli yüksek. Yüzde 90 dolulukla çalışıyoruz ve belli dönemlerde oda bulmak imkansız oluyor. Bu yüzden Pendik’te ikinci otelimizin inşaatına başladık. Bir yıl içinde onu da hizmete sokacağız. Kartal’a da bir otel projemiz var.” diyor.
       <br>
        <br>
         Green Park Grubunun Anadolu yakasına yaptığı yatırımlar aslında  takip ettikleri stratejinin de ipuçlarını veriyor. Üstündağ potansiyel gördüğü Anadolu şehirlerine kaliteli oteller kurmayı planlamış; “Sahil bandına otel yapmanın bir anlamı yok. Çünkü turistleri günlük 20 Euro’ya tam pansiyon kaldırırsanız bundan ne siz ne de ülkeniz para kazanır. Ayrıca bugün Edirne’de, Malatya’da, Urfa’da, Tekirdağ’da kalmak isteyene verecek düzgün otelimiz yok. Termal kaynıyor her yer; ama bizde yapılan hamam turizmi. Adım adım Anadolu’yu kaliteli otellerle donatacağız.” Üstündağ uzun vadede Şam, İran, Mısır ile İtalya ve Yunanistan’da da oteller açmayı, Green Park ismini satmayı planlıyor.
         <br/>
         <br/>
         Green Park Otelleri’nde dikkat çeken bir başka nokta da otellerde çok sayıda toplantı salonu bulunması. Adil Üstündağ, İstanbul’un kongre turizminde yetersiz kaldığını, mevcut oteller kadar daha otelin yapılması gerektiğini hatırlatıyor: “Bizde kongre yapacak mekan toplam 25 tane, Barcelona’da ise tam 201 adet. Prag’a 18 milyon kişi gidiyor. Türkiye hızla gelişiyor ve otel, toplantı mekanları bu gelişmenin gerisinde kalıyor. Bugün İstanbul’a 3 milyon turist geliyor. Fazla gelemez çünkü geleni yatıracak yeriniz yok. Eğer 10 milyon turist hedefinde ciddiysek çok sayıda otel yapmamız gerekli. Ben bin yataklı kongre merkezi yapacağım ama destek bulamıyorum.”
         <br/>
         <br/>
         Green Park Grubu bugünlerde yoğun bir şekilde İzmit Kartepe’de açacakları otellerinin hazırlıklarını yapıyor. Otel bin yatak kapasiteli; 250 oda ve 50 aparttan oluşuyor. Bütün kayak merkezleri gibi kış turizmi için her türlü ayrıntı düşünülmüş. Diğer kayak merkezlerinden  farkı ise Avrupa’nın en iyi doğal pistlerine sahip ve İstanbul’a sadece bir buçuk  saat mesafede olması. Yani sabah İstanbul’daki toplantınızı yapıp öğleden sonra kayak keyfi sürmenin mümkün olduğu ‘günübirlik kayak’ kavramını geliştiren bir tesis. Otelin açılışı bugünlerde yapılacak fakat temel atılması 29 yıl öncesine gidiyor. Resmen ifade edilmese de Uludağ lobisinin bitirilmesini engellediği otel geçtiğimiz yaz tamamlandı.
         <br/>
         <br/>
         Üstündağ temeli atıldıktan sonra 29 yıl boyunca ilerleme sağlanamadığını, inşaatı 2004 yılında teslim aldıklarını ve 2009’a kadar süre tanınmasına rağmen 6 ayda bitirdiklerini anlatıyor. Burada aslında tuhaf bir durum da yaşanmış çünkü otelin inşaatı beklenenden hızlı bitince yol, su, elektrik gibi altyapı hizmetleri inşaat hızına yetişememiş. Yani Avrupa’nın en büyük kayak tesisinin yolu bitmediği için otel açılışı da erteleniyor. Üstündağ bu durum için “Sitem etmiyorum. Çünkü ben oteli vaktinden önce bitirdim. Altyapı çalışmalarının bir an önce bitmesini bekliyoruz çünkü hizmet veremiyoruz.” diyor.
         <br/>
         <br/>
         Farklı bir işadamı portresi
         <br/>
         <br/>
         Türkiye’nin doğal zenginliklerini değerlendiremediğine inanan Üstündağ’a göre, İzmit ve Bolu’nun Davos olmaması için bir neden yok. Bölge coğrafi anlamda bu işe müsait. Üstelik Ankara, İstanbul ve Düzce gibi sanayinin yoğun olduğu bir bölgede. Bu amaçla Green Park grubu 4 mevsim kullanılabilecek tesisler inşa etmiş. Kartepe bir kayak merkezi olarak planlansa da kongre turizmi için de kullanılabilecek şekilde hazırlanmış.
         <br/>
         <br/>
         Yaşı 60’a ulaşmasına rağmen günde yaklaşık 15 saat çalışan Adil Üstündağ farklı bir işadamı portresi çiziyor. Çünkü bütün yemeklerini personeli ile yemekhanede yiyor, cep telefonu tüm çalışanlarında mevcut. Çok çalıştığını ama bu çalışma isteğinin para kazanmak niyetiyle olmadığını söylüyor: “Ben Malatyalı kör bir adamın oğluyum. Çorak topraklardan çıkıp geldim ve bu ülke bana çok şey kazandırdı. Ben şimdi ülkeme hizmet etmek için çalışıyorum.” Hükümete yakın olduğu için işlerinin açıldığı yönündeki ifadelere ise “Ben bu hükümetteki insanları yıllardır tanıyorum. Onlardan istediğimiz bizi dinlemeleri, sorunlarımızla ilgilenmeleri ki bunu da sadece bana değil tüm sanayi kesimine yapıyorlar. Körfez sermayesi konusundaki tartışma da yersiz, çünkü bu ülke için yatırım yapacak herkese kapıları açmalıyız.” diye karşılık veriyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2050 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22906), [web.archive.org (arşiv bağlantısı)](http://web.archive.org/web/20060524113324/http://www.aksiyon.com.tr:80/yazdir.php?id=22906)
