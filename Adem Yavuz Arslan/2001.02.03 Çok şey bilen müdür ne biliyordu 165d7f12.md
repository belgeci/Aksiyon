# Çok şey bilen müdür ne biliyordu?

*Adem Yavuz Arslan 2001.02.03*

<div>
 <p class="spot">
  Gaffar Okkan sukastinin nasıl gerçekleştirildiği, suikastçilerin kaç kişi  oldukları, hangi tür silah kullandıkları gibi cinayetin 'anatomisi'yle ilgili bilgiler kısa zamanda ortaya çıkmıştı. Ancak  bu tip olaylar ister faili bulunsun ister bulunmasın  ortak bir tablo koyarlar ortaya. Tablo 'siyasidir.' Ve siyasi tablolu  cinayetlerde, cinayetin  'anatomisi'nden çok 'arkeolojileri' önemlidir. Arkeoloji ise, tetikçilerin, düşmanlıklarına rağmen 'dolaylı akraba olmaları'yla ilgili
 </p>
 <p class="metin">
 </p>
 <img border="0" src="/web/20010215225304im_/http://www.aksiyon.com.tr/2001/322/resimler/Cok.jpg"/>
 <p class="metin">
  Polisiye olaylarda çözüm bir daire gibidir. En basit, en küçük daireden en büyük ve genişe doğru devam eder alternatifler ve sonuca ulaşmak için her alternatif elden geçirilir. Olay basit bir cinayet bile olsa polisin ilk sorusu "bu işten kimin çıkarı olabilir'dir. Fail ararken de 'çıkar' ilişkileri elenerek sonuca gidilir. Cinayetin hemen akabinde medya olarak faili bulduk ve "Hizbullah yaptı" dedik. Ancak olayın sıcaklığı üzerindeyken konuştuğum tecrübeli polisler "Çok komplike bir olay, bu tip olaylarda zamana ihtiyaç var, sonuç çok farklı yerlere ulaşabilir. Hizbullah olabilir ama..." diyorlardı.
 </p>
 <p class="metin">
  'Çok şey bilen müdür' acaba neyi biliyordu?
 </p>
 <p class="metin">
  Susurluk süreciyle birlikte genelde Türk aydınları özelde de Türk medyası karmaşık görünen olayların ardından 'devletin içine' bakmayı öğrendi. Artık vitrinin yanında perde gerisi de araştırılıyor. Hizbullah malum olduğu üzere çok darbe yedi, lideri öldürüldü, örgütün arşivi ele geçti, bütün üyeleri polisin bilgisi dahilinde, en önemlisi önemli bir konumda bulunan bir yöneticisi itirafçı olarak ifşaatlarda bulunuyor. Cinayet önceden adres gösterilecek kadar iyi planlanmıştı. Hiç kullanılmadığı halde sadece "Makarof" marka bir tabanca bırakarak, "imza" atmayı "ihmal" etmeyişleri, terörist grubun üzerlerinde 15 civarında silah ve el bombasıyla "silah tezgahı" gibi gezebilmeleri veya pusuya yatıp bekleyebilmeleri. Hiç kimsenin suikast öncesi hazırlıkları görmeyişi ve bu insanlardan kuşku duymayışları. Genellikle bir gözcü etrafı kollarken, bir kişinin bir kişiyi ensesinden vurup kaçtığı Hizbullah eylemlerinden farklı olarak mesai saati çıkışında korunduğu bilinen Emniyet Müdürü'nün arabasına toplu saldırıda bulunulması ve gürültülü bir suikast gerçekleştirilmesi. "Gaffar'ı öldürmeyi planladık, silah istedik" biçimindeki terörist ifadesinin Okkan'ın korunmasında ek önleme gerek duyulmayacak kadar ciddiye alınmayışı, suikasttan sonra, "zaten söylemişlerdi" diyerek, "kanıt" olarak gösterilmesi... Hâl böyle olunca bütün gözler Hizbullah'a yöneliyordu. Gazetecilikteki 5N 1K kuralının tüm sorularının cevapları kabaca hazırdı: Fail belli, hedef ve mekân doğal, tarih Velioğlu'nun öldürülme yıldönümü, intikam gerekçesi var. Fakat "Kimin" yanında bu tip olaylarda ikinci bir K'ya ihtiyaç var yani "kiminle" ve "kimin için" bu iş yapıldı. Tamam Hizbullah (Gaffar Okkan'ın deyimiyle Casuslar Ordusu) intikam almak istiyor, canı cok yandı ama üstüne gidilmekte olan bir örgütün 'kendini neden daha da açık bir hedef haline getirdiği" görünmeyen ikinci bir "K"nın varlığına delalet eder cinsten. Çünkü ele geçen örgüt üyelerinin ifadelerinde alt kademeye yönelik "bu imtihandır sabırla bekleyeceğiz" dedikleri biliniyordu. Peki Hizbullah yapmışsa ki mantıklı gözükmüyor ve bu işten tabana mesaj vermekten başka bir çıkarı olmaz, kim yaptırılmasını istemiş olabilir? Mahir Kaynak, cinayetle ilgili Hizbullah alternatifini baştan beri kabul etmiyor; "Hizbullah diye bir şey yok zaten, kaldı ki bu iş de onun işi değil". Uzmanlık alanı 'terör' olan ve adı açıklanamayacak bir kaynak ise olaya şöyle yaklaşıyor "IRA gibi dar bölgede kısmi otonomi isteyen mikrorasyonel örgütler intikam almak için eylem yapar. Öncelikle Hizbullah mikrorasyonel bir örgüt değil. Daha önce polise saldırmamış ve bu çapta profesyonel bir eylemi gerçekleştirme becerisi olmayan Hizbullah'ın intikam eylemine girmesi, bu tip örgütlerin literatüründe yok."
 </p>
 <p class="metin">
  Diyarbakır konumu itibariyle önemli bir şehir. Adeta şehrin yarısı asker, polis, istihbaratçı. MİT bölge müdürlüğünün bulunduğu, varlığı kabul edilmese de bölgedeki herkesin teşhis edebileceği kadar 'bilinen' JİTEM'in dolaştığı, polisin kendi istihbaratının olduğu bir yerde nasıl oldu da bu olay haber alınamadı? Kafaları meşgul eden önemli sorulardan birisi bu. İç istihbaratın devri konusunda MİT—Emniyet arasındaki tartışma bir tarafa 200 kişi bir araya gelse arasına giren polis istihbaratı bu çapta bir operasyonu nasıl haber alamadı? Çünkü polis müdürleri bu çapta "sıfır riskli" bir operasyonun hazırlığının en az üç ay alacağını söylüyorlar. Son bir yıl içerisinde Diyarbakır Emniyet Müdürlüğü Terör ve İstihbarat Şubesinde bir takım görev değişikliğin olması ve bu süreçte bir takım istihbarat zaaflarının olması bu sorunun cevabını açıklamaya yetmiyor. Hatta bir emniyet müdürü "bu saldırıdan Clinton bile sağ çıkamazdı" diyor. CIA'in bile kendini savunamayacağı bu tür bir saldırıyı Hizbullah'ın gerçekleştirmesi ne kadar gerçekçiydi? Emniyet istihbarat dairesinin kurucusu ve eski emniyet müdürü Ergun Gökdeniz, emekli Korgeneral Erdoğan Öznal, Mahir Kaynak, Emin Gürses, Korkut Eken ve diğerleri. Bizzat görüştüğümüz ve basına bilgi veren herkesin ortak kanaati; "Profesyonelce, sıfır risk hesaplanmış. Uluslararası bir organizasyon" olduğu yönünde. Gökdeniz "Saldırının altında bir örgütten çok devlet çıkacak. Bu tip olaylarda taşeronlarla çalışır büyük istihbarat örgütleri. Dış kaynakların her zaman dahli olur, ama içimize de dönüp bakmak zorundayız. Burada Hizbullah taşerondur. İçeriden de yardımcıları olmuş olabilir" derken Mahir Kaynak bu operasyonu "bölgedeki güçlerinin sona ermesinden endişe eden feodal sistemin dış güçlerle işbirliği yapması" olarak değerlendiriyor. Doğu Perinçek ise "Batının büyük devletleri ile Türkiye arasında bir savaş başlamıştır. Bunlar ön çarpışmadır. Bu suikast Fransa'ya ve Batı'dan gelen tehlikelere karşı Eylem Planı yapan MGK'ya bir cevaptır." diyor. Mikrofon uzattığınız "yetkililer", "ya da adını açıklayamayacak" her "yetkili" ortak bir noktada birleşiyor: "Hizbullah'ı aşan bir organizasyon ve ardında güç odaklarının çarpışması var."
 </p>
 <p class="metin">
  500 milyon dolarlık kara para ?
 </p>
 <p class="metin">
  Herkes Hizbullah üzerine yoğunlaşmışken suikastle ilgili farklı bir görüş Bakan Tantan'dan gelmişti. Suikastten sonra konuşan Tantan "Okkan'ın katilleri, devlet kurup, devlet yıkacak ölçüde parasal gücü olan sistemin mimarları ve aktörleri. Bunlar gücünü yasadışı eroin trafiği"nden alıyor." demişti. Uluslararası kara para trafiği ile ilgili rakamlara göre bu bölgeden geçen uyuşturucunun rakamsal karşılığı 500 milyon dolar. Okkan ve ekibinin Diyarbakır'a geldikten sonra belli suç odaklarını rahatsız ettiği de bilinen bir gerçekti. Uyuşturucu trafiğinde uluslararası terör örgütleri taşeron; CIA, MOSSAD gibi servisler düğmeye basan rolünde. Trafiği aksatanlar veya aksatacak çabalara girenler, bunların boy hedefi oluyor.
 </p>
 <p class="metin">
  Basit bir intikam saldırısı olarak görülebilecek olaylara geniş açıdan bakalım. İlk olarak ABD'nin yeni Ortadoğu politikası: Ortadoğu'da sorun olmaya devam eden ve şiddetin her gün var olduğu İsrail—Filistin barış sürecinde Türkiye'nin politikasında sapma yapmak suretiyle İsrail lehinde bir ortama Türkiye'nin itilmesi, İsrail'i en çok zorlayan Filistin kökenli radikal İslami örgütlerin eylemlerinin Türkiye'de devlete dönük reaksiyona benzerliğinden yararlanılarak İsrail'in radikal örgütlere karşı başvuracağı şiddete Türkiye'nin sessiz kalmasının sağlanması amaçlanıyor. Son olay ABD'nin Ortadoğu'da yeni politikalarının alt yapısını oluşturmaya dönük özellikler içeriyor. Yeni Kürt senaryosuna göre de PKK'nın elebaşı Abdullah Öcalan'ın yakalanması, Batı ülkelerinin bir terör organizasyonuna sağladığı maddi, lojistik ve siyasi desteklerin deşifre edilmesiyle birlikte Avrupa Birliği ülkelerinin Kürt sorununu siyasal platforma taşıma yönündeki gayretlerinin sonucunda Türkiye'nin verebileceği tavizlerin kendi bünyelerindeki Kürt unsurlar açısından da problem oluşturabileceğini düşünen Suriye, Irak ve İran gibi komşu ülkelerin bu kez PKK dışı, İslam orijinli, Kürt davasını terörle dünya gündemine taşıyacak radikal hareketin (Hizbullah) devletle çok ciddi bir kavgaya kışkırtılabileceğinin göstergesi niteliğinde bir özellik de taşımakta. Öte yandan Kuzey Irak'tan girerken yakalanan suikast silahları, suikastten bir gün önce istihbarat birimlerine bildirilen 6 kişilik ABD pasaportlu suikast timi ve Amerikanın Guam adasına gönderdiği Amerikan pasaportlu peşmergeler. Bütün bu ayrıntılar basit bir intikam saldırısı gibi gözüken bu olayın birer parçası olarak yer buluyor kendine senaryoda. Polisin çıkar ilişkisi üzerinden başladığı faili arama yöntemine benzer bir yöntem de siyasi analistlerden geliyor. Yine isminin kullanılmasını istemeyen bir kaynak; "Güneydoğu'da işler yolunda gitmeye başlıyor. Halk devlet kaynaşmış, Avrupa Birliği daha fazla özgürlük, daha fazla demokrasi diyor. Bir düşünün bu durum kimin hoşuna gitmez? Hangi güçler Güneydoğu'daki hakimiyetinin sona ermesini ister? Fail aslında bu çerçevede" diyor. Avukat İlhan Demir ise bölgede görevli bir istihbaratçıdan "Türk Hizbullahı CIA tarafından kurulmuştur ve eğitimini de MOSSAD sağladı. Güneydoğu'da bir taşeron olarak yer alıyor." şeklindeki "off—the record" görüşmesini aktararak ekliyor: "Yıllardır süren bir planın sadece bir ayağı bu olay" diyor. Gaffar Okkan suikastı içeride; bölgedeki suç odaklarından, JİTEM'den, Kontrgerillaya; dışarıda, MOSSAD'dan Avrupa istihbarat örgütlerine kadar uzanan karmaşık bir ilişkiler yumağı bıraktı geride. Polise bombalı saldırılar, Gaffar Okkan'ın şehadeti ve faili meçhuller İtalyanların meşhur Gerilim Stratejisine tıpa tıp uyan cinsten. Mafya ile işbirliği yapan istihbarat servislerinden gladyoya kadar binbir türlü girift ilişkilerin yaşandığı bu ülkede yeşeren bu stratejide terör, başına buyruk teröristler tarafından harekete geçirilmiş bir olgu değil. Devlet içinde değişime direnç gösteren, değişim karşıtı güçlerin devreye soktuğu bir araç, kritik dönemlerde genel istikrarsızlık ortamı ve toplumda moral çöküntüsüne yol açmak için kullanılıyor. Doğru biz İtalya değiliz ama benzerlik de fazla değil mi?
 </p>
 <br/>
 <center>
  <a class="anaorta" href="http://web.archive.org/web/20010215225304/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/kapak/2.htm), [web.archive.org (arşiv bağlantısı)](http://web.archive.org/web/20010215225304/http://www.aksiyon.com.tr:80/2001/322/kapak/2.htm)
