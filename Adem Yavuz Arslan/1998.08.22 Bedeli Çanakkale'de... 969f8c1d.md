# "Bedeli Çanakkale'de..."

*Adem Yavuz Arslan 1998.08.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Balmumcu'da bir reklam ajansının toplantı salonu. Herkes yeni hazırlanacak reklam kampanyası için 'beyin fırtınası' estiriyor.
  </font>
 </div>
 <div id="newsText">
  <font class="detail-text">
   Yapılacak olan batma noktasına gelmiş ve milli sanayinin sembolü olmuş bir fabrikanın yeniden ayağa kalkışını anlatması gereken bir reklam filmi. Günlerce süren 'beyin fırtınası'nda bir kıvılcım tarihin tozlu sayfaları arasında kalan bir hikayeyi hafızalarda yeniden canlandırıyor. Her biri ayrı bir destan olan onlarcasından birisini; Asteğmen Mehmet Muzaffer'in hikayesini.
   <br/>
   <br/>
   İbretli bir hikaye...
   <br/>
   <br/>
   Yıl 1916. Çanakkale Savaşının son günleridir. Boğazı geçemeyeceklerini anlayan müttefik kuvvetleri yavaş yavaş çekilirler ancak az da olsa çatışmalar devam etmektedir. Mehmet Muzaffer isimli Galatasaray Liseli bir asteğmen Çanakkale Savaşları sırasında cephede görevlidir. Alayın kamyon ve araba lastiğine ihtiyacı vardır. Muzaffer Asteğmen becerikli bir İstanbul çocuğu olduğundan Karargah, onu gerekli malzemelerin temini için memur eder.
   <br/>
   <br/>
   O yıllarda otomobil ve kamyon lastiği yok denecek kadar azdır ve karaborsadır. İcabeden paranın temini için Erkanı Harbiye Riyaseti'ne hitaben yazılı bir tezkere verilir Mehmet Muzaffer'e. İstanbul'a giden asteğmen Mehmet Muzaffer araştırmaları sonucunda Karaköy'de bir satıcıda istediklerini bulur. Fiyatlar fahiştir ancak anlaşmaya varılır.
   <br/>
   <br/>
   Muzaffer Asteğmen para alabilmek için Erkanı Harbiye'nin yolunu tutar. Yazıyı okuyan Yarbay "Ne alınacak ?" diye sorar. " Oto ve kamyon lastiği" deyince kızar: " Bak oğlum! Ben askerin ayağına postal, sırtına kaput alacak para bulamıyorum, sen otomobil lastiğinden bahsediyorsun. Hadi yürü git insanı günaha sokma. Para mara yok!"
   <br/>
   <br/>
   Ancak Mehmet Asteğmen görevi başarmak zorundadır. Çünkü elde Alman yardımı iki araç vardır ancak lastikleri yoktur. Savaşı kazanmak için de mutlaka lastik bulması gereklidir. Kara kara düşünerek Erkanı Harbiye'den çıkar. Beyazıt Meydanı'nda yürürken aklına bir çözüm yolu gelir. Doğru satıcının yanında alır soluğu. Paranın hazırlanmasının ertesi güne kaldığını söyleyerek malları sabah erken teslim alacağını bildirir. Kendisi de o gece sabaha kadar uğraşıp çini mürekkeplerle sahte bir 100'lük banknot hazırlar. Türk tarihinin ilk sahte parası böylece hazırlanmış olur.
   <br/>
   <br/>
   Lastikler sabahın erken saatlerinde gemiye yüklenir ve Mehmet Asteğmen parayı verir. Gaz lambasının aydınlattığı ortamda paranın sahte olduğunu anlayamayan tüccar olayı ancak parayı bozdurmak istediğinde fark eder. Paranın üzerinde ise gerçek paralarda yazan " Bedeli Dersaadet'te altın olarak tesviye olunacaktır" ibaresi yerine "Bedeli Çanakkale'de şehitlerin kanı ile ödenecektir" yazılıdır. Lastikleri alan Mehmet Asteğmen ise çoktan Çanakkale'nin yolunu tutmuştur.
   <br/>
   <br/>
   Mehmet Asteğmen bu görevi başarıyla bitirdikten sonra Gazze'de cepheye gider. Burada yaralanır. Kendisine verilen harp madalyasını ise "Ben sadece yaralandım. Buna sevindim, ancak harp meydanlarında arkadaşlarım kollarını bacaklarını kaybettiler. Bu madalya onların hakkı" diyerek kabul etmek istemez. Bir yıl sonra da Gazze'deki çatışmalarda şehit olur.
   <br/>
   <br/>
   Sahte paraya gelince. Karaköylü Musevi tüccar olayın üzerine gitmez, ancak olay tüm İstanbul'a yayılmıştır. Olayı duyan Şehzade Abdülhalim Efendi, Yahudiyi buldurup değeri olan parayı öder ve sahte banknotu alır. Emniyet Müzesi'ne yerleştirilen 'ibretlik' para halen Polis Akedemisi Polis Laboratuvarları Daire Başkanlığı'nda bulunuyor.
   <br/>
   <br/>
   Titiz bir çalışma
   <br/>
   <br/>
   Batma noktasına gelen bir kuruluşun tekrar ayağa kalkmasını anlatan PETLAS reklamının hikayesi böylece bulunmuştur. Artıbir Reklam Ajansının çalışanlarının işi artık bu hikayeyi senaryolaştırıp çekmek olur. Kemal Kaptaner reklam öyküsünü, Atila Engin senaryoyu yazar. Reklam filmi gerçek bir hikayeden yola çıkılarak hazırlandığı için hazırlıklarına büyük önem verdiklerini söylüyor ajansın yönetim kurulu başkanı İlhan Soylu. "Neden böyle bir hikayeyi seçtiniz ?" sorusuna " Amaç sadece lastik satmak değildi. Hikaye milli benliğimizi, bizi anlatıyordu. PETLAS da bizim öz fabrikamız. O gün Çanakkale'de duyulan hisler bugün PETLAS'ta var. Bu yüzden bu olayı seçtik" şeklinde cevap veriyor.
   <br/>
   <br/>
   Dönem filmi olduğu için aynı şartları oluşturmayı amaçlayan reklam ajansı bu amaçla Kumburgaz'da siperler kazar, cephe oluşturur. TRT'nin Cumhuriyet Filmi'nde kullandığı orijinal kamyon 15 milyar lira teminat verilerek kiralanır. Herşeyin aslına uygun olması için yapılan tüm çalışmalardan sonra 50 oyuncu ile 7 günde reklam filmi tamamlanır. 35.mmlik çekilen, ön hazırlıklarla birlikte 35 milyar liraya mal olan filmin görüntü yönetmenliğini Eşkıya filminin görüntü yönetmenliğini yapan Uğur İçbak, film yönetmenliğini ise Somer Özer yapar.
   <br/>
   <br/>
   Reklam filminin yayına girmesinden sonra çok olumlu tepkiler aldıklarını söyleyen Artıbir Ajansı Yönetim Kurulu Başkanı İlhan Soylu, reklamın Cumhuriyetin 75. yıl dönümüne rastlamasının ise ayrı bir anlam ifade ettiğini söylüyor. "Bir defasında arkadaşlarla oturmuş konuşurken garson konuşmalarımızdan reklamı bizim yaptığımızı anlamış, gelip sordu. Bizim hazırladığımızı söyleyince 'Sayenizde böyle bir olayı öğrenmiş olduk' diye teşekkür etti" şeklinde tepkileri özetleyen Soylu, "Cumhuriyetin 75. yılı için hazırlanan kampanya reklamından daha fazla ses getirdi" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4040-34-bedeli-canakkalede.html), [web.archive.org (arşiv bağlantısı)](http://web.archive.org/web/20140411103603/http://www.aksiyon.com.tr:80/aksiyon/haber-4040-34-bedeli-canakkalede.html)
