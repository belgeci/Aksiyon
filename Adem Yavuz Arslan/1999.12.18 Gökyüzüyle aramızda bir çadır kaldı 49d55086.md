# Gökyüzüyle aramızda bir çadır kaldı

*Adem Yavuz Arslan 1999.12.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Düzce Merkez Parkı, 72 nolu çadır. Zeytin, salata, peynir, çorba ve çaydan oluşan iftar sofrası. Binlerce depremzededen birisi olan Üstünce ailesinin iftar sofrasındayız.
  </font>
 </div>
 <div id="newsText">
  <font class="detail-text">
   Dillerde eski günlere, eski ramazanlara özlem, kulak ezan sesinde. Ailenin reisi Mustafa Üstünce 40 yaşında bir devlet memuru. İki çocuğu ve eşi ile birlikte yazlık bir Kızılay çadırında kalıyorlar. Oysa depremden önce 5 katlı bir apartmanları ve iyi bir gelirleri vardı. Ama 12 Kasım depremiyle hepsi birden yerle bir oldu. Hep birlikte kurtulabildiklerine dua ediyorlar. Çadırdalar şimdi, herşeylerini kaybetmiş binlerce aile gibi. Yine de dillerde şükür ifadeleri. Mustafa Bey'in mütevazı iftar sofrasında yapıyoruz iftarımızı. Soğuktan şikayetçiler ama yine de sağ kurtulmalarını mücize olarak nitelendiren Mustafa Bey "Artık sıfırdan başlamak zorundayız hayata, yeniden başlayacağız herşeye" diyor.
   <br/>
   <br/>
   Manzaralar birbirine çok benziyor tüm deprem bölgesinde. Evlerle birlikte yıkılan umutlar, kaybedilen canlar, değişen âdetler. Düzce'de Tekel Lojmanlarının yanındaki çadırkentteyiz iftar vaktinde. 25 kişilik Gül ailesi iftar hazırlıkları yapıyor. 67 yaşındaki Bedriye Gül çadırın dışındaki tüplü ocakta yemek pişiriyor. Her türlü acıya rağmen şükretmeyi ihmal etmeyen Anadolu insanı yine "Buna da çok şükür" diyerek başlıyor söze ve devam ediyor: " 25 kişilik aileyiz ve üç çadırda kalıyoruz. Yemek dağıtımı falan yok, gücümüz ne kadarına yeterse o kadarı ile idare ediyoruz. Kısmette çadırda geçirmek varmış ramazanı." Kendi imkanları iyi olmasa da davet ediliyoruz çadırda çay içmeye.
   <br/>
   <br/>
   Farklılıkların çarpıklığı
   <br/>
   <br/>
   Sokak lambalarının ışığından başka bir ışık yok, hareket de... Gündüzler uzun, geceler daha da uzun burada. Hava sıfırın altında, soğuk insanın iliklerine kadar işliyor. Çadırlar şeffaf, içerisiyle dışarısı bir. Gecenin sessizliğinde ağlayan çocukların silüeti gözüküyor şeffaf çadırlarda. Küçük bir tepsi etrafında toplanmış insanlar yarı uykulu, yarı bıkmış. Sabah da geç oluyor deprem bölgesinde. Geç gelen gün yoğun bir sisle geliyor ve güneş ancak yüzünü öğle saatlerinde gösteriyor. Her tarafın çamur içinde olduğu bir sokaktayım. Çay Mahallesi Nuri Özkasap Sokak. Derme çatma barakalar ve bu barakaların önünde bulaşık yıkayan bir depremzede. 9 çocuklu Kadim Erdoğan. Evleri oturulamayacak durumdaymış. Ramazan nasıl diye soruyorum. Tüm depremzedeler gibi şükürle başlıyor söze: " Zor oluyor tabii. Burası düzenli bir çadırkent olmadığı için yemek dağıtılmıyor, en yakın yemek dağıtılan yer 20 dakika uzakta ve 2 saat yemek sırası bekliyoruz. Bazen yemek kalmadan döndüğümüz de oluyor. Ne yapalım kısmette böyle bir ramazan yaşamak da varmış" . Komşu çadırdan Ayşe Dursun da "Hiç değilse kuru gıda bulsak kendimiz yapacağız yemeğimizi ama onu da bulmak sorun oluyor" diyor. Kendilerinin çadırkente yerleştirileceği söylenmiş ama bir hareket gelmemiş sözlerin ardından. Şehitler Caddesinde çadırında iftar hazırlıkları yapan 63 yaşındaki Tasvire Kalkan yemek bulmanın zorluklarından şikayetçi. " Depremden sonra fakirimiz zenginimiz eşit oldu. Şimdi herkes sıkıntı çekiyor" diyor. Kendisi de mağdur olsa da durumu daha kötü olanlara yardım etmeye çalışan bir depremzede çıkıyor karşımıza: Cemalettin Batur. Evi ve işyeri hasar görmüş ama kendi ekonomik durumu iyi olduğu için her akşam iftar saatinde üç çeşit sıcak yemek dağıtıyor depremzedelere.
   <br/>
   <br/>
   Çadırkentler evlere uzak. Hasarlı evlerden hırsızlıklar çok fazla olduğu için çoğu sokak aralarına kurdukları çadırlarda kalıyorlar. Bir taraftan çadırlar bulunmaya çalışılıyor bir yandan da geleceğe yönelik planlar yapılıyor. Bir kısmı göç etmiş, bir kısmı etmeyi düşünüyor bölgeden. 'Düzce'yi seviyorum, terk etmeyeceğim' yazılı pankartlar sokaklarda boy göstermesine rağmen eski canlılığını kaybetmiş bir şehir artık burası. Ancak iftar saatinde biraz hareketlenebiliyor. Camiler yıkılmış ya da hasar görmüş olduğu için artık o mahyalı, kalabalık cemaatli teravih namazları kılınamıyor Düzce'de. Düzce merkezdeki Büyük Cami'nin avlusuna kurulan iki çadır mescitte kılınıyor teravih namazları.
   <br/>
   <br/>
   Kaynaşlı depremde en çok hasar gören yer. Hâlâ enkazlar bekliyor. Depremin ilk akşamı alev alev yandığını hatırladığım bir enkazın yanında iki çadır. Sarıyer Mahallesi. Kucağında çocuğu ile oturuyor Sevil Demir. Havanın güzel olması bir nebze olsun moral oluyor depremzedelere. Halini sorduğunuzda dertler sıralanıyor bir bir: "9 kişi tek çadırda kalıyor. Biz kendimizi bıraktık ama çocuklar için yiyecek bulmak sorun. Daha önce bir naylon poşete ihtiyacımız olacağını hiç bir zaman düşünmemiştim. Hava soğuk, iftar ve sahur yapmak da ayrı bir sorun. Hiç bir şey insanın evi gibi olmuyor." Çocuklar her zamanki gibi. Tüm olumsuzluklara rağmen çadırların arasında koşturuyorlar. Yüzünde boyalar, elinde balon koşturuyor Ömer Keskin. Depremde iki katlı enkazın altından çıkartılmış, şimdi çadırda kalıyor.
   <br/>
   <br/>
   "Bekledik ama gelmedi'
   <br/>
   <br/>
   Depremde evlerden yüzde 70'e yakınının hasar gördüğü Bolu'da hayat çadırkentlerde sürüyor. Şu ana kadar 20 bine yakın Bolulu şehri terk etmiş. Kalanlar da Mehmetçik çadırkentlerinde şu anda. Mehmetçik çadırkentlerinin eli yüzü düzgün. Çadırlar kışlık, geniş ve düzenli. Depremzedelerin en çok özlemini çektikleri banyo ve tuvalet sorunu çözülmüş. Her geçen gün yeni çadırlar yapılıyor, yeni depremzedeler yerleşiyor çadırlara.
   <br/>
   <br/>
   Saat 12.30. Ellerinde tabaklar, tencereler yemek sırasına giriyorlar depremzedeler kadınlı çocuklu. Özellikle de kadınlar ve çocuklar sıradalar. Hepsinin ayrı bir hikayesi var. En azından sıcak bir çadır bulabildikleri için dua ediyorlar. Yemeklerden şikayetçiler ama alternatifleri olmamasından olsa gerek razı oluyorlar. Biz laflarken zaman geçiyor ve gelmesi gereken yemek bir türlü gelmiyor. Sırada bekleyen onlarca kadın, çocuk. Yaklaşık 40 dakika sonra Kızılay'dan bir haber geliyor: "Ramazan dolayısıyla öğle yemekleri iptal edilmiştir." Tepkiler yükseliyor sıradan: "Çocuklar, hastalar ne olacak?" ve yavaş yavaş sıra dağılıyor. Oruç tutmasalar da zoraki oruca mahkum oluyor depremzedeler.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D7F984DEFECDF4D72A7958DF599A3F22?newsId=5643), [web.archive.org (arşiv bağlantısı)](http://web.archive.org/web/20130410015741/http://www.aksiyon.com.tr:80/aksiyon/newsDetail_getNewsById.action;jsessionid=D7F984DEFECDF4D72A7958DF599A3F22?newsId=5643)
