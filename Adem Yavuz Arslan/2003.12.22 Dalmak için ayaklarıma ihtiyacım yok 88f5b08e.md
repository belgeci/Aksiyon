# Dalmak için ayaklarıma ihtiyacım yok

*Adem Yavuz Arslan 2003.12.22*

<div>
 <p>
  <font>
   Berna Belgin ülkemizdeki binlerce engelliden biri. Ancak o, görenlere "Felçli olmasaydı neler yapacağını tahmin bile edemiyoruz" dedirtecek kadar aktif. Yüzme yarışmasına katılmak, dalgıç brovesi almak, tv programı sunup dans gösterisinde sahne almak onun için normal bir aktivite.
   <br/>
   <br/>
   Eğer bir çok şeyin hayalini kuruyor ve kendinizde bunları gerçekleştirecek cesareti bulamıyorsanız bu haberi dikkatle okuyun. Çünkü haberimiz; sapasağlam bir yüreğe ve inanılmaz bir azme sahip özürlü bir gencin, vücudu engellemeye çalışsa da hedeflediklerini adım adım gerçekleştirmesi ile ilgili.
   <br>
    <br>
     Berna Belgin bugün 35 yaşında ve onun hikayesi aslında binlerce engellinin hikayesine çok benziyor. 18 yaşında bir üniversite öğrencisi iken geçirdiği trafik kazası sonucu bacaklarını kullanamaz hale gelir. İki yıl süren hastane günleri ve sayısız ameliyatlardan sonra taburcu edilir fakat bu kez yanında tekerlekli bir sandalye vardır. Berna Belgin hastaneden çıkıp Bursa"ya ailesinin yanına döndüğüne de çok fazla sevinemez çünkü "özürlü sokaklar" onu beklemektedir. Engebeli yollar ve merdivenler yüzünden evden çıkamamaktadır. Okulu da tedaviler yüzünden yarım kalmıştır. Bütün bunlara rağmen Belgin, hayata küsmek yerine tekerlekli sandalyeye alışmaya karar verir. "Her şey aleyhimeydi ama içimdeki yaşama sevinci bana güç verdi" diyor. Devam mecburiyeti olmadığı için açık öğretim fakültesine kaydolur. Bir yandan da el becerilerini geliştirmek için seramik, ahşap boyama, çini gibi kurslara yazılır.
     <br>
      <br>
       Artık evden çıkacak ve hayatın içinde olacaktır. Ailesi ile birlikte 12 yıl önce İstanbul"a taşınır. Ayaklarının üzerine basamamaktadır ancak yürüyebilen insanların bile yapamadığı kadar aktiftir. Koyu bir Beşiktaş taraftarı olarak maçlara bile gitmektedir. Beşiktaş"ın Gaziantepspor"u yenerek şampiyon olduğu maçta golü atan Mutlu, topu Berna"ya hediye eder ve gazetelerde yer alan bu görüntü hayatında yeni bir kapı açar. Ertesi gün bir iş teklifi alır, artık Crowne Plaza otellerinde çalışmaktadır. Çalışmak güzel fikirdir ancak arada hesaplanmayan bir engel vardır; "İş teklifi çok güzeldi ancak ben Bostancı"dan her gün Ataköy"e gelmek zorundaydım. Yılmadım ve beş yıl boyunca her gün Bostancı"dan taksiyle limana, oradan deniz otobüsüyle Bakırköy"e, oradan da Ataköy"e gidip geldim. Böylece istersem her yere gidebileceğimi gördüm."
       <br>
        <br>
         Berna Belgin tüm zorluklara rağmen bu kadar mesafeyi her gün alır ve azimle çalışır. Otel yönetiminin kendisine havuzu kullanabileceğini söylemesiyle bir başka hayalinin kapısı açılır çünkü denize tutkuyla bağlıdır. Dalış hocası Tolga Müftüoğlu ile 1996 yılında denizlerin altını keşfe çıkar. İlk denemesinde biraz su yutsa da ilerleyen günlerde daha başarılı olur. Sonunda teknik prosedürleri tamamlayarak dalgıç brovesi alır. Kanunlar gereği sualtı hekimliğinden rapor alması gerekmektedir ancak raporu verecek kişi kendisini bir türlü göremez; "Rapor almak için sıraya girdim. Harç pulu yatıracağım ama bankonun ardındaki şahıs küçük pencereden bakıyor ve beni göremiyordu. Bağırıyorum, o bakıyor ve kimse yok deyip kapatıyor pencereyi. Sonunda sesimi duyurdum ama görevli sağlam raporu alacak olmama çok şaşırıp "Kamera şakası mı yapıyorsunuz?" dedi. Meğerse dalış raporu alan ilk engelliymişim." Engelliler için kabus olan uzun yol seyahatine çıkmayı göze alarak Kaş"a dalış kurslarına gider. 1998"de Kaş"ta dalış kurslarını tamamlar ve açık denizde dalmaya başlar. Berna Belgin tüm bunları yaparken aynı zamanda otelde çalışmakta, Supersport kanalında engelliler için program sunmakta, tiyatroda sahne almaktadır.
         <br/>
         <br/>
         "Başardığım her şey bana daha da güç verdi. Hep "Acaba başarır mıyım?" yerine acaba nasıl yaparım diye soruyordum kendime" diyen Belgin bu arada özürlülerle ilgili bir belgesel çalışmasında rol almak için Mısır"a gider. "Dalmak Özgürlüktür" adlı bir belgeselde yer alır. Dönüşte de adalar arası yüzme yarışmasına katılır. Bütün katılımcıları ve jüriyi şoke eder çünkü herkes yürüyemeyen birinin nasıl olup da yüzebileceğini merak etmektedir. 1.5 km yüzen Belgin "Bıraksalar yüzecektim ama kural gereği birinci yarışmacı hedefe varınca yarış bitiyormuş" diye anlatıyor yarışma heyecanını. Takip eden yaz bir gazetede gördüğü "farklı bedenlerle dans" isimli bir ilana takılır ve özürlü insanların rol alacağı bir dans gösterisine katılır, toplam 5 gösteri sunarlar. Katıldığı her aktivite Berna"ya daha da cesaret verir ve rekortmen Yasemin Dalkılıç"a e-mail yazarak "Daha iyi nasıl dalabilirim?" sorusunu sorar. Dalkılıç"la yazışmaları sonrasında Berna için sürpriz bir gelişme olur; "Yasemin rekor denemesi için beni davet etti ve ben de onunla daldım. 18 metreye kadar ben de indim. Tarifsiz bir duyguydu" diyerek anlatıyor en büyük dalış tecrübesini.
         <br/>
         <br/>
         Berna Belgin, bugünlerde herhangi bir yerde çalışmıyor ancak gelecek için plan yapmaktan da vazgeçmiyor; "Doğuştan engelli olmadığım için her iki türlü yaşamayı biliyorum. Sakat kelimesini kullanamıyorum. Onun yerine "farklı sağlık durumunda olanlar" diye tanımlıyorum. Hayat böyle. Herkesin başına tatsız olaylar gelebiliyor. Eğer coşkuyla, umutla başarmaya dair bir şeyler yapmazsak kaybederiz" diyen Belgin için arkadaşları da "Eğer yürüyebilseydi neler yapardı tahmin bile edemiyoruz" diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1187 kez okunmuştur)</font>
						</p>
---------->
</div>


Kaynak: [www.aksiyon.com.tr](http://aksiyon.com.tr:80/yazdir.php?id=3303), [web.archive.org (arşiv bağlantısı)](http://web.archive.org/web/20060527223135/http://aksiyon.com.tr:80/yazdir.php?id=3303)
