# Beyrut Stratejik Araştırmalar Merkezi Müdürü Prof. Nureddin; İSRAİL TÜRKİYE’Yİ YALNIZ BIRAKACAK

*Adem Yavuz Arslan 2001.09.01*

<div>
 <p class="baslik">
 </p>
 <p class="spot">
  "Türkiye, Ortadoğu'da önemli bir rol üstlenebilir.  Ancak, İsrail ne kadar güç sahibi olursa olsun, Türkiye;  bu rolü  İsrail'in kapısından girerek gerçekleştiremez.  Türkiye  değişimleri anlamak ve İsraille ittifakın  kendisine bir şey sağlamayacağını görmek zorunda. Gelecek, 300 milyon Arap ile 80 milyon İranlı ile ilişkiler  kurmaktadır. Aklın, tarihin, coğrafyanın ve menfaatlerin galip gelmesi için bu gereklidir"
 </p>
 <p class="metin">
 </p>
 <img border="0" src="/web/20020113042118im_/http://www.aksiyon.com.tr/2001/352/resimler/israil.jpg"/>
 <p class="metin">
  Geçtiğimiz günlerde Riyad Rayis yayınevinden çıkan bir kitap bizim yıllardır tartıştığımız konularda bizim dışımızdan bir uzmanın değerlendirmelerini içeriyordu: "Türban ve namlu; Türkiye'de kimlik krizi." Beyrut'ta bulunan Stratejik Araştırmalar Merkezi Müdürlüğü'nü yürüten ve Lübnan Üniversitesi'nde Türkiye uzmanı olarak çalışan Prof. Dr. Muhammed Nureddin, Türkiye'de gündeminde yer etmiş konulara, bizim dışımızdan, farklı bir açıdan bakıyor. Prof. Nureddin 1985'ten bu yana Lübnan Üniversitesi'nde Osmanlı Tarihi ve Arap — Türk ilişkileri konusunda çalışıyor. Nureddin son kitabı ile birlikte Türkiye hakkında 5 ayrı çalışmaya imza attı. Halen Ortadoğu merkezli çalışmalar yürüten Prof.Dr. Nurettin ile Türkiyeİsrail ilişkilerinden, Ortadoğu politikalarına, Öcalan'dan türban tartışmalarına kadar değişik konularda konuştuk.
 </p>
 <p class="metin">
  — Türkiye'nin İsrail ile olan ilişkileri Arap dünyasından tepki çekiyor ama, iki ülke arasındaki ilişki her geçen gün artıyor. Son olarak İsrail Başbakanı Türkiye'yi ziyaret etti ve yeni anlaşmalar imzaladı. Türkiye'nin İsrail politikasını nasıl değerlendiriyorsunuz? Sizce Türkiye Arap dünyası ile İsrail arasındaki çekişmede nasıl bir politika izlemeli?
 </p>
 <p class="metin">
  Müslüman bir Türkiye ile Yahudi İsrail neden bir araya gelir, ortak hareket eder? Bence bu Amerika'nın yeni stratejisinin bir parçası. Ankara'daki İsrail Büyükelçisi'nin, bazen Türkiye ile İsrail arasındaki "ortak tarih ve aynı gelecek"ten söz eden yazılarını takip ediyorum. Bu sözler, gerçekleri ve tarihi çarpıtmak için yapılan bir çaba bence. Türkiye ve Türkler, Araplar, İranlılar, Ermeniler ve Kürtler gibi Ortadoğu'nun asıl parçasıdır. Ancak, İsrail'e gelince, Rusya, Polonya, Almanya, Ukrayna, Fransa ve başka ülkelere bağlı ve Filistin dışında dünyanın her yerinde binlerce yıl yaşamış olan insanlardan oluşmaktadır. Hepsinin Yahudi olması ortak noktaları. Hiç kimse, Türkiye'nin komşularıyla olan sorunlarını, İsrail ile olan ittifakı aracılığıyla, onlara baskı kurarak çözeceğine inanmamaktadır. Türkiye'nin gerçek menfaati, cesurca tarihi kararlar almasıdır. Bu menfaatlerin ışıklarından birisi de komşularıyla barışmasıdır. Eğer Türkiye; Suriye, Irak, İran, Ermenistan ve Yunanistan ile gerçek anlamda bir çözüme ulaşmazsa, İsrail ile yapacağı ittifaktan bir şey kazanamaz. Kaldı ki İsraille ittifakta olmak bu ülkelerin Türkiye'ye şüphelerini artırıyor. Türkiye İsrail ile olan ittifakıyla bir şey elde etmemekte, bilakis, İsrail, Ortadoğu'da yalnız kalışından kurtulmak ve İslam alemini tehdit etmek için Türkiye'yi kullanmakta. Türkler, İsrail Eğitim Bakanı'nın Ermeni soykırımının yapıldığını söylemesini ve bunun ders müfredatında okutulmasını istemesini unuttular mı? Hatta ekonomik alanda AB'ye ilaveten Türkiye'nin menfaati, 300 milyon nüfusa yaklaşan büyük Arap pazarına ihracat yapmak ve petrol ile doğalgazı Araplardan ve İran'dan ucuz fiyata satın almaktır. Ayrıca, burada şunu ifade etmek istiyorum ki, şu dönemde İran ile iyi ilişkiler içerisinde olmak, Cumhurbaşkanı Hatemi'nin açılma politikasını güçlendirecektir. Bunda da hiç şüphesiz Türkiye'nin menfaati bulunmaktadır.
 </p>
 <p class="metin">
  —Türkiye'nin komşularıyla barışması, Arap dünyasını dikkate alması gerektiğini söylüyorsunuz. Peki bu noktada nasıl bir politika izlemeli? Türkiye kimden tarafa ağırlığını koymalı?
 </p>
 <p class="metin">
  Biz, Türkiye'den, İsrail'e Güvenlik Konseyi kararlarına uyması yönünde baskı yapmasını istiyoruz. Özellikle de, 1967 yılında işgal edilen topraklardan —Doğu Kudüs buna dahil— çekilmesi ve mültecilerin geri dönmesini talep eden 242. sayılı kararı İsrail'in tatbik etmesi konusunda Türkiye baskı yapmalı. Türkiye bunu defalarca talep etti. Ancak, İsrail ile askeri işbirliğini geliştirmesi, İsrail askerlerinin Filistinli çocukları katlettiği bir sırada, Ankara'nın önce İsrail'in Savunma Bakanını, sonra Genelkurmay Başkanını, ardından da Ariel Sharon'u misafir etmesi, İsrail ile ortak deniz tatbikatı yapması, daha sonra Konya semalarında ortak hava tatbikatı gerçekleştirmesi, bugün de ortak kara tatbikatı yapması.. Bu ortak kara tatbikatı kime karşıdır? Türkiye, Ortadoğu'da önemli bir rol üstlenebilir. Ancak, İsrail ne kadar güç sahibi olursa olsun, Türkiye; bu rolü İsrail'in kapısından girerek gerçekleştiremez. Türkiye değişimleri anlamak ve İsraille ittifakın kendisine bir şey sağlamayacağını görmek zorundadır. Gelecek, 300 milyon Arap ile 80 milyon İranlı ile ilişkiler kurmaktadır. Şu anda Filistin'de ve genel olarak Ortadoğu'da cereyan eden olaylar, bölgenin tarihi açısından yeni bir aşamadır. Aklın, tarihin, coğrafyanın ve menfaatlerin galip gelmesi için Ankara'ya çağrı yapıyorum. Tabii ki, bütün bu etkenler başkalarıyla değil Araplarla işbirliği yapmayı gerekli kılmaktadır. Türklere şunu vurgulamak isterim ki, sizinle en iyi ilişkiler içerisinde olmaya hazırız. Çünkü, adresimiz bir ve tektir; gelecek.
 </p>
 <p class="metin">
  — Son kitabınızın alt başlıklarından birisi "Öcalan'dan önce Öcalan'dan sonra", Uzun süre Türkiye'yi takip etmiş birisi olarak Türkiye'nin PKK ve Öcalan stratejisini nasıl değerlendiriyorsunuz? Türkiye Öcalan'ı idam etmeli mi? Ya da bundan sonra ne yapmalı?
 </p>
 <p class="metin">
  Anadolu'da, bir kalemde diğer bütün ırkları silmek ne mümkündür, ne de uygar bir tercih olabilir. Kaldı ki, bunlardan bazıları, Kürtler de dahil olmak üzere, Kurtuluş Savaşı'na katılmışlardır. "Türkiye'de sadece Türkler yaşar" ya da "buradakilerin tamamı Türktür" mantığı uzun zamandır düzeltilmesi gereken bir hata. Kürt sorunu gibi sorunların güç kullanarak çözülebileceğine inanmıyorum. Bu mesele, Cumhuriyetin kurulduğu ilk günden itibaren mevcuttur ve 1920'li, 1930'lu yıllardan sonra en büyük problem PKK ile olmuştur. Bu mesele eğer kökünden tedavi edilmezse, bu son problem olmayacaktır. Kürt sorunu, Öcalan'dan önce de vardı ve onu hapse atmak veya idam etmekle de son bulmayacaktır. Bundan da öte, şunu söylemek isterim ki, Öcalan'ın şiddeti bırakma önerisi ve PKK'nın buna riayet etmesi, bölgede çıkarları olanları zora sokmuş, hatta bölgedeki gerilimden çıkar sağlayanları telaşlandırmıştır. Çünkü, Güneydoğu Anadolu bölgesi daima terör bahanesiyle ihmal edilmiştir. Sürekli olarak "önce güvenlik, sonra kalkınma" sloganı öne sürülmüştür. Yaklaşık iki yıldır çatışma yok. Peki devlet ekonomik ve sosyal olarak ne yaptı? Bunu Hasan Cemal söylüyor; "Hiç bir şey". Güneydoğu sorununun çözümü için yapılacak tek şey var; o da, rejimin, devlet ve ülkenin toprak bütünlüğünü güvence altına alarak cesaretli bir şekilde davranması ve Kürtlerin kültürel ve siyasi haklarını tanımasıdır. Bu çözüm zaten AB'nin talebidir.
 </p>
 <p class="metin">
  — Lübnan Üniversitesi'nde Türkiye uzmanı olarak çalışıyorsunuz. Son kitabınızla birlikte 5 kitabınızın konusu Türkiye. Uzun süredir Türkiye'yi takip eden birisi olarak Türkiye'yi nasıl tanımlıyorsunuz?
 </p>
 <p class="metin">
  Türkiye'nin, jeostratejik konumu, insan gücü, doğal kaynakları ve büyük devletin (Osmanlı) adet ve gelenekleri itibariyle sahip olduğu imkanlara belki de dünyada başka bir ülke sahip değil. Ancak, Türkiye aynı zamanda, bölgesel gerçekle bağlantılı olarak beliren iç sorunlarının dışında, komşularıyla birlikte çok sayıda tarih, coğrafya ve medeniyet sorunlarını da miras almıştır. İnanıyorum ki, 1923 yılından günümüze kadar, Türkiye'yi idare eden zihniyet, komşularıyla olan ilişkilerde kendini üstün görme engelini aşamamıştır. Dolayısıyla, bu sorunlara nihai bir çözüm bulunamamıştır. Türkiye aynı zamanda, cumhuriyet olmasından bu yana 78 yıl geçmesine rağmen, sadece kağıt üzerinde kalan Batı medeniyetini devam ettirme seçeneğinde de başarılı olamamıştır. İnanıyorum ki, uzun süredir Türkiye'yi idare eden siyasi güç, modern dünyada Türkiye'ye bir çağdaş medeniyet yeri bulmakta ciddi değillerdi.
 </p>
 <p class="metin">
  — Kitaplarınızda ortak nokta "Türkiye'de kimlik sorunları" gibi gözüküyor. Sizce Türkiye'nin bir kimlik sorunu mu var?
 </p>
 <p class="metin">
  Bence Türkiye'nin temel sorunu, ekonomi veya dış tehditler değil. Bana göre, sizin temel sorununuz kimlik sorunu yaşamanız. Bu kimlik Osmanlı döneminde açıkça İslam idi. Mustafa Kemal, Cumhuriyet ile gelince, Türkiye'ye yeni bir kimlik vermeye çalıştı. Lakin, bu yapılırken sıfırdan başlamak istendi. Böylece, geçmişle bağları koparmak gibi bir operasyon başladı. İslam toplumu kendini kökünün dışında böyle bir ortamın içinde buluverdi.Türkiye'nin bence bir diğer hatası kendilerine şiar olarak kabul ettikleri Avrupa medeniyetinin prensiplerini gerektiği şekilde tatbik etmekte başarılı olamamış olmalarıdır. Hatta, şunu ifade edebilirim ki, bunu uygulamak için ciddi bir çabanın içine dahi girmemişlerdir. Dini devletten ayırmak ve bütün dini gruplarla aynı mesafede bulunmak anlamına gelen laiklik, Türkiye'de dine müdahale etmek dışında herhangi bir anlam ifade etmemekte. Demokrasi ise 1960 yılından sonra MGK aracılığıyla askerlerin idare ettiği bir rejim haline dönüşmüştür. Türkiye hem Avrupa'da hem Asya'da ama bence Türkiye'deki kimlik sorunu coğrafi değildir. Mesut Yılmaz'ın ve başkalarının, Türkiye'nin AB'nin bir parçası olması gerektiği, aksi taktirde, geri kalmış Doğunun bir parçası olarak kalacağı şeklindeki sözleri bence yanlış. Japonya örneği önümüzde duruyor. Rejimi, toplumu, coğrafyası ve kendine has adet ve gelenekleriyle uygarlığın en geniş kapılarından girmiştir. Dolayısıyla, Türkiye de, AB'ye üye olmaya ihtiyaç duymadan Avrupalı olabilir. Uygarlığa yönelme bir tercihtir, Helsinki Zirvesinde alınacak bir karar değildir. Maalesef, Türkiye ve özellikle de rejimi idare eden kesimin bu tercihleri bir nedenden dolayı ciddi değildir. O da şudur: Kopenhag Kriterlerini tam olarak uygulamak demek, 1923 yılından günümüze değin rejimin üzerine kurulu olduğu ve tatbik edildiği esasların ortadan kalkması demektir.
 </p>
 <p class="metin">
  — Yine son kitabınızın alt başlıklarından birisi türban sorunu. Türban Türkiye'de çok tartışılan bir konu. Malum süreci yakından takip etmişsiniz. Nasıl değerlendiriyorsunuz halkı Müslüman olan bir ülkede Müslüman olmanın gereği bir davranışın böyle bir soruna yol açmasını?..
 </p>
 <p class="metin">
  Öncelikle türbanın siyasal bir simge olduğu yönündeki yaklaşıma karşıyım. Türkiye'deki rejimin ırkları ve dinleri inkar etmek gibi bir hatası oldu. Dinin kabul edilmemesi, laikliğin özel ve yanlış yorumlanmasına dayanmakta. Dini gruplara özgürlük tanınacak yerde, devlet bütçesiyle Diyanet İşleri Başkanlığı kurulmuş ve laik rejime uygun din adamları yetiştirilmek istenmiştir. Tabii ki, bu mümkün değildir. Bugün de, laikliğin yanlış anlaşıldığı, insanların özel işlerine bile karışılmasından anlaşılmaktadır. Tabii ki, başörtüsünün siyasi alet olarak kullanılması kabul edilemez. Ancak, çözüm, başörtülülerin üniversiteye girmelerini engellemek ve hatta milletvekillerinin parlamentoya girmelerine engel olmak değildir. Merve Kavakçı'nın parlamento salonuna girerken DSP bayan milletvekilleri tarafından çok büyük bir tepkiye maruz kalması Türkiye için kötü bir imajdı. Bu durum, toplumdaki aşırı laikler ile dindar insanlar arasındaki ilişkilere tehlikeli bir sorun olarak yansımaktadır. Şimdi bir ülke düşünün ülke için şehit olan evlatların analarının çoğunluğu ve hatta tamamı başörtüsü takan kadınlar olmasına rağmen, parlamentoda bir tek bayanın başörtüsü giymesini içine sindirememekte veya kabul edememektedir. Böyle bir anlayış AB'de de kendine yer bulamaz. Sonuçta bizden olan birini kabul etmek, iç barışın temelidir. Başörtüsü de bu bağlama girmektedir.
 </p>
 <br/>
 <center>
  <a class="anaorta" href="http://web.archive.org/web/20020113042118/mailto:a. yavuz@aksiyon. com. tr">
   a. yavuz@aksiyon. com. tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/352/haberler/1.htm), [web.archive.org (arşiv bağlantısı)](http://web.archive.org/web/20020113042118/http://www.aksiyon.com.tr:80/2001/352/haberler/1.htm)
