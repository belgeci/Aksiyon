# Cezaevlerini satalım

*Adem Yavuz Arslan 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de konu cezaevlerine geldiği zaman artık kimsenin söyleyecek bir şeyi kalmıyor. Koğuşlar 'örgüt evi' gibi, silahlar bir orduyu donatacak kadar, güvenliği sağlamakla görevliler 'dertli', adaleti sağlamak zorunda olan savcılar 'aciz kaldık' diyor.
  </font>
 </div>
 <div id="newsText">
  <font class="detail-text">
   Tek cümle ile özetlenirse artık 'tuz da koktu'. Medya tarafından yoğun medya enformasyonu altında kalan toplum ise herşeyi kanıksamış durumda. Adeta 'cezaevinden tank çıksa' şaşırmayacağız. Hal böyle olunca konu üzerinde kafa yoranlar alternatif projeler üretiyorlar. Cezaevlerinde kalan mahkumların çalıştırılarak para kazanılması, ya da şehir merkezinde kalan cezaevlerinin arazilerinin satılıp elde edilen gelirlerle daha modern ve şehirden uzak cezaevleri yapmak gibi.
   <br/>
   <br/>
   25 yıldır Amerika Birleşik Devletleri Ohio Cezaevleri Bakanlığı'nda Cezaevleri Müfettişi olarak çalışan Melda Türker cezaevleri konusunda Adalet Bakanlığı'nın başta 'infaz felsefesi' olmak üzere her alanda yeniden yapılanması gerektiğini söylüyor. "Türk infaz sisteminin bir felsefesi yok" diyen Türker "Türkiye'nin en büyük sorunu hukuk boşluğu yaşıyor olması. Cezaevlerinin hali içler acısı. Adalet Bakanlığı çok büyük paralar harcasa da işin içinden çıkamaz; çünkü 600 kişilik Bayrampaşa Cezaevi'nde 3 bin 500 kişi kalıyor. Tamamen kontrolden çıkmış herşey. Bakın Amerika'da cezaevlerinde diyet uzmanları gözetiminde yemek veriliyor ve bir insan için gerekli herşeyi içeren mönü 1.25 dolara mal ediliyor. Bizde mahkumların çoğu yemeğini kendi yapsa da günlük masrafı yaklaşık 5.5 milyona yakın" diyor.
   <br/>
   <br/>
   Halen inşası süren cezaevlerinin ihtiyacı karşılayacağından şüpheleri olduğunu, mahkumun tekrar geriye kazanılması için uygun ortamın üretilmesi gerektiğini savunuyor Türker: "Devlet, bırakın koğuşları maltada bile ne oluyor haberdar değil. Amerika'da hücre tipine benzer bir yapılanma var ama herşey şeffaf. Gardiyanlar oturduğu yerden herşeyi görebiliyor. Hükümlülerle tutuklular da ayrı yerlerde kalıyorlar. Metropolitan Comection Center adı verilen özel tutukevleri var. Buralar dışarıdan çok güvenli, mahkumun kaçması mümkün değil. Mahkumlar belli işlerde çalıştırılıp dışarıya uyumları da sağlanıyor. Amerika 2. Dünya Savaşı'nda kullandığı tüm malzemeleri bu tip cezaevlerinde üretti. Bizim cezaevlerimiz şehrin içinde kaldı. Şehir dışında 'kampus tipi' dediğimiz cezaevleri inşa etmek gerekli. Mahkumlar üretken hale gelirse hem yük azalır, hem cezaevleri suç merkezi olmaktan çıkar, hem de şehir merkezleri cezaevlerinden kurtulmuş olur."
   <br/>
   <br/>
   Çözüm kampuste
   <br/>
   <br/>
   Adalet Bakanlığı Ceza ve Tevkif Evleri Genel Müdürlüğü kayıtlarına göre Türkiye'de halen 72 bin 739 kişi kapasiteli toplam 561 cezaevi var. Bu cezaevlerinde de 57 bin 752'si adli 9 bin 819'u terör suçlusu olmak üzere 67 bin 571 kişi kalıyor. Suçluların artışına yıllara göre bakıldığında ortalama artış her yıl 5 bin yeni mahkum şeklinde. Yani önümüzdeki iki yıl içinde cezaevlerinde yer kalmayacak. Adalet Bakanlığı, Birleşmiş Milletler ve Avrupa cezaevi kurallarına uygun F tipi olarak adlandırılan cezaevi inşaatlarını yürütüyor. 2000 yılının mayıs ayına kadar bitirilmesi beklenen Ankara, Bolu, Edirne, Kocaeli ve Tekirdağ'daki cezaevlerinin yapımı sürüyor. Ceza ve Tevkif Evleri Genel Müdürü Ali Suat Ertosun cezaevlerinde oda sistemine geçilmesi gerektiğini ancak bunun için yeterli kaynak olmadığını söylüyor. Sorun belli ve herkesin şikayeti ortak. Çözüm noktasında ise Melda Türker başta olmak üzere çeşitli kesimlerden teklifler geliyor. Melda Türker cezaevlerinde köklü çözümü şehir dışına inşa edilmiş, dış güvenliği çok sıkı sağlanan ve içerisi şeffaf ve mahkumun üretime kazandırılabildiği 'kampus tipi' cezaevi modeline geçiş olarak tanımlıyor.
   <br/>
   <br/>
   Türkiye'nin en problemli üç cezaevi; İstanbul Bayrampaşa, Ankara Ulucanlar ve İzmir Buca Cezaevi. Bu üç cezaevinin isyanları ve problemleri dışında ortak yönleri tamamen şehrin ortasında, konutlarla iç içe olmaları. Gerçi cezaevlerinin taşınması hep gündemde; ancak kaynak yetersizliğinden bir türlü gerekçekleştirilemiyor. Oysa mevcut cezaevleri çok değerli arsalar üzerinde bulunuyor. Bayrampaşa 100 bin metrekare, İzmir Buca Cezaevi 576 bin metrekare arazi üzerine kurulu. Bu cezaevlerinin arsalarına talip olan kurumlar var.
   <br/>
   <br/>
   Örneğin Ankara Ticaret Odası, 600 kişinin kaldığı Ulucanlar Cezaevi'ninin tamamen şehrin içinde kaldığını ve mutlaka taşınması gerektiğini savunup teklif sunuyor: "Cezaevinin arsasını verin, size şehir dışına modern bir cezaevi yapalım".
   <br/>
   <br/>
   Ankara Sanayi Odası Başkanı Sinan Aygün cezaevlerindeki sorunun çözümünün artık şehir dışına yapılması düşünülen cezaevlerinde olduğunu söylüyor: "F tipi cezaevlerini devletin 'sıfır' maliyetle yaptırması mümkün. Versinler bize 600 kişilik Ulucanlar Cezaevi'nin yerini, biz onlara kentin dışında gösterecekleri herhangi bir yerde bin kişilik F tipi cezaevi yapalım. Bunu yapmaya Ankara Ticaret Odası olarak biz talibiz. Hatta İstanbul'daki Bayrampaşa Cezaevi'ne de talibiz. Bu cezaevlerinin yerleri kıymetli yerlerdir. Kaynak aramaya gerek yok. Cezaevlerinin bulunduğu yerler tek başına kaynaktır. Ulucanlar Cezaevi'nin çevresi toptan ayakkabıcı ve gıda esnafının en yoğun olduğu bölgedir. Bu istek esnaftan geliyor. 500 kişilik bir örgütlenme yaparız ve bu işi bitiririz. "
   <br/>
   <br/>
   Buca ve Bayrampaşa cezaevleri için de benzeri teklifler ileri sürenler var. Ceza ve Tevkif Evleri Genel Müdürü Ali Suat Ertosun kendilerine bu konuda resmi bir talep gelmediğini ancak bu tekliflere açık olduklarını söylüyor: "Bayrampaşa çok zordur, çünkü orada 3 bin küsur kişi kalıyor. Ama Ankara Ulucanlar, İzmir Buca, Samsun, Denizli, Bolu, Eskişehir Kapalı, Kocaeli, İstanbul Paşakapısı cezaevleri için biz böyle önerilere açığız."
   <br/>
   <br/>
   Çitici: Tekliflere açığız
   <br/>
   <br/>
   İstanbul Cumhuriyet Başsavcısı Ferzan Çitici cezaevlerine artık hâkim olamadıklarını söylüyor uzun süredir. Koğuşlarda yatacak yer olmadığı için kapı aralarında, yerlerde mahkumların kaldığını söyleyen Çitici, Bayrampaşa'da 350, Ümraniye'de 900 teröristin kaldığını belirtiyor. Yaklaşık 3 bin 500 kişinin kaldığı Bayrampaşa için ise 'aciz kalıyoruz' diyen Çitici, cezaevlerinin arsalarının satılarak şehir dışında modern cezaevi yapılması fikrine destek veriyor: "Adalet Bakanlığı'nın bütçesi malum. Cezaevi ihtiyacı da malum. Eğer birileri çıkıp ben oda sistemine dayanan modern cezaevi yaparım. Yeter ki eski yerleri bana verin derse neden olmasın. Biz bu işe evet deriz" diyen Çitici, Bayrampaşa Cezaevi için de yıllardır şehir dışında yer aradıklarını ancak hiç kimsenin çevrelerinde cezaevi yapılmasını istemediğini söylüyor.
   <br/>
   <br/>
   Sorun herkesin malumu. Çözüm için de alternatifler üretiliyor çeşitli çevrelerce. Kaynak yetersizliği bahanesine karşı da 'sıfır maliyetle' cezaevi yapılabileceği teklifleri var. Galiba tek eksik olan Medla Türker'in deyimi ile 'infaz felsefesi'.
   <br/>
   <br/>
   email: ademyavuz@veezy.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5868-cezaevlerini-satalim.html), [web.archive.org (arşiv bağlantısı)](http://web.archive.org/web/20120406210213/http://www.aksiyon.com.tr:80/aksiyon/haber-5868-cezaevlerini-satalim.html)
