# Türkiye satranç tahtasının şahı

*Adem Yavuz Arslan Bilinmeyen-tarih*

<div>
 <p>
  <font>
   “Bu ülkenin genlerinde var büyük devlet olmak. Soğuk Savaş döneminde, satranç tahtasında kale olarak yer aldı. Ama artık Türkiye, masanın şahı. Bu bölgede Türkiye kilit, İstanbul da düğümdür.”
   <br/>
   <br/>
   “Saygı duyduğum ve çok sevdiğim bir ülkede çalışıyor olmaktan büyük keyif alıyorum.” diyor Venezuela’nın Türkiye Büyükelçisi Prof. Dr. Kaldone Nweihed Salim. Ülkesi Türkiye gündeminde çok yer etmediği için, tanınan ve bilinen bir isim değil. Fakat gerek entelektüel birikimi, gerekse uluslararası arenadaki tecrübesiyle son derece renkli, kabul gören bir sima. Köken itibariyle Ortadoğulu bir ailenin ferdi olan büyükelçi Nweihed, uluslararası ilişkiler uzmanlığı yanında deniz hukuku konusunda da Latin Amerika’nın önde gelen isimlerinden biri. Ülkesinde yıllarca ders vermiş, uluslararası konferanslara katılmış.
   <br>
    <br>
     “Venezuela’nın Atatürk’ü” sayılan Simon Bolivar’ın adıyla anılan üniversitede uzun yıllar ders veren Kaldone Nweihed’in bu dönemden öğrencileri arasında bugünün popüler isimleri var. Nweihed, “Öğrencilerim arasındaki bir subay daha sonra darbe yaptı. Meğerse ders verdiğim dönemlerde kafalarında darbe yapmak varmış. Gerçi 1992’de beş subay darbe girişiminde başarısız oldu; fakat 1994’te çıkan afla serbest kaldılar. İçlerinden birisi de bugünkü devlet başkanı Hugo Chavez’di.” diye anlatıyor, akademik yaşamındaki ilginç bir anekdodu.
     <br>
      <br>
       Chavez’i başkanlığa layık görmüyorlar
       <br>
        <br>
         Tabii, söz konusu olan Venezuela olunca gündeme doğal olarak Chavez geliyor son yıllarda. Bir dönem başkan Chavez’in “yakın çalışma arkadaşı” olarak “hudutlar”  danışmanlığını yapan Prof. Dr. Nweihed, ülkesiyle ilgili kamuoyunda yer alan tartışmaların birçoğunun yersiz olduğunu söylüyor: “Chavez’i devlet başkanlığına layık görmeyen bir kesim var. Onlara göre Chavez sınıf itibariyle seçkinler arasında değil ve başkan olma hakkı doğuştan yok. Bu grup medyayı, finans dünyasını ve kültür hayatını elinde tuttuğu için istediği gibi kamuoyu oluşturabiliyor. Fakat Chavez’in ardında güçlü bir halk desteği var. Çünkü, Chavez petrolden elde edilen geliri daha çok sosyal konulara harcamayı tercih ediyor.”
         <br/>
         <br/>
         Venezuela Türk insanı için oldukça uzak bir ülke. Hatta büyükelçi Nweihed’ in tarifine göre ülkesinde bulunan Türkler “bir fotoğraf karesini dolduramayacak” kadar az. Dolayısıyla, bu ülke hakkındaki bilgilerde “petrol, Chavez ve güzellik yarışmaları” üçlemesinin dışına çıkılamıyor. Halbuki, Venezuela gerek sahip olduğu zengin kaynakları gerekse tüketim bölgesi ABD’ye olan yakınlığı ile önemli bir ülke. Cari dengesi fazla veren ülkenin dış borcu sadece 38 milyar dolar. Fakat ülkede büyüme neredeyse yüzde bir. Bu yüzden de sürekli tartışma yaşanıyor.
         <br/>
         <br/>
         Venezuela Türkiye’ye çok benziyor
         <br/>
         <br/>
         Büyükelçi Kaldone Nweihed ülkesinin coğrafi konum olarak Türkiye’ye çok benzediğini söylüyor. “Benzemekten” kastını ise şöyle açıklıyor; “Ülkem, Güney Amerika kıtasının tam kilit noktasında. Hem coğrafi hem de siyasi olarak kıtanın açılım noktası. Kristof Kolomb da kıtayı keşfederken buradan girmişti. İspanya Krallığı’nın liman ticareti buradan yapılmıştı. Kauçuk, kahve ve petrol ülkesi. 1920’lerden bu yana petrol üretimi var ve dünyanın en çok petrol üreten beşinci ülkesi. Fakat ülke içinde bütünlük yok. Sınıf çatışmaları yaşanıyor. Türkiye gibi sorunları olan, aynı zamanda da bulunduğu bölgede kilit role sahip bir ülke.”
         <br/>
         <br/>
         Venezuela’nın bu kadar çok gündemi işgal etmesi ve dünya medyasına sürekli haber olmasını ülkesinin stratejik konumuna bağlıyor büyükelçi... “Hem doğal kaynaklarınız var hem de petrolünüz. Üstelik de Amerika kıtasının kilit bir yerinde  duruyorsunuz. Birilerinin sizinle uğraşması normaldir.” diyor. Nweihed, ülkesinin güllük gülistanlık olmadığını, bazı sınıf çatışmalarının yaşandığını; fakat bunların bir iç savaş şeklinde yansıtılmasının ‘insafsızlık’ olduğunu de söylemeden edemiyor.
         <br/>
         <br/>
         “Venezuela’nın ABD ile alıp veremediği bir şey yok. ABD’ye petrol satıyoruz, neredeyse 80 yıldır üst düzey ticari ilişkilerimiz var. Chavez’e karşı olan muhalefet ‘ABD ile sorunları olan diktatör’ imajı oluşturuyor.” diyen büyükelçi Nweihed, “petrol, Chavez ve güzellik yarışmaları” üçlemesinin üçüncü ayağı ile ilgili ilginç bilgiler veriyor. Tropikal iklime sahip ülkesinde üç ayrı ırkın melezinden oluşan bir toplumsal yapının olduğunu söylüyor. İspanyollar, Zenciler ve Latin Amerikalıların karışımından ‘güzel’ bir ırkın ortaya çıktığını anlatarak, “Üst üste gelen birkaç uluslararası başarı sonrasında bu bir sektör haline geldi ve güzellik okulları açıldı. Öyle ki bugün sadece güzellik yarışmalarına aday hazırlayan okullar var.” diye konuşuyor.
         <br/>
         <br/>
         Bugünün Türkiye’si “petrol” için çok önemli
         <br/>
         <br/>
         Peki, uluslararası ilişkiler uzmanı olan, sayısız konferanslar veren, Arapça dahil 5 dile hakim olan Prof. Dr. Kaldone Nweihed, bir buçuk yıldır bulunduğu Türkiye ile ilgili ne düşünüyor? “Her şeyden önce çok sevdiğim ve saygı duyduğum bir ülkede bulunmaktan büyük keyif alıyorum.” diyerek başlıyor izlenimlerini anlatmaya. Akademik çalışmaları sebebiyle Osmanlı tarihini, Ortadoğu’yu yakından takip eden Nweihed, Türkiye’nin 700 yıllık bir birikimle hem bölgesinde hem de dünya sahnesinde çok önemli bir ülke olduğunu söylüyor. Türkiye’nin coğrafi konumu gereği her zaman önemli bir ülke olduğuna; fakat son birkaç yılda çok daha fazla ehemmiyet kazandığına işaret ediyor. Kaldone Nweihed’e göre bugünün Türkiye’si ‘petrol’ için çok önemli; “Kastettiğim tabii ki Batman’da çıkan petrol değil. Dünyada bugün iki tür ülke var. Petrol üreticileri ve petrol tüketicileri. Fakat şimdi üçüncü bir tür ortaya çıktı: ‘petrokoridor’ ülkeler. Türkiye Bakü-Tiflis-Ceyhan boru hattı ve ona bağlı sistemleriyle dünya enerji piyasasında kilit ülke oluyor. Yani bu bölgede olabilecek başka bir çatışmada, çelişkili durumda Türkiye’nin elinde bu anahtar olacak.”
         <br/>
         <br/>
         Büyükelçiye göre Türkiye’nin Kafkaslar, Orta Asya ve Balkanlar ile tarihi ve dini bağlarının olması bir başka büyük avantajı. Atatürk’ün bu önemi bilerek Ankara’yı başkent yaptığını söylüyor. İstanbul’un da “Ortadoğu’nun düğümü” olduğunu söyleyen Kaldone Nweihed’e göre Türkiye satranç tahtasının şahı... “Osmanlı’dan sonra, özellikle Soğuk Savaş yıllarında Türkiye uluslararası arenada koruyucu kale görevini üstleniyordu. Ama artık satranç tahtasında roller değişiyor. Türkiye adım adım şah olmaya doğru gidiyor. Osmanlı’nın rolüne soyunmaya yol alıyor” diyen büyükelçi Nweihed’e göre, Türkiye’nin Avrupa kapısında bekletilmesinin nedeni de bu potansiyel gücü.
         <br/>
         <br/>
         Her ne kadar Venezuela ile Türkiye mesafe olarak birbirine çok uzak olsa da tarihi ilişkiler oldukça eskiye dayanıyor. Kaldone Nweihed, gerek Osmanlı Ordusu’na katılan Nogalez Mendez’in gerekse de General Miranda’nın anıları sayesinde ülkesinde Türkiye ve Anadolu’nun iyi bilindiğini söylüyor. Nweihed, “Hem ticari hem de akademik anlamdaki ilişkiler üst düzeye çıkartılabilir. Fakat bunun için biraz çaba sarf etmek gerekecek” diyor.
         <br/>
         <br/>
         İZİN VERİN 3 BİN VENEZUELALI OSMANLI ORDUSU’NA KATILALIM
         <br/>
         <br/>
         Her ne kadar Venezuela, Osmanlı coğrafyası için oldukça uzak kalsa da tarihi vesikalar ilişkilerin çok daha derinlere uzandığını gösteriyor. Büyükelçi Kaldone Nweihed’in “tarihin yeniden yazılmasına vesile olacak kadar önemli” dediği bir belgeye göre Osmanlı ordusu saflarında ‘cihad’a katılmak isteyen Venezuelalı Müslümanlar, bu uğurda girişimlerde bulunur. Başbakanlık Osmanlı Arşivleri Yıldız Esas Evrakı, dosya 86/35 sıra 3457 olarak kayıtlı olan evraka göre Venezuela’da bulunan ve sayıları 3 bini bulan Lübnan ve Suriyeli tüccarlardan oluşan Osmanlı kökenli vatandaşlar, Osmanlı’nın Balkan Savaşı sırasında zor durumda kalmasına katlanamadıklarını belirterek Sadrazam Kamil Paşa’ya mektup yazar ve “savaşa katılmak için” izin isterler. Venezuelalılar adına Tanus Şahin Ebu Dahir 14 Kasım 1912’de kaleme aldığı mektupta Osmanlı lehine savaşabilmek için izin ister. Osmanlıca yazılan mektupta, “Değerli efendim, kalbim yanarak ifade ediyorum ki Osmanlı Devletimizin Balkan topraklarında giriştiği savaşta muzaffer olması için dua ediyoruz. Şerefle sizlere şunları bildirmek istiyoruz. Suriye ve Lübnanlılar olarak bize Osmanlı devleti saflarında savaşma onurunu bahşetmenizi diliyoruz. Sayımız 3 bini geçiyor ve vatan için savaşma şerefine ermek istiyoruz. Cevabınızı hemen bekliyoruz. Ayrıca tüm Amerika ülkelerinde sayımız 20 bini geçiyor ve heyimiz vatan uğruna kan dökmeye hazırız. Hemen bir menşurat yayınlayıp tüm Osmanlıları cihada çağıracağız. Hepimiz göz yaşlarımızı döküyoruz. Ordumuzun ve devletimizin zafer haberlerini duymak istiyoruz. Padişah hazretlerinin ve sizin ellerinizden öpüyorum” deniliyor.
         <br/>
         <br/>
         HİLAL ALTINDA 4 SENE
         <br/>
         <br/>
         Nogales Mendez, 1915-19 yılları arasında Osmanlı ordusunda görev yapmış bir subay. Küba’da Amerikalılara karşı savaştıktan sonra başlayan Birinci Dünya Savaşı sırasında Avrupa’ya gelir ve İtilaf Devletleri saflarına katılmak ister. Zaten Brüksel’de askeri okulda okumuştur. Fakat İtilaf devletleri milliyetini değiştirmesi şartını koşar. Bunun üzerine Osmanlıya başvurur. Bulgaristan’da Fethi Okyar ile tanışır. Anılarında daha sonra “İtilaf devletlerinde aradığım konukseverliği bir anda hiç ummadığım bir taraftan gördüm” diyecektir. Osmanlı ordusuna katılır. Önce yüzbaşı, sonrasında da binbaşı olarak görev yapar. Van’da tümen komutan yardımcılığı görevinde bulunur. Türkçe öğrenip cephede Türk askerleriyle birlikte zaman zaman ölümle burun buruna gelir. Daha sonra “Hilal altında dört sene” başlığında Türkiye anılarını kaleme alan Mendez, Osmanlı ordusundan firar eden Ermeni kökenlilerin Türk köylerini yakıp yıkışlarını da birinci elden anlatır. Hatta Ermeni kaynakları Nogalez Mendez’i “Ermeni Kasabı” olarak tanımlar. Hıristiyan olmasına rağmen Müslüman saflarında dindaşlarına karşı savaşır. 1919 yılında Osmanlı ordusuna yaptığı katkılardan dolayı teşekkür berati ile terhis edilir. Ülkesinde ise Türkiye anılarını kaleme alır ve Venezuela’da Türkiye’nin tanınmasını sağlar.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1171 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17907), [web.archive.org (arşiv bağlantısı)](http://web.archive.org/web/20050219182830/http://www.aksiyon.com.tr:80/yazdir.php?id=17907)
