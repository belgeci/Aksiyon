# Kanyonun taş yüzlü sakinleri

*Adem Yavuz Arslan 1998.08.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Silifke'nin gözde turistik merkezlerinden Kızkalesi yakınlarında enteresan bir yer Şeytan Vadisi. Adı gibi ürperti veriyor insana.
  </font>
 </div>
 <div id="newsText">
  <font class="detail-text">
   Vadinin ilginç özelliği sadece adı değil. Dik yamaçlardan inilebilen vadide muhteşem heykeller gizli. Vadinin dik yamaçlarında Roma askerlerinin gücünü ve savaşçılığını simgeleyen, kralların servetlerini ve Romalı kadınların kıyafet zenginliğini anlatan heykeller binlerce yıldır kendilerinden habersiz insanları seyrediyorlar.
   <br>
    <br>
     Çarpık turistik kentleşmenin en bariz şekliyle yaşandığı SilifkeMersin arasındaki verimli topraklar antik çağlardan günümüze kadar hep medeniyetlerin beşiği olageldi. Milattan sonra birinci ve ikinci yüzyılda Roma medeniyetinin en önemli izlerini bıraktığı bölgede son yıllarda vurdumduymazlığın en güzel örnekleri sergileniyor. Paha biçilmez tarihi eserler kaderlerine terkedilmiş durumda. Çarpık kentleşmenin yok ettiği sahiller ve limon bahçelerinden sonra yok edilme sırası anıtlara gelmiş gibi. Bölgede doğup büyümeme rağmen varlığını ansiklopedilerden öğrendiğim Adam Kayalar Kanyonu da bu vurdum duymazlıktan nasibini almış durumda. Bu enteresan yapıları ve Şeytan Vadisini haber yapmayı düşünüp araştırmaya başladım; ancak bu o kadar kolay olmadı.
     <br>
      <br>
       Adam Kayalar vadisini ve kabartmalarını bulmak için büyük bir uğraş vermeniz gerekiyor önce. Yol kenarında tarihi bölgeleri gösteren 'sarı tabela' 'fazlalık olarak görülmüş' ve yerinden sökülerek karpuz sergisine destek olması için ayak yapılmış. Israrlı aramalarınız sonucunda SilifkeKızkalesi'nden Toroslara yönelip Canbazlı Köyü yolunda 5 kilometre gittiğinizde yolun solunda Adam Kayalar tabelasını görüyorsunuz. Sıcaktan erimiş asfalt yoldan taşlık patika yola girip yaklaşık 2 kilometre daha yürümek zorundasınız. Hepsi bu kadar diye düşünmeyin çünkü işin asıl zor kısmı burada. Birden adı gibi ürperti veren Şeytan Vadisi çıkıyor karşınıza derin bir uçurumun kenarında. Hâlâ Kaya Adamlar'ı görmek istiyorsanız dik bir yamaçtan, aşınmış kayalardan aşağıya inmek zorundasınız. Sıcaktan sırılsıklam terlemiş ve yorulmuş vaziyette aşağı iniyorsunuz. Eğer burada da pes etmemişseniz kanyonun kışın su akan zeminine yakın bir yerden batıya doğru 150 metre gidince kümeler halinde yüksek kaya duvarlarına kabartma ve oyma yöntemi ile yapılmış heykelleri ve lahitleri görüyorsunuz.
       <br>
        <br>
         Yaklaşık 50 kilometrelik kanyonlarda yer alan Adam Kayalar'da üç farklı medeniyetin izlerini görmek de mümkün. Kıyı bölgelerindeki Adam Kaya mezarlarında şölen ve durağan savaşçı görüntüleri yaygın iken iç kesimlere doğru gidildikçe vadi yamaçlarında bulunan adam kabartmalarında hareket halinde savaşçı motifleri sıklıkla kullanılmış.
         <br/>
         <br/>
         Dik kayalar üzerinde doğal bir süs gibi duran bu kabartmalar, çoğunlukla ulaşılması güç kayalıklar üzerine işlenmiş. Güneydoğu yönüne bakan Adam Kayalar kümesi, 13 ayrı ana kabartma kümesi ile beş ayrı mezardan oluşuyor. İlk kabartma kümesinde savaş giysileri ve elinde mızrağı olan ayakta bir Romalı asker tasvir edilmiş. Yanında ise bir erkek çocuğu ile kadın kabartması yapılmış. Adam Kayalar kabartmalarında dikkate çarpan bir özellik de detaylı işlenmeleri. Daha sade olarak göze çarpan Roma Sanatı'nın bu bölgedeki eserlerinde Akdeniz ve Yunan sanatının etkilerinin görüldüğü belirtiliyor.
         <br/>
         <br/>
         Adam Kaya kabartmalarının çevresi üçgen alınlıklarla çevrilmiş. İkinci kabartma kümesi ise biri üçlü, birisi tekli olmak üzere dört ayrı kabartmadan oluşuyor. Üçlünün en sağında kanepe üzerinde yan yatmış elinde şarap kaseleri olan sakallı bir erkek figürü bulunuyor. Sanat tarihçileri Kilikya'daki kabartmalarda hem doğulu hem de batılı izlerin bir arada yer aldığını değerlendiriyorlar.
         <br/>
         <br/>
         Günümüzden binlerce yıl önce bölgede yaşayan kralların ve hükümdarların 'kaybolmamak' için derin vadilere, dağ yamaçlarına yaptıkları kaya mezarları ve heykeller bugün ilgisizlik ve definecilerin tahribatları nedeniyle yok olmak üzere. Mezarlar, hazine bulmak ve kaya kabartmalarında altın olacağı düşüncesiyle kırılıyorlar. Birinci grup adam kabartmaların olduğu mağaranın önünde henüz ayak izleri bile silinmemiş bir define çukuru var. Üç kişi tarafından kazıldığı belli olan çukur açık dururken yetkililerin nerede olduğu ise şimdilik bilinmiyor...
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-4069-kanyonun-tas-yuzlu-sakinleri.html), [web.archive.org (arşiv bağlantısı)](http://web.archive.org/web/20140224111016/http://www.aksiyon.com.tr/aksiyon/haber-4069-kanyonun-tas-yuzlu-sakinleri.html)
