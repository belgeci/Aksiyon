# Vakıf Gureba'da Bitmeyen Tartışma

*Adem Yavuz Arslan 2000.12.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aksiyon'un 313. sayısının kapağında Vakıf Gureba Hastanesi'nin devri tartışmalarını her yönü ile detaylı olarak incelemiş ve dosyanın sonunda ".... ancak bu hastaneye kesin bir statü kazandırılmadığı sürece bu tartışmalar bitmeyecek gibi" demiştik.
  </font>
 </div>
 <div id="newsText">
  <font class="detail-text">
   Dediğimiz gibi de oldu ve geçen hafta bu konu sürekli gündeme geldi. Özetle Osmanlı'nın 26 bin 400 vakfiyesinden Darülaceze ve Eyüp İmarethanesi ile birlikte günümüze kadar gelebilen üç vakfından birisi olan Vakıf Gureba Hastanesi sürekli olarak değişik kurumlara devredilmek ve ayaktaki son sağlık vakfiyesi tarihe karıştırılmak isteniyordu.
   <br/>
   <br/>
   Olaya belki de en ilginç yaklaşım, Vakıf Gureba Hastanesi'nin bağlı olduğu Vakıflardan Sorumlu Devlet Bakanı Yüksel Yalova'dan geldi. Sabah gazetesine açıklamalarda bulunan Yalova, Vakıf Gureba Hastanesi'nin 1843 yılında yazılmış vakıf senedinin sadece bir bölümüne atıfta bulunarak " Bu hastanenin önünde bir turist ölse müdahale edemezsiniz. Ayrıca hastalara sadece çorba verilebilir. Çorba sevmezseniz sakın bu hastaneye gitmeyin" diyordu. Oysa aynı vakıf senedinin diğer bölümlerinde Bezmi Alem Valide Sultan garibanların tedavisi için her türlü harcamanın yapılmasını belirtiyor, hatta "Bir hastanın tedavisi için limon gerekse ve limonun fiyatı bir altına kadar çıksa alınsın" şeklinde yazıyordu. Hastanenin devri tartışmalarında en sert tepki ise Çalışma ve Sosyal Güvenlik Bakanı Yaşar Okuyan'dan geldi: " Ben burada olduğum sürece kimse vakıf mallarının kılına dokunamaz" diyen Okuyan hastanenin devri ile birlikte hizmet kalitesinin artacağını söylüyor.
   <br/>
   <br/>
   Başhekim değişti
   <br/>
   <br/>
   Tartışmalar sürerken Vakıf Gureba Hastanesi Başhekimliği'ni yürüten Doç. Dr. Rıza Kutaniş bir faks mesajı ile daha önceden hakkında çıkarılmış olan mahkeme kararı gerekçe gösterilerek görevden alındı. Daha önce 3. Genel Cerrahi Klinik Şefi olarak çalışan ve 16 Ekim 2000 tarihine kadar baştabipliğe vekaletan bakan Kutaniş,16 Ekim tarihinde görevinden istifa ederek klinik şefliğine geri dönmüştü. Vakıflar Genel Müdürlüğü'nün emri ile tekrar 20 Ekim'de başhekimliğe atanan Doç. Dr. Rıza Kutaniş görevden alındığı 8 Aralık 2000 tarihine kadar asaleten bu görevi yürütüyordu. Türbanlı bir doktor hakkında rapor verdiği iddiası ile hakkında soruşturma açılan Doç. Kutaniş "Hakkımda 9 Eylül tarihinde ceza verildiği söyleniyor ancak yürürlükteki 657 sayılı kanunun 128. maddesine göre ceza 15 gün içinde uygulanmazsa disiplin cezası düşer. Hakkımda böyle bir karar alınmasına rağmen 20 Ekim'de başhekimliğe atandım. Şimdi söz konusu mahkeme kararı dayanak yapılarak görevden alınıyorum" diyor. Doç. Dr. Rıza Kutaniş'in görevden alınması ve yerine başhekim olarak atanan Ortopedi Klinik Şefi Doç. Dr. Ayhan Nedim Kara'nın getirilmesi de ayrı bir tartışma konusu. Çünkü hali hazırda yürürlükte olan 21 Şubat 2000 tarihli 23971 sayılı resmi gazetede yayınlanan Vakıflar Genel Müdürlüğü Personel Görevde Yükselme ve Amata Yönetmeliği'ne göre 'a grup' olarak adlandırılan görevler arasında yer alan başhekimlik için 8. madde de yer alan Sicil Disiplin durumuna bakılması gerekiyor. Yine 657 sayılı kanunun 125. maddesi uyarınca hakkında 'maaştan kesme' cezası olan bir klinik şefi başhekimliğe atanamıyor. Vakıflar Genel Müdürlüğü'nün 30 Aralık 1999 tarihli ve 109/27533 sayılı yazısı ile Ortopedi ve Travmatoloji Klinik Şefi Doç. Dr. Ayhan Nedim Kara'ya 1/30 oranında aylıktan kesme cezası verilmiş ve bu ceza siciline işlenmiş. Yürürlükteki kanunlara göre başhekim olamayacak olan bir klinik şefi başhekimliğe atanmış oldu. Doç. Dr. Kara'nın hastanede görev yapan klinik şeflerinden oluşan Hastane Konseyi tarafından hazırlanan ve devre karşı çıkan 13 Kasım 2000 tarihli konsey raporuna imza koymadığı ve SSK'ya devrine sıcak baktığı belirtiliyor. Gerek Doç Kutaniş'in görevden alınması gerekse de Doç Kara'nın başhekimliğe tayini konusundaki tartışmaların yanında ilginç bir ayrıntı da tayin metninde yer alan 'SSK Başkanlığının 6 Aralık 2000 gün ve 86 85 64 sayılı yazısı" ifadesi. Halen Vakıflar Genel Müdürlüğü malı olan Vakıf Gureba Hastanesi ile ilgili başhekim atama kararı SSK'nın talebi doğrultusunda yapılmış oluyor.
   <br/>
   <br/>
   Başta da dediğimiz gibi hastanenin devri ile ilgili tartışmalar son bir haftadır basının gündeminde. Hastanenin devri tartışmaları tam bir sinir harbine dönmüş durumda. Çalışma ve Sosyal Güvenlik Bakanı Yaşar Okuyan, Vakıf Gureba Hastanesi'nin 380 milyar liralık reçete yolsuzluğuna karıştığını ve iki doktorun BağKur'u 380 milyar lira zarara uğrattığını söyledi. Hastane kaynakları olayla ilgili herhangi bir doktor isiminin açıklanmadığını, üstelik yolsuzlukla ilgili herhangi bir yasal işlemin yapılmadığını söylüyorlar.   Hastane ile BağKur'un bağlı bulunduğu Yaşar Okuyan arasındaki tek tartışma da bu değil. BağKur Vakıf Gureba Hastanesi'ne olan 1 trilyon borcunu da ödemediği için hastane yönetimi BağKur'un 1999 yılına ait 1 trilyon liralık borcunu ödemesi için noter aracılığı ile ihtarname çekmiş durumda.
   <br/>
   <br/>
   "Hatemi: Devir bâtıldır"
   <br/>
   <br/>
   Hastane devri tartışmaları sürerken hastanenin bugün hizmet veren bölümlerini inşa ettiren Vakıf Gureba Hastanesi Kliniklerini Destekleme Vakfı, Danıştay'a yürütmenin durdurulması talebi ile dava açtı. Dava ile ilgili yasal süreç devam ederken konu ile ilgili hazırlanan hukuki mütalâa devrin mümkün olmayacağını dile getiriyor. Prof. Dr. Hüseyin Hatemi tarafından hazırlanan mutalâaya göre " Yoksullara yardım amacı ile tahsis edilmiş vakıf taşınamaz, hiç bir şekilde başka hayrata 'tahsis' edilemez. Amacın ne kanuna veya ahlâka aykırı hale geldiğinden, ne de işe yaramaz hale geldiğinden söz edilebilir. Şu halde özel hukuk anlamında bir tahsis'e dahi hadisemizde imkan yoktur " deniliyor. Protokolün baştan 'batıl' olduğunun dile getirildiği mütalâanın son kısmında "İşlemdeki sakatlık; kanaatimce 'iptal' değil 'batıl sayılma' müeyyidesini davet edecek kadar açıktır" deniliyor.
   <br/>
   <br/>
   Hastanenin devri ile ilgili protokol şu anda Bakanlar Kurulu'nda görüşülmeyi bekliyor. Vakıf Gureba Hastanesi Klinikleri Destekleme Vakfı yürütmenin durdurulması için Danıştay'da dava açtı. Tartışmalar hukuki boyutta bu şekilde devam ederken hastanede çalışan kadro da huzursuz. Çünkü 24 klinik başkanından 18'i devre karşı Hastane Konseyi kararını imzalarken 6 klinik şefi geçiş taraftarı oy kullandı. Hastanenin SSK'ya geçmesi durumunda geçişi istemeyenlerin, geçmemesi durumumunda da devri savunanların 'akıbetleri' konuşuluyor hastane koridorlarında şimdi. Biz tartışmaları ve Vakıf Gureba'nın akıbetini izlemeye devam edeceğiz ama fikri takip düşüncesiyle yazdığımız bu haberi bir önceki kapak haberinin son cümlesi ile bitiriyoruz: ".... ancak bu hastaneye kesin bir statü kazandırılmadığı sürece bu tartışmalar bitmeyecek ".
   <br/>
   <br/>
   Email: ademyavuz@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=7067), [web.archive.org (arşiv bağlantısı)](http://web.archive.org/web/20121203234851/http://www.aksiyon.com.tr:80/aksiyon/newsDetail_getNewsById.action?newsId=7067)
