# Deprem kayıpları

*Adem Yavuz Arslan 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye yaşadığı tarihi felaketin yaralarını sarmaya çalışıyor. Sayı tam netleşmese ve rakamların doğruluğu tartışılsa da 16 bin civarında vatandaşımız hayatını kaybetti, 25 bin civarında da yaralı var.
  </font>
 </div>
 <div id="newsText">
  <font class="detail-text">
   Tutulan kayıtlarda ortaya çıkan bir başka gerçek de, bir çok definin aileleri tarafından kayıtsız gerçekleştirilmesi. Belki de bu depremin gerçekte ne kadar can ve mal kaybına yol açtığı hiç bir zaman bilinmeyecek. Bilinmeyecek ya da bulunması oldukça uzun sürecek olan bir başka konu da 'kayıplar'. Deprem sırasında kurtarılan ya da karmaşa esnasında kaybolanlar, 'deprem kayıpları'nın literatürümüze girmesine neden oldu. Enkaz altından kurtarılan ve bir çoğunun üzerinde kimliği olmadığı için kimlik tespiti yapılamayanlar da apar topar kayıt tutulmadan Bursa ve Ankara hastanelerine gönderildiler.
   <br/>
   <br/>
   Arama ve karmaşa dönemi
   <br/>
   <br/>
   Depremin hemen ardından başlayan karmaşa ve koordinesizlik günler sonra da giderilemediği için depremde yakınlarını kaybedenler günlerce kapı kapı dolaşıp yakınlarını aradılar. Belki de en zoru kimliği belirsiz olan yüzlerce ceset arasında "İnşaallah burada değildir" duasıyla bakılan cesetlerdi. Yüzlerce ceset ki bir çoğunun kimliği üzerinde değildi, morglarda, soğuk hava depolarında ve buz pateni pistlerinde bekletildiler. Bir kısmı teşhis edildi, bir kısmı fotoğraflanıp gömüldü. Ancak günlerce organize olamayan kriz masalarında bu tip kayıtlar düzgün olarak tutulmadığı için yakınlarından haberdar olamayanlar tek tek aramaya çıktılar. İş başa düşmüştü.
   <br/>
   <br/>
   Seyit Erdoğan, depremin en çok hissedildiği yerlerden olan Gölcük'te kaybettiği oğlu Faruk Erdoğan ' ı bütün aramalarına rağmen bulamamış. Oğlunun Deniz Kuvvetleri Komutanlığı'nda yapılacak sınava girmek için İskenderun'dan Gölcük'e geldiğini ve ondan sonra haber alamadığını söyleyen Seyit Erdoğan "Otelin enkazı altından oğluma benzer birisini çıkarmışlar. Canlı olup olmadığını da bilmiyorum. Tüm hastaneleri aradım ancak haber alamıyorum. Hakkında bir kayıt bulamadım" diyor. Oğlunun fotoğraflarını bütün Gölcük'e ve hastanelerin kapısına asan Seyit Erdoğan kendi göğsüne de büyük bir fotoğraf iliştirmiş.
   <br/>
   <br/>
   Seyit Erdoğan yüzlerce kayıp yakınından sadece birisi. Kayıplarından haber alamayan aileler gazetelere, televizyonlara ilanlar veriyor, bütün hastane kapılarına fotoğraflı ilanlar asıyor, internetten mesajlar geçiyor. Bu arada sadece felaket bölgesindeki hastaneler değil İstanbul'daki hastanelerin kapısı da kayıp panosuna dönüştü. Deprem felaketi sırasında Gölcük'te enkaz altında kalan Asteğmen Gürkan Gür'den haber alamayan Yıldız Teknik Üniversitesi Tiyatro Bölümü öğrencileri, hastanelere afiş asarak arkadaşlarını arıyorlar. Gürkan'dan haber alamayan arkadaşları hastane kapılarını afişlerle doldurup onu bulmaya çalışıyor. Adapazarı'nda üç kardeşini kaybeden Şükriye Gökdeniz de kardeşlerini internete gönderdiği mesajlarla arıyor.
   <br/>
   <br/>
   Depremden sonra birbirini kaybedenler arasında da günler sonra 'mutlu sona' ulaşabilen aileler var. Depreme Gölcük'te yakalanan Yangöl ailesi de bunlardan birisi. Depremde kaybettiği Türkay Yangöl'ü tam 20 gün boyunca hastane hastane, kriz merkezi kriz merkezi arayan Okay Yangöl sonunda kardeşini bulabildi. Bahçelievler Huzurevi'nden kriz merkezine gelen 'tariflere uyan bir hasta var' şeklindeki telefondan sonra kardeşini bulan Okay Yangöl şanslıydı. AKUT görevlileri tarafından enkazdan çıkartılan Türkay Yangöl'ün Bahçelievler Huzurevi'ne nasıl geldiği ise henüz bilinmiyor.
   <br/>
   <br/>
   Depremden sonra ortaya çıkan gerçeklerden birisi de felaket bölgesinde yaşamamıza rağmen hazırlıksız olmamızdı. Hazırlıksız olmamız enkazlar arasından yardım isteyenlere ulaşmaktan tutun da, gelen yardımların koordinesine kadar her alanda hissedildi. Koordinesizliğin bir boyutu da kayıplar hakkında bilgi alma olayında kendini gösterdi. Çünkü enkazlar altından çıkarılan ölü ya da yaralılar hakkında ciddi anlamda bir kayıt tutulmadı. Kimliği belirlenemeyen ölüler fotoğraflanıp gömüldüler. Hastanelere gelen hastalar acil müdahale yapıldıktan hemen sonra bir çoğunun kaydı tutulmadan diğer illerdeki hastanelere gönderildi. Üzerinde kimliği olmayan ya da kendini tanıtamayacak kadar ağır durumda olanlar için yeni bir sorun başlamış oldu böylece: Kaybolmak.
   <br/>
   <br/>
   Kayıplar zor bulunacak!
   <br/>
   <br/>
   Özellikle Yalova, Çınarcık ve Gölcük bölgesinden Bursa ve İstanbul başta olmak üzere bölge hastanelerine gönderilen yaralılar hakkında da net ve kesin kayıtlar tutulamadı. Yakınları hakkında bilgi alamayanlar ise bütün hastane, sağlık ocakları, özel hastaneler ve kriz merkezlerini tek tek dolaşarak yakınlarının fotoğraflarını göstererek haber sormak zorunda kaldılar. Bütün hastane giriş kapıları yakınlarından haber almak isteyen onlarca kayıp ilanı ile dolu. Kayıp ilanları yaralılar hakkında ciddi bir kayıt tutulmadığının da bir belgesi aynı zamanda: "Arifiye Köprüsü'nün çökmesiyle meydana gelen kazadan yaralı olarak kurtulan Ali Öz ve Aysel Öz'den haber alamıyoruz. Hangi hastanede ise lütfen aşağıdaki numaralara bildirin" ya da " Hicran Ezer, 18 yaşında, uzun siyah saçlı, yeşil gözlü, Bursa'ya yaralı olarak sevk edilmişti, kendisine ulaşamıyoruz". İlanlar, isimler ve yaşlar değişse de hep 'kendine ulaşamıyoruz' şeklinde bitiyor.
   <br/>
   <br/>
   Depremin üzerinden 20 günü aşkın bir zaman geçmesine rağmen yaralar sarılabilmiş değil. Enkaz kaldırma çalışmaları devam ederken hayatta kalanlar için de çadırkent kurma çalışmaları devam ediyor. Ancak depremin ilk planda fark edilmeyen 'kayıpları' halen ciddi bir sorun. Sadece Yalova, Çınarcık ve Sakarya'da tam 200 öğretmenin akıbeti bilinmiyor. Buna yaralı olarak kurtulan ya da enkazlar arasından cesedi çıkarılan kimliksizler dahil değil. Kayıp kavramına uzak olmayan Türkiye'de şimdi de deprem kayıpları var. Yüzlerce kayıp yakını bir hastaneden öbür hastaneye, bir kriz merkezinden bir başka kriz merkezine kayıplarını arıyorlar. Belki de en zor kayıp arama yeri mezarlıklar ve morglar. Herkes buralarda kayıplarını ararken 'inşaallah burada değildir' diyerek bakıyor cesetlerin fotoğraflarına....
   <br/>
   <br/>
   İnsanların kayıp olan yakınlarının yakınlarını bulması zor bir sürece bağlı, tabii görüşmek kısmette varsa. Öncelikle kendi bölgelerinin kriz masaları olmak üzere diğer illerdeki ve Sağlık Bakanlığı'ndaki kriz masalarına başvurmaları gerekiyor. Sağlık Bakanlığı'nın kayıplar ile ilgili şu ana kadar yaptığı çalışma ise bir kayıp hattı kurmak olmuş: 0 800 314 79 79'dan 89'a kadar on hatlık bir telefon hizmet veriyor. Yakınları hakkında bilgi almak isteyenler bu hattı arayıp bilgi alabiliyorlar ancak hatta bilgi akışının sağlıklı olmadığı gerçeği ayrı bir sorun. Bunun dışında Sağlık Bakanlığı'nın internet sitesi olan http://www.saglik.gov.tr adresinde de bir pano açıldı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5345-deprem-kayiplari.html), [web.archive.org (arşiv bağlantısı)](http://web.archive.org/web/20121229213849/http://www.aksiyon.com.tr:80/aksiyon/haber-5345-deprem-kayiplari.html)
