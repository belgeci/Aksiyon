# Eyvah mezun olacağız!

*Adem Yavuz Arslan 2001.12.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'nin sahip olmakla övündüğü genç ve eğitimli nüfusu karamsar, hatta depresyonda. Üniversitelerin son sınıflarına gelenler de mezuniyet heyecanını hissetmediklerini gibi acaba ne olacağız endişesi ile alternatif çözümler peşindeler. Yüksek yapmak, askere gitmek, yurtdışına çıkmak en gözde formuller.
  </font>
 </div>
 <div id="newsText">
  <font class="detail-text">
   "İletişim fakültesi gibi bir bölümdeki öğrencilerin bile dünyayı takip etmek gibi bir derdi yok. Farklı kültürleri, farklı dünyaları tanıma gayretleri olmadığı gibi, hayattan bezmiş görünüyorlar. Önlerinde hayalleri yıkan bir Türkiye tablosu olunca bu yıl mezun olacak olmaları bile onları heyecanlandırmıyor." Bu değerlendirme İstanbul Üniversitesi İletişim Fakültesi'nden Prof. Dr. Edibe Sözen'e ait. Sözen'in gözlemi krizin ilk etapta göze batmayan bir boyutunu ortaya koyuyor: Motivasyon çöküntüsü. Nüfusunun yarıdan fazlası 20'li yaşlarda olan Türkiye'de 14.5 milyon öğrenci halen okula devam ediyor ve okul sıralarındaki bu öğrenciler son bir yıldır yaşanan ekonomik kriz yüzünden depresyonda. Çünkü önceleri önemli bir hedef olan mezuniyet, artık çoğunluğu heyecanlandırmıyor. Her seviyede öğrenciler okula gitmeyi angarya olarak görmeye başlamışlar.
   <br/>
   <br/>
   "Beklentim kalmadı"
   <br/>
   <br/>
   Ekonomik krizin etkilerinin en fazla hissedildiği sektörlerden olan medyaya eleman yetiştiren iletişim fakültelerinde umutsuzluk ve isteksizlik hakim. Zaten 6 bin dolayında işsizin olduğu medya sektörüne katılacak olan genç iletişimciler hiç umutlu konuşmuyorlar. Kantin sohbetleri 'ne olacak bu halimiz'le başlıyor. Okula çok büyük hayallerle geldiğini anlatan son sınıf öğrencisi Metin Tekin artık mezun olmanın kendisi için bir şey ifade etmediğini söylüyor: "Gazeteci olmak benim için büyük idealdi. Ancak mezuniyet arefesine gelmiş bir öğrenci olarak bulunduğum noktadan geriye baktığımda, geleceğe yönelik hiç bir beklentimin olmadığını görüyorum. Kriz yüzünden işsizlik had safhada. Paradan geçtik, en azından parasız çalışıp kendimizi geliştirelim dedik. Ona bile fırsat vermediler."
   <br/>
   <br/>
   Mezun olma fikrinin kafasında bir çok soruna yol açtığını anlatıyor Metin Tekin: "Kendi beklentilerinizin yanı sıra ailenizin, çevrenizin ve dahası toplumun da sizden beklentileri var. Oysa mezun olacaksınız ama kendinize güveniniz yok. Önceleri birkaç sene az paraya çalışır, sıkıntı çekeriz ancak sonrası düzelir diyorduk; artık o umutlarımız da kalmadı. Açıkçası mezun olmak gibi bir isteğim yok. Hatta mezun olmak sorun demek." Metin'in okulunda birkaç istisna dışında hava genel olarak aynı. Son sınıf öğrencilerinden Hatice Ateş de Metin Tekin gibi ümitsizlerden. Bir medya kuruluşunda bir ay çalışan ancak okulda aldıklarıyla iş ortamında karşılaştıklarının birbiriyle hiç ilgisinin olmadığını fark eden Hatice Ateş mezun olacak olmanın kendisini heyecanlandırmadığını söylüyor. Tamamen bunalım takılmayıp herşeye rağmen geleceğe yönelik hedefleri olanlar ise en kısa zamanda yurtdışına gitmeyi planlıyor. Son sınıf öğrencilerinden Sevcan Becerikli herşeye rağmen umudunu kaybetmeyenlerden. Yapabileceği en iyi şeyin kendine yatırım yapmak olduğunu söyleyen Becerikli "Ülkede iş bulmak zaten zordu, artık iyice zor. Benim yapabileceğim tek şey yurtdışına gidip kendimi geliştirmek. Oturup ağlayacak halim yok" diyor.
   <br/>
   <br/>
   İletişim, iktisat gibi bölümlerde kriz yüzünden ciddi depresyonda olan öğrencilere inat üniversitelerin bazı bölümlerinde krizin etkisi hissedilmiyor. Öğrencilerin çoğunluğunun gelecek hakkında pek endişesi yok. Hukuk fakültesi bu ayrıcalıklı bölümlerden biri. Hukuk son sınıf öğrencisi Nizamettin Çelik mezuniyet sendromu yaşamadığını söylüyor. Avukat olmak istediğini söyleyen Çelik "Ülkede kriz var ancak avukat olarak beni çok fazla etkilemeyecek. Tabii benim öncelikli hedefim yurtdışına gitmek. Belki işsiz kalmazsınız ama ülke umut vermiyor"diyor. Özgür Özcan da işsizlik korkusu yaşamadığını ancak krizin kendisini ümitsizliğe ittiğini söylüyor: "Bizim sektörde işsizlik sorun değil. Ancak ülkenin genel havası sizi de etkiliyor doğal olarak. Hiç hoş olmayan bir tablo var karşınızda ve siz de ister istemez ne olacak bizim halimiz diyorsunuz."
   <br/>
   <br/>
   Hukuk dışında şanslı başka branşlar da var. Eğitim, tıp, İngilizce işletme, elektronik ve bilgisayar mühendisliği gibi bölümlerde okuyan öğrencilerin derdi işsizlikten çok kariyer yapma. Özellikle mühendislik fakültelerinde okuyan öğrenciler güncel gelişmeleri ya da toplumsal olayları takip etmek gibi bir ihtiyaç bile hissetmiyorlar. Hepsinin hedefi okullarından tam donanımla çıkabilmek. Çünkü idealleriyle örtüşen bir iş için çok iyi donanıma sahip olmaları gerekiyor.
   <br/>
   <br/>
   Mezun olacak öğrenciler krize kendi çaplarında bazı çözümler de üretmişler. Bu yıl mezun olacak öğrenciler en iyi ihtimalle 6 ay ile bir yıl arasında işsiz kalmayı göze almışlar. Kriz dönemini değişik alternatiflerle geçirmeye çalışan öğrenciler de özellikle akademik kariyer yapmaya yönelmişler. YÖK kayıtlarına göre LES'e (Lisansüstü Eğitim Sınavı) 2000 yılında yapılan başvuru sayısı 60 bin 47 kişi iken, 2001'de bu rakam 100 bin 762 olmuş. Öğrencilerin bulduğu bu kriz formülünü Beykent Üniversitesi'nden Prof.  Dr. Ömer Dinçer de destekliyor. Yüksek lisans programlarında patlama yaşandığını söyleyen Dinçer "Öğrenci işsiz kalmak ya da askere gitmektense yüksek lisans yapmayı tercih etti" diyor.
   <br/>
   <br/>
   Yarına yönelik hedefleri yok
   <br/>
   <br/>
   Özellikle ekonomik krizden sonra üniversite öğrencileri üzerindeki umutsuzluk ve isteksizlik üniversite eğitimindeki kaliteyi de vurmuş durumda. Prof. Dr. Edibe Sözen son sınıf öğrencilerindeki bu umutsuzluk ve isteksizlik konusunda "İletişim fakültesi gibi bir bölümde bile öğrenciler dünyayı takip etme, diğer toplumları, kültürleri tanıma eğiliminde değiller. Yarına dönük bir beklentileri yok. Aslına bakarsanız sadece iş hayatından değil hayattan da soğumuşlar. 'Kar yağdı ne yaptınız?' diyorum. 'Soğuktu evde oturduk' diyorlar. 20'li yaşlarda bu insanlar ve hayata dair beklentileri yok."
   <br/>
   <br/>
   Krizle birlikte öğrencilerin 'kalifiye insan olmak' yönünde bilinçlendiğini ve bunun krizin olumlu bir sonucu olduğunu söyleyen Sözen "Artık öğrenci üniversite bitirmenin yetmeyeceğini, çok iyi donanıma sahip olması gerektiğini fark etti. Bundan sonra derslere çok ciddi asılacaklardır" diyor.
   <br/>
   <br/>
   Üniversite öğrencileri üzerindeki karamsarlık ve gelecekten ümidi kesme sadece devlet üniversitelerinde rastlanan bir durum değil. Yüksek öğrenim ücretleri sebebiyle ancak belli bir kesimin devam edebildiği özel üniversitelerde de benzer durumlar yaşanıyor. Mesela Prof. Dr. Ömer Dinçer kendi üniversitesinde öğrenciler üzerinde bir ümitsizlik olduğu fikrinde. Bu durumun çeşitli nedenleri olduğunu söyleyen Dinçer  " Özellikle son sınıflara baktığınız zaman bir stres ve karamsarlık hakim. Mezuniyet sonrası ülkemizle ilgili pozisyonlardan kaynaklanan bir sıkıntı var. Ayrıca reel sektörün beklentileriyle okullarda verilen teorik bilgilerin birbirine cevap vermemesi ciddi bir sıkıntı kaynağı. Türkiye'deki ve dünyadaki konjonktürel nedenler yüzünden öğrenciler yoğun bir baskı altında ve açıkçası  ümitleri kırılmış durumda" diyor.
   <br/>
   <br/>
   Mezun olanlara iş ya da mevcut işlere eleman arayan insan kaynakları şirketleri de öğrencilerdeki bu olumsuz havanın farkında. İnsan Kaynakları Yönetim Uzmanı Dr. İlhami Fındıkçı öğrencilerin karamsar olduğunu söylüyor ve ekliyor: "Öğrencilere yarına yönelik bir hedefiniz var mı diye soruyorum, cevap alamıyorum. En iyimser olanların hedefi yurtdışına çıkmak. Üniversite son sınıfa gelmiş ya da mezun olmuş öğrencinin böyle olmaması gerek. Herkes kusuru başkasında arıyor. Kendisi dışındaki herkes kusurlu. İyi ama krizden çıkmak için kendini geliştirmeye yönelik yaptığın bir iş var mı diye soruyorum. Cevap negatif" diyor.
   <br/>
   <br/>
   Türkiye bitti, hedef yurtdışı
   <br/>
   <br/>
   Gerek ekonomik kriz ve gerek üniversitelerdeki bazı yasaklar yüzünden binlerce öğrencinin hedefi bir şekilde yurtdışına çıkmak. Bu yüzden yurtdışı eğitimdanışmanlık şirketlerinde başvuru patlaması yaşanıyor. Yurtdışına öğrenci gönderen şirketlerden olan Truva Eğitim Danışmanlık'tan Fatma İlhan son dönemde yurtdışına gitmek isteyenlerin sayısındaki artışı şu sözlerle ifade ediyor: "Yurtdışına gitmek, dil eğitimi almak, üniversite okumak zaten gençler için önemli bir hedefti. Ancak krizle birlikte taleplerde ciddi bir artış var. Geçmiş yıllardan farklı olarak iş güç sahibi insanlar da yurtdışına çıkmak için başvurmaya başladılar. Ülkede kimsenin güveninin kalmadığının bir göstergesi bu" diyor.
   <br/>
   <br/>
   Globalvizyon Yurtdışı Eğitim Şirketi'nden Barış Gümüşlü ise yurtdışına dil eğitimi adı altında gidişlerin arttığını söylüyor: "Dil eğitimine gidip bir şekilde oralarda kalma niyetinde olanlarda ciddi bir artış var. Gönderdiğimiz öğrencilerin geriye dönmek gibi bir düşünceleri maalesef yok. Bir şekilde gidelim, neresi olursa olsun fark etmez düşüncesindeler."
   <br/>
   <br/>
   Türkiye'den umudunu kaybeden öğrencilerin çeşitli alternatiflere yönelmesiyle İngilizce kursları da hareketlenmiş görünüyor. İstanbul'un en büyük dil kurslarından olan English Time'ın müdürü Kazım Kahraman beklenenin aksine öğrenci patlaması yaşadıklarını söylüyor: "Kriz yüzünden öğrenci azalır diyorduk. Ancak yeni şubeler açsak da ihtiyacı karşılayamadık. Kursumuza gelenlerin çoğu öğrenci ve bu çocukların Türkiye'den umudu kalmamış. Herkes biraz dilini geliştirip yurtdışına gitmek istiyor. Halen iş güç sahibi olan ancak gelecekten endişeli olduğu için yurtdışına gitmek isteyen çok sayıda öğrencimiz var" diyor. Krizin yolaçtığı bu durum Dünya Bankası göstergelerine de yansımış durumda. İstatistiklere göre Türkiye yurtdışında en fazla öğrencisi bulunan ülkeler sıralamasında 11'inci sırada. Halen 50 binden fazla öğrencisi yurtdışında olan Türkiye'nin en çok öğrenci gönderdiği ülke ise ABD. Sadece Türk öğrencilerin ABD ekonomisine katkısı yılda 824 milyon doları geçiyor. Halen üniversitede okuyan öğrenciler bir şekilde gitmenin hesaplarını yaparken daha önce gitmiş olanlar da dönmemenin hesaplarını yapıyorlar. YÖK kayıtlarına göre 1987 yılından 2000 yılına kadar yurtdışına eğitim amaçlı gönderilen 3 bin 507 araştırma görevlisinden yalnızca bin 909'u geri dönmüş. Ülkemizde üniversiteye girebilmek büyük bir dert, orada okuyabilmek de bir dert. Ama şimdilerde asıl mezun olduktan sonra iş bulabilmek dert. Hal böyle olunca öğrencilerin öğrenim hayatının en güzel dönemi olması gereken son sınıf ve mezuniyet sevinçten çok endişe ve kaygı getiriyor. Gelecekten umut elbette kesilmez, ama şimdilik genç nüfusuyla övünen Türkiye'nin karşı karşıya kaldığı manzara böyle.
   <br/>
   <br/>
   e mail: a.yavuz@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-8346-34-eyvah-mezun-olacagiz.html), [web.archive.org (arşiv bağlantısı)](http://web.archive.org/web/20130121135529/http://www.aksiyon.com.tr:80/aksiyon/haber-8346-34-eyvah-mezun-olacagiz.html)
