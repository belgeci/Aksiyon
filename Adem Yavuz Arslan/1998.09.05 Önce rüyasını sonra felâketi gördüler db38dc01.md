# Önce rüyasını, sonra felâketi gördüler

*Adem Yavuz Arslan 1998.09.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bulanık, puslu bir hava çöktü Karadeniz'in şirin beldelerinden Beşköy'ün üzerine. Hava karanlık ve puslu.
  </font>
 </div>
 <div id="newsText">
  <font class="detail-text">
   'Kurt puslu havaları sever derler' diye düşündü Hacı Amca. Etrafına bakındı. Acı ve ıstırapla yüzünü buruşturdu, Beşköy'ün üzerine su, taş ve çamurdan kollarını uzatıyordu felaket. Önce şiddetli bir yağmur başladı. Yağmura alışık olan Karadenizlileri bile şaşırtacak şiddette yağan yağmur şiddetini artırdıkça artırıyor, gök adeta 'yarılıyor'du. Ardından büyük bir gürültü koptu. Beşköy'ün sırtını dayadığı dağın yamacında bir hareketlenme başlamıştı. Çığ gibi çoğalarak gelen bir kaya ve toprak kütlesi Beşköy'ün üzerine doğru geliyordu. Hacı Amca kaçmak istiyor ancak kaçamıyor, avazı çıktığı kadar bağırıyor ama sesini duyuramıyordu. Fakat sanki bütün bunları yukardan bir yerlerden görüyordu. Felaketin ne tam içinde, ne de dışındaydı. Üzerine gelen büyük kaya kütleleri onu tam ezecekken birden sıçrayıp kurtuluyor, suda sürüklenen insanlara yardım için koşuyor fakat kaygan bir zeminde istediği gibi hareket edemiyor, çırpınıp duruyordu. Yamaçtan büyük bir gürültüyle kopup gelen kayalar ve toprak kütlesi önce Beşköy'ün çarşısını yerle bir etti. Çığlıklar yağan yağmurun ve gök gürültüsünün şiddetinden duyulmuyordu bile. İnsanlar oradan oraya kaçmaya çalışıyordu. Kayaların ve selin önüne kattığı araçlar, su üzerinde rüzgarın savurduğu kağıttan gemiler gibi bir o yana bir bu yana savrulmaya başladı. Önüne kattığı evleri karton evler gibi oradan oraya savuran selden kaçmaya çalışanlar karşı yamaçtaki camiye sığındılar. Cami yamaçtaydı ve güvenli biliniyordu. Ancak hızını daha da artıran sel camiyi içindekilerle birlikte yutmuş ve Sürmene'ye doğru yola çıkmıştı. Geride bir anda kayaların altında kalan Beşköy, enkazlar altından yükselen inleme sesleri ve çığlıklar kalmıştı.
   <br>
    <br>
     Beşköy'ün Hacı Amcası Ali Öztürk, terden sırılsıklam bir şekilde uyandı. Yüzünde rüyadan kalan dehşetle etrafına baktı, hava açık ve herşey yerli yerindeydi. "Çok şükür, neyse ki rüyaymış" diye söylendi. Gördüğü rüyadan sonra "Hayırdır inşaallah" diyen Hacı Amca, bir müddet sonra bu felaketin aynen gerçekleşeceğini aklından bile geçirmemişti herhalde.
     <br>
      <br>
       Aradan tam dört yıl geçmişti. Yine bir ağustos akşamı yağmur yağıyordu. "Gündüzden yağan yağmur akşam saatlerinde iyice şiddetlendi. Akşam 8.30 sıralarında, deprem oluyormuş gibi yer sarsılmaya başladı. Alçaktan uçan bir uçak gürültüsü gibi bir gürültü geldi. Ardından fırtınaya benzer bir şey... Herşey göz açıp kapayıncaya kadar bitmiş, bir belde yok olmuştu." 7 Ağustos'u 8 Ağustos'a bağlayan gece meydana gelen ve Beşköy'ün tamamen ortadan kalkmasına neden olan olayın kısa özetini, o geceye şahit olan Beşköy Belediye Başkanı Dursun Karaman bu şekilde anlatıyor. Beşköy'de meydana gelen olayın görülen rüyayla benzerliği belki ilk bakışta dikkati çekmemişti ancak oluş şekli ve sonuçları felaketten sağ kurtulmayı başarmış Beşköylülerin daha sonra derin düşüncelere dalmasına neden olmuştu.
       <br>
        <br>
         'Geriye baktığımda Beşköy'den eser kalmamıştı'
         <br/>
         <br/>
         Trabzon'un Köprübaşı ilçesine bağlı Beşköy beldesi benzerine ender rastlanan bir felaketle ortadan kaybolmuştu. Her zamanki gibi hafif sisli, bulanık bir havada başladı Beşköy 7 Ağustos Cuma gününe. Cuma günü Beşköy için önemli bir gündü. Pazar kurulur, çevre köylerin tamamı Beşköy'e inerdi. Sabah 09.00 sularında şiddetli bir yağmur başladı ve yaklaşık 2 saat sürdü. Beşköy beldesinin bazı sokaklarında su baskınları oldu. "Her ihtimale karşı tedbir aldık" diyor Beşköy Belediye Başkanı Dursun Karaman ve devam ediyor: "Çarşıda bazı evlerin zemin katlarını su basmıştı. Onları temizledik. Öğleden sonra tekrar yağmur başladı. Yaklaşık 3 saat yağan yağmurdan sonra tekrar yağmur kesildi ancak dere yükselmeye başlamıştı. Biz tedbir olsun diye halkı megafonlarla uyardık. Su basan yerleri temizlemeye çalışırken akşam 19.30 sularında şiddetli bir yağmur başladı. "Şehri boşaltın" anonslarını ardı ardına yaptık. Belediyede nöbetçi ekipler bırakıp sırılsıklam olan üzerimi değiştirmek için yamaçtaki evime yöneldim. Eve gittikten kısa bir süre sonra büyük bir sallanma başladı. Deprem oluyor sandık ama karşı yamaçtaki belediye ekipleri telsizden yamaçta büyük bir hareketlenme olduğunu söyledi. Ardından büyük bir görültü koptu. Yamaçtan tonlarca ağırlığında taşlar ve toprak vadiye doğru geldi. Önce dış mahallelerdeki evlerle çarşıyı, ardından da camiyi yuttu ve Sürmene'ye doğru önüne ne gelirse kapıp gitti. Her şey göz açıp kapayıncaya kadar kısa bir sürede oldu bitti."
         <br/>
         <br/>
         Belediye Başkanı Dursun Karaman'ın şoförü ise olayın en canlı şahidi. Belediyeye ait traktörle yolu açmaya çalışan şoför olay gecesini şöyle anlatıyor: "Traktörle, kapanmış yolları açmaya çalışıyordum. Birden traktör yükselmeye başladı. Dağdan büyük bir gürültü ile beyaz bir dumanın geldiğini gördüm. Arkamızdan gelen sel beni traktörle birlikte fırlatmıştı. Uçtuğumu hatırlıyorum. Ayıldığımda vadinin yamacındaydım. Geriye dönüp baktığımda Beşköy'den eser kalmamıştı."
         <br/>
         <br/>
         Nehir kenarına yerleşmiş olan Beşköy'ün 75 ev ve iş yerinden geriye sadece yamaçtaki 6 ev kalmış. Onlar da oturulamayacak derecede hasar görmüş. Beşköy'ün yerinde ise binlerce ton ağırlığında kaya ve toprak yığınları..
         <br/>
         <br/>
         Beşköy'ü yerle bir eden sel ve kaya kütleleri hızını alamayıp Köprübaşı ilçesinin bir kısmını da yuttuktan sonra Sürmene'ye kadar uzanarak şehir merkezindeki köprüyü yıkıp su baskılarına neden oldu. Sürmene'yi Köprübaşı ve Beşköy'e bağlayan karayolu ise tamamen kullanılamaz hale geldi. Sel felaketinin hemen ardından yardım ve kurtarma çalışmalarına başlandı. Karayolu olmadığı için iki askeri helikopterle yaralılar Trabzon'a nakledildi. Sel yaraları sarılmaya çalışılsa da ateş yine düştüğü yeri yakmıştı. Kayıp olan ve artık hayatlarından ümit kesilen 40 kişi için Diyanet İşleri Başkanı M. Nuri Yılmaz tarafından gıyabi cenaze namazı kıldırıldı. Artık onlardan ümit kesildiği gibi arama çalışmaları bile yapılmayacaktı. Beşköy'de ölenler için şimdi bir anıt mezar yapılması düşünülüyor.
         <br/>
         <br/>
         Afet hutbesi ve sel
         <br/>
         <br/>
         Bundan dört yıl önce Hacı Amca tarafından görülen rüya aynen yaşanmıştı Beşköy'de. Felaketin bir ilginç yanı da aynı gün camide 'doğal afetler' konulu hutbe okunması. Sele kapılan ve halen kayıp olan cami imamı Adil Öztürk, cuma hutbesinde doğal afetlerden bahsetmiş. Kendi hazırladığı hutbede cemaate felaketlerin insanları uyarma amaçlı olduğunu söyleyen Adil Öztürk akşam namazından sonra da camiden ayrılmamış. Dışarıda yağan yağmur sebebi ile cemaatten bazılarının yatsı namazına kadar kalması üzerine "Cami cemaati benim misafirlerim sayılır onları bırakıp bir yere gidemen. Ben de onlarla birlikte camide kalacağım" şeklinde söylediğini anlatıyor sağ kalan arkadaşları. Beşköy Camii akşam namazından sonra meydana gelen selde yamaçta bulunduğu için sağlam olduğu düşüncesiyle yağmurdan kendisine sığınan 27 kişiye mezar oldu. Şu anda sadece temeli kalmış olan camide hayatını kaybeden 27 kişiye henüz ulaşılamadı. Akşam meydana gelen sel felaketinin gündüz meydana gelmesi durumunda felaketin çok büyük olacağını söylüyor Dursun Karaman. Çünkü camide cuma namazında bin kişiyi aşkın cemaatin olduğu tahmin ediliyor. Beşköy Beldesi bundan tam 69 yıl önce aynı yamaçtan kopan kayalar yüzünden benzeri bir felaket daha yaşamış ve o zaman da bir kişi hayatını kaybetmiş.
         <br/>
         <br/>
         Dağdan inen sel sularının ve kaya parçalarının vurduğu caminin yanındaki evde ise beldenin doktoru Ayşe Suvere ve misafirleri ile birlikte 7 kişi enkaz altında kalmış. Doktora ve ailesine de şu ana kadar ulaşılabilmiş değil.
         <br/>
         <br/>
         Beşköylüler başta olmak üzere Köprübaşı ve Sürmeneliler hâlâ tedirgin. Yol kenarlarında yıkılan evlerden kopup gelmiş parçalar, dağlardan sürüklenmiş dev kayalar insanları tedirgin ediyor. Beşköy'e uzak olmasına rağmen çarşısını su basan ve köprüsü yıkılan Sürmene'nin belediye başkanı Cemalettin Aksoy benzeri bir felaketin yaşanması durumunda Sürmene'nin de tehdit altında olduğunu söylüyor.
         <br/>
         <br/>
         Beşköy'de sizi ev yerine dev kayalar karşılıyor
         <br/>
         <br/>
         Beşköy beldesinde yaşanan felaketin üzerinden bir ay geçti. Beşköy'ü Köprübaşı ve Sürmene'ye bağlayan yolda enkaz kaldırma çalışmaları halen devam ediyor. Yolun büyük bir kısmında ulaşım servis yolundan verilebiliyor. Zorlu bir yolculuktan sonra Beşköy'e ulaştığınızda karşınıza iki Kızılay çadırı, yarısı yıkılmış 6 ev ve de binlerce ton ağırlığında kaya kütleleri çıkıyor. Beşköy'ün eski halini bilmediğimizden ne felaketin boyutunu anlayabiliyoruz, ne de beldenin eski halini kafamızda canlandırabiliyoruz; ta ki eski fotoğraflara bakıncaya kadar. Çünkü geriye hiç bir şey kalmamış.
         <br/>
         <br/>
         Felaketten sonra bazı siyasiler gelmiş beldeye; "Devlet büyüktür. Yıkılanı yaparız" açıklamaları yapılmış. Günler geçtikçe siyasilerin ve yetkililerin verdikleri yardım sözlerinde bir yavaşlama olduğuna dikkati çekiyor Beşköy Belediye Başkanı Dursun Karaman: "Yardımlarda azalma oldu. Hâlâ ciddi sıkıntılarımız var. Daha doğrusu hiç bir şeyimiz kalmadı. Belediye binası, araçlar, sağlık ocağı, evler, işyerleri. Artık Beşköy'ün sıfırdan imar edilmesi lazım."
         <br/>
         <br/>
         Devletin yanısıra gönüllü kuruluşlar ve kişilerin de Beşköy'e yardımları olmuş. Beşköy'de bulunduğumuz saatlerde İstanbul'dan kendi imkanları ile topladıkları yaklaşık bir milyar liralık yardımı getiren Aziz Kanal ve arkadaşları da selzedelerin yaralarını sarmaya çalışanlardan.
         <br/>
         <br/>
         "Göç etmek istiyoruz"
         <br/>
         <br/>
         Beşköylüler ancak filmlerde görülebilecek felaket sahneleri yaşıdıkları memleketlerinde artık kalmak istemiyorlar. 47 kişinin hayatını kaybettiği olaydan sonra herkes mutsuz ve umutsuz. "Memleketimizdi, Beşköy bizim herşeyimizdi ancak artık burada kalamayız" diye söyleniyorlar. 20 kişiye mezar olan caminin temellerinin bulunduğu yerde ise "Göç etmek istiyoruz" yazılı bir pankart asılı. En büyük can kaybının olduğu yer burası çünkü. Camide 27 kişi, yandaki evde doktor ve ailesinin olduğu 7 kişi daha.
         <br/>
         <br/>
         "Burası bize mezar oldu" diyen Beşköylüler devletin kendilerine yardım etmesini istiyor. Şu ana kadar bin 500 Beşköylü dilekçe ile başvurup ev istemiş devletten. Beşköylülerin önünde şimdi çeşitli alternatifler var. Kendilerine yerleşim yeri olarak Bafra, Ceylanpınar, Beşikdüzü ve Gökçeada gösterildi. Beşköylüler Belediye Başkanı Dursun Karaman önderliğindeki bir heyetle alternatif olarak gösterilen yerleşim birimlerinde inceleme yapacaklar. Göç etmek isteyen herkesle görüşecekler ve karar verilecek. Yeni Beşköy'ü orada kuracaklar. Belediye Başkanı Karaman "Biz Karadenizliyiz. Buralara alıştık. Benim şahsen tercihim Bafra'dan yana. Ancak heyetin kararı bağlayıcı olacak tabii" diyor.
         <br/>
         <br/>
         Yeni Beşköyler olmasın!
         <br/>
         <br/>
         Beşköy'de yaşanan felakete aslında Karadenizliler yabancı değiller. Doğal yapısı gereği çok dağlık olan bölgede tüm yerleşim yerleri dere kenarlarına ve dik yamaçlara yapılmış. Yağan şiddetli yağmurda toprak kaymaları ve sel baskınları sıklıkla yaşanıyor. Buna rağmen dere kenarlarına ve yamaçlara ev yapmaktan vazgeçmeyen Karadenizliler başka felaketlerin yaşanmasına davetiye çıkartıyorlar. Görüştüğümüz belediye başkanları ve Karadenizlilerin tamamı söz birliği etmişçesine doğal yapının dere yataklarına ve yamaçlara ev yapmaya zorladığını söylüyorlar. Belki de felaketlerle yaşamayı kabullenmişler. "Allah'tan gelene yapacak bir şey yok" diyorlar.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-4090-34-once-ruyasini-sonra-fel%C3%A2keti-gorduler.html), [web.archive.org (arşiv bağlantısı)](http://web.archive.org/web/20140220032516/http://www.aksiyon.com.tr/aksiyon/haber-4090-34-once-ruyasini-sonra-fel%C3%A2keti-gorduler.html)
