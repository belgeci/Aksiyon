# Cami, çadır, kitap ve yasak!

*Adem Yavuz Arslan 2000.12.09*

<div>
 <p class="baslik">
  Akredite fuar
 </p>
 <p class="spot">
  TÜYAP'la birlikte en eski ve en geniş kitap fuarı olan Dini Yayınlar  Kitap ve Kültür Fuarı bu yıldan itibaren sadece Kitap ve Kültür Fuarı. Yani dinî yayınlara artık o fuarda hayat hakkı olmayacak. Bu yıl  başvuran 178 yayınevinden 73'ü fuara katılamadı. Diyanet Vakfı'nın  'yer yok' açıklaması mantıklı bulunmuyor, 'Çadırdaki kitap fuarı'nda şimdilerde 'akredite yayıncılık' konuşuluyor
 </p>
 <p class="metin">
 </p>
 <img border="0" src="/web/20010707132141im_/http://www.aksiyon.com.tr/2000/314/resimler/Akredite.jpg"/>
 <p class="metin">
  İstanbul'da Kasım ve Aralık ayları biraz da fuar aylarıdır kitap dünyası için. Dolmabahçe, Feshane, Eyüp ve TÜYAP derken Ramazan'la birlikte Sultanahmet Kitap Fuarı okuyucuyla yayıncının buluşma noktasıdır. Sultanahmet Dini Yayınlar Kitap ve Kültür Fuarı bir çok özelliği ile diğerlerinden farklı bir fuar. Öncelikle TÜYAP'la birlikte en eski olanı. 19 yıldır aralıksız olarak Ramazan ayında düzenleniyor. Fuar bu yıl da düzenlenen törenler, kesilen kurdelalar ve iyiniyet dilekleri ile açıldı. Ancak tartışmalar da beraberinde geldi. Öncelikle fuar geçen yıla göre biraz daha 'sessiz'di çünkü Diyanet Fuarcılık aldığı kararla sesli yayınların fuara katılmasına izin vermemişti. Artık fuara gelenler Kur'an—ı Kerim ya da ilahi duyamıyorlardı kitaplar arasında dolaşırken. Ayrıca kitap fuarına 73 yayınevi kabul edilmemişti.
 </p>
 <p class="metin">
  Kitapta da akredite dönem
 </p>
 <p class="metin">
  Yayınevleri için fuarlar okuyucuyla buluşmak, görüş ve önerileri almak, dahası 'face to face' diyalog için iyi bir fırsat. Okuyucu içinse istediği, aradığı yayınları derli toplu olarak bir arada bulabilmek için uygun bir zemin. Fakat okuyucu her istediği eseri ya da yayını fuarda bulamadı bu yıl. Çünkü bazı yayınevleri kabul edilmemişti fuara. Konuyu öncelikle Diyanet Vakfı'nın fuar organizasyonlarından görevli birimi Diyanet Fuarcılık'a sorduk. Öyle ya kitapta da akredite dönemi mi başlıyordu? Fuarlardan sorumlu Ömer Kara, öncelikle yayınevlerinin bir kritere göre kabul edildiğini ama bunun akreditasyon olarak değerlendirilemeyeceğini söylüyor; "Sultanahmet Camii'nin avlusu belli. Bu mekanda herkese yer bulamam" diyen Ömer Kara başvuran yayınevlerinin bir kurul tarafından incelemeye alındığını, yayınları, yayınların muhtevasını incelediklerini söylüyor: "Bize başvuran yayınevlerini inceliyoruz. Eserleri neler, eserleri arasında devletin ve milletin bölünmez bütünlüğüne zarar verecek birşeyler var mı ya da devletin genel çerçevesi ile ilgili noktalarda problemli ifadeler yer alıyor mu bunları inceliyoruz. Eğer böyle bir şey ise yayınevine izin vermiyoruz ya da ilgili yayınlarını fuardan çekmesini istiyoruz" diyor. Kara bu konuda tek yetkili otoritenin kendi kurulları olduğunu, yazılı esasların olmadığını söylüyor.
 </p>
 <p class="metin">
  Bu yıl kitap fuarına sesli yayınların da kabul edilmediği ve bundan sonra da kabul edilmeyeceği kararı aldıklarını belirten Kara "Sesli yayınlar sonuçta çok gürültü yapıyorlardı. Zaten standlarımız dar, yer sıkıntımız had safhada. Daha fazla kitaba yer vermek için onları geri çevirdik. Ayrıca hediyelik eşya, tespih, takke satan yayınevlerini de geri çevirdik. Burası bir kitap fuarı olmalı" diyor. Kitap fuarının isminin değiştirilmesi konusunda ise 'talep yayıncılardan geldi' diyor ve ekliyor: "Bizim amacımız fuarı her kesime açmak. Bir çok yayıncı sadece dini yayın satmıyor. Onlar biz dini yayınlar fuarı olmasından rahatsızlık duyuyoruz dediler, biz de kurulumuzda görüştük ve ismini değiştirdik".
 </p>
 <p class="metin">
  Kriter tartışması
 </p>
 <p class="metin">
  Diyanet Vakfı yetkilileri temel nedenin yer darlığı olduğunu söylemesine rağmen geri çevrilen yayınevleri olayı 'kavrayamamaktan' şikayetçi. Aralarında Sözler, Envar, Hayrat Vakfı, Denge Yayınları ve İttihad gibi yıllardır bu fuara katılan ancak bu yıl fuara alınmayan yayınevleri net bir açıklama alamadıklarını söylüyorlar. Türkiye çapında en çok Risale—i Nur eserlerini basan ve dağıtan Sözler Yayınevi bu yıl fuara son anda Nesil Yayınlarının kendi standından 'fedakârlık' yaparak yer vermesiyle çok küçük bir mekanda katılabildi. Kitap Fuarına ilk bavşuru yapanlar arasında olmalarına rağmen neden geri çevrildiklerini anlayamadıklarını söyleyen Sözler Yayınevi'nden M. Nuri Güleç 'Yer yok açıklaması pek tatmin edici değildi' diyor. Son yıllardaki siyasi sürecin Diyaneti de etkilemiş olabileceğini söyleyen Güleç 'Bazılarına kapı açılmaması yönündeki telkinler yayıncı dünyasını meşgul eden bir durum' diyor. Kitap fuarında yer alan ve kendi alanında başarılı çalışmaları ile son dönemlerin formda yayıncılarından olan TİMAŞ'ın genel müdürü Osman Okçu ise fuara alınmayan bazı yayınevleri ve eserler konusunda 'gereksiz bir hassasiyet' olduğunu söylüyor: "Kanunen hakkında yasal soruşturma açılmamış, serbestçe satılan kitapların fuarda yasaklı görünmesinin sebebi 28 Şubat rüzgarının Diyanet'te hâlen esmeye devam ettiğinin göstergesidir. Üzücü bir durum".
 </p>
 <p class="metin">
  Son 7 yıldır fuara aralıksız olarak katılan Denge Yayınları da bu yıl fuarda yok. Yayınevi'nin sahibi Mustafa İslamoğlu alınmama ile ilgili olarak "7 yıldır giriyoruz. Yer darlığı bu yıl mı başgösterdi?" diyor. Türk Yayıncılar Birliği Başkanı Ahmet Varol ise "Uygulamada itici, dışlayıcı bir tercih zorunda kalmalarını elbette izahta zorluk çekiyoruz" diyor.
 </p>
 <p class="metin">
  Kitap fuarına katılanlar da katılmayanlar da bazı yayınevlerinin geri çevrilmesi olayına tepki gösteriyorlar. Fuara katılabilen Nesil Yayınları'ndan Şeref Bayram, akredite mantığını anlamsız olarak yorumlayarak "Herşeyden önce Sultanahmet'teki bu fuar dini yayınlar içerisinde en derli toplusu ve en eskisi. Burası dini yayıncılar için bir prestij. Dini yayınların yüzde 98'i burada temsil edilir. Katılım çok yüksektir. Turistler için bile önemli bir merkez burası. Resmi olarak dile getirilmese de bir baskı söz konusu yayıncılar üzerinde" diyor. Hâlen Türkiye genelinde en çok Kur'an—ı Kerim satan yayınevi olan Hayrat Vakfı Yayınları da bu yıl kitap fuarına alınmadı. Gerekçe olarak da Kur'an—ı Kerim'lerinin bir kısmının renkli olması gösterilmiş vakıf yetkililerine. Vakıf yetkilileri ise bu konuda "İslami camianın zaten çok problemi var. Bir de biz bu konularla gerginlik yapmak istemiyoruz. Alınmamış olmak hoş değil ama bizim için çok da önemli değil" şeklinde konuşuyorlar.
 </p>
 <p class="metin">
  'İslamcılar değişti, fuar aynı'
 </p>
 <p class="metin">
  Yayıncılar genel anlamı ile akredite mantığına karşı çıkıyorlar. Özellikle de kanunen hakkında herhangi bir yasak olmayan ama fuara alınmayan yayınların yayıncılık ruhuna aykırı olduğunda birleşiyorlar. 'Yayın okuyucu içindir. Okuyucuya ulaştırmazsanız yayın ruhunu kaybeder' diyen yayıncılar bu kitap fuarının daha kaliteli ve profesyonelce yapılması gerektiğinde hemfikirler. Bazı düzenlemeler konusunda Diyanet Fuarcılık'ı desteklediklerini ancak sansür niteliğindeki engellemeye karşı olduklarını söyleyen Kaknüs Yayıncılıktan Melek Paşalı "Ancak bir gerçek daha var ki, burası önceki yıllarda tam bir pazara dönüyordu. Hediyelik eşyadan seccade satışına kadar herkes buradaydı ve bir kitap fuarı havası yoktu. Maalesef burası 'teyzelere, amcalara' yönelik bir ortamdı. İslâmi kesimin entellektüel birikimlerinin değil de tespih takke satışının yapıldığı bir panayır gibi oldu şu ana kadar. İmza günlerinin, panellerin, sergilerin yapıldığı ciddi bir kitap fuarına ihtiyaç var" derken İslâmi kesimin ufkunun son yıllarda çok geliştiğini ancak fuarın bu ufku yakalayamadığını söylüyor.
 </p>
 <p class="metin">
  Yayıncılar arasında yeni düzenlemeden memnun olananlar da var. Kamer—Fono yayınlarından Latif Uğurtekin fuar ile ilgili olarak ilginç bir benzetme yapıyor; "Bahçelievler pazarı ile Sultanahmet Kitap Fuarı benzer bana göre. İkisi de kaliteden ödün veriyor, sürümden kazanmak için anormal indirimler yapılıyor. Burası tam anlamı ile panayır. Ben bazı yayınevlerinin yasaklanmasını daha doğrusu bazı kurumların yasaklanmasına teoride karşıyım ancak buraya da ciddi bir statü kazandırılması lazım. Bence de sadece kitap ve yayınla uğraşan yayınevlerinin alınması ve bunlar içinde de eleme yapılması gerekli" diyor.
 </p>
 <p class="metin">
  Fuardaki amatör ruh ister sağdan ister soldan olsun her kesimin tepkisini çekiyor. Ortak tema fuarın başka bir alanda profesyonelce yapılması gerektiği yönünde. Fuarın daha profesyonelce yapılması ya da Diyanet'in fuarcılıktan çekilmesi gerektiğini söyleyen TİMAŞ Genel Müdürü Osman Okçu ise "Bu fuar bir gelenek. Sultanahmet'teki bu fuarın ise ayrı bir yeri var. Ciddi anlamda bir yer sıkıntısı var. Bu soruna bir çözüm bulunmalı" diyor. Fuarda yer alan tüm yayınevlerinin ortak isteği ise imza günlerinin, panellerin olduğu TÜYAP kadar prestijli olmasa da herkesimden yayıncının katılabildiği bir fuar olabilmesi.
 </p>
 <p class="metin">
  Türkiye'de faaliyet gösteren 1054 yayınevi var ve bu yayınevlerinden halen piyasada 55 bin ürün çeşiti yer alıyor. Yayınevleri ve yayınların ise en çok rağbet ettikleri iki fuar var. Bunlardan en büyük olanı şüphesiz TÜYAP ki bu yıl 240 civarında kuruluş katıldı. Diyanet'in düzenlidiği fuara ise 105 yayınevi katılabildi. Diyanet Vakfı'nın organizasyonu olan fuarı TÜYAP'la karşılaştırmak mümkün değil. TÜYAP son derece organize ve profesyonel. Ancak Diyanet'in kitap fuarında ciddi bir kalite sorunu var. Bu kalite meselesini Yayıncılar Birliği Başkanı Ahmet Varol genel anlamda fuar kültürümüzün olmamasına bağlıyor; "Bizde fuarlar geçici büyük mağaza anlayışında yapılıyor. Ciddi bir anlam karmaşası var. Cami avlusunda yapılan Kitap ve Kültür Fuarını düzenleyenler ticari mülâhazaların çok ötesinde bazı ölçülere dikkat etmek zorunda kalıyorlar. Hâlâ çadırda ve hâlâ göçebe hayatının izleri var" şeklinde konuşuyor.
 </p>
 <p class="metin">
  Akredite yayınlar—yayıncılar, yasaklılar, organizasyon problemleri. Sultanahmet Camii avlusunda devam eden geleneksel kitap fuarı devam ediyor. 'Akredite yayınlar' ve yayınevleri cevaplandırılması gereken bir konu ancak en az o konu kadar önemli bir diğer konu da 'kaliteli bir fuar'. Bize göre İslami yayınların yüzde 98'inin sergilendiği fuarın elden geçirilmesi gereken çok şeyi var. Sizce?
 </p>
 <br/>
 <center>
  <a class="anaorta" href="http://web.archive.org/web/20010707132141/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/haberler/3.htm), [web.archive.org (arşiv bağlantısı)](http://web.archive.org/web/20010707132141/http://www.aksiyon.com.tr:80/2000/314/haberler/3.htm)
