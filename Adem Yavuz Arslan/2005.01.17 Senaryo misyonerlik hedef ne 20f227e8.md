# Senaryo misyonerlik, hedef ne?

*Adem Yavuz Arslan 2005.01.17*

<div bgcolor="#FFFEF6">
 <font>
  <img border="0" height="1" src="/web/20051104144031im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20051104144031im_/http://www.aksiyon.com.tr/resim/528/40.jpg" vspace="5"/>
  </p>
 </font>
 <font class="content">
  Türkiye’de bir süredir misyonerlik konusu tartışılıyor. Avrupa Birliği’nin Ankara’ya müzakere tarihi vermesinden sonra hızlanan ve “binlerce kilise ev, milyonlarca İncil” söyleminin sık sık tekrarlandığı tartışmalar, Rahşan Ecevit’in “Takkenin üzerinde haç” açıklamasıyla zirveye çıktı. Daha düne kadar 'din' konusunda antipatik ve saldırgan tavırlarıyla dikkat çekenlerin aniden Müslüman Türkleri koruma refleksiyle misyonerlik konusunu gündeme taşıması, ısrarla belli rakamları telaffuz etmesi “Acaba, misyonerlik tartışmalarının arkasında ne var? Bu konu gündemde tutularak nereye varılmak isteniyor? Gerçek niyetleri neler olabilir?” sorularını akla getiriyor. Siyasi ve ekonomik istikrarın her geçen gün iç ve dış kamuoyuna daha fazla güven verdiği bir sırada bu konu “Neden şimdi gündemde tutuluyor?” sorusunu da tabi ki.
 </font>
 <p>
  <font class="content">
   <br>
    MİSYONERLİK ÜZERİNDEN POLİTİKA YAPILIYOR
    <br>
     <br/>
     Hem soruları hem de soruların cevaplarını düşünürken birkaç hafta önce yer verdiğimiz bir hikâye gözümüzün önünde canlanıverdi. “Euro Kürtler” başlıklı çalışmamızı okuyanlar hatırlayacaklardır, Avrupa’nın değişik yerlerine dağılmış yüz binlerce Kürt’ün geleceğine yön vermek isteyen bazı toplum önderleri bir “beyaz” yalana başvurmuştu. Hikâye kısaca şöyleydi: “Londra genelinde kimle konuşursanız konuşun; hatta bu çevrelerin Türkiye’deki uzantılarını dinleyin size ‘18-25 yaş arasında tam 5 bin Kürt gencinin cezaevlerinde olduğunu’ anlatıyordu. Oysa bu, ileride yapılması düşünülen düzenlemeler için uydurulmuş bir yalandı ve uygulamaya konan stratejinin bir parçasıydı. ‘Yalan’ın sahibi ise Londra’da bulunan ve PKK’ya yakınlığı ile bilinen Halkevi’nin yöneticisi İbrahim Doğuş’tu. Doğuş, neden böyle bir yola başvurduğunu şöyle açıklıyordu: Halkımızın eğitim durumu düşüktü. Gündeminde ne milli kimliği ne de çocukları vardı. Ne kadar şöyle yapmalıyız böyle yapmalıyız desek de harekete geçmiyordu. Ben de halkın milliyetçilik damarını kabartacak bir yalan uydurdum ve her yere yaydım. Sonuçta insanlar kefen paralarını çıkartıp bağış yaptı. Bu parayla bir gençlik merkezi açtık. Gerçekte ise cezaevinde olan Kürtlerin sayısı 100’den bile azdı. Ama bizi hedefe ulaştırdı.”
     <br/>
     <br/>
     Görüldüğü gibi kimi zaman minik beyaz yalanlar, geniş kitleleri harekete geçirmek için kolayca uydurulabiliyor. Bugün, istihbari ya da mantıki dayanağı olmasa da Türkiye’nin dört bir yanında binlerce ev kilisesinin açıldığı, milyonlarca İncil’in dağıtıldığı, önümüzdeki yıllarda Türkiye’nin misyonerler tarafından parçalanacağı haberleri yayınlanıyor. Hem de arka arkaya... Misyonerlik Türk halkının ilk kez karşılaştığı bir olgu olmadığına göre, yayınların maksadı ne olabilir? Provokatif şekilde yapılan misyonerlik tartışmasının hedefi, halkın hassasiyetini istismar edip emniyet güçlerinin, kilise evlere baskınlar yapmasına sebep olmak, buraları kapatmak ve yabancı ülke vatandaşlarını sınır dışı ettirerek uluslararası arenada, özellikle AB nezdinde Türkiye’yi sıkıntıya sokmak olabilir mi? Türkiye’yi AB’de görmek istemeyen Avrupalılar, bu olayları kendi ülkelerinde abartıp, “Bu Türklerle nasıl bir arada olabiliriz.” propagandasına dünden hazır. Türkiye’deki dini özgürlükleri kısıtlamak ve yeniden 163. madde benzeri bir yasayı yürürlüğü koymak amaçlanıyor olabilir mi? “Art arda çağdaş düzenlemeler yapılan bir dönemde böyle şeyler olur mu?” sorusu da bu arada akla gelebilir. Belki de en iyisi, yakın tarihe bir göz attıktan sonra bu sorular üzerinde iyice düşünmektir. En azından gafletin verdiği kolaycılığa düşülmemiş olur.
     <br/>
     <br/>
     Soruları daha da çoğaltmak mümkün; ancak önemli olan bu sorulara soğukkanlı cevaplar bulabilmek ve vatandaşlık bilinci içinde hareket edebilmektir. Bunun için de misyonerlik çalışmalarının Türkiye’deki arka planına bakmakta fayda var.
     <br/>
     <br/>
     Kadim bir tartışma: Anadolu’da misyonerlik
     <br/>
     <br/>
     “Din elden gidiyor!” sözü, Türkiye’nin kadim tartışmalarından ‘misyonerlik’in ülke gündeminde yer alan en flaş cümlesiydi. Fakat, söz konusu tartışma bununla başlamadı. Çünkü bu topraklarda misyonerlik 200 yıllık bir serüven. Özetlemek gerekirse; Osmanlı’da yerli Hıristiyanların dışında, yurtdışından din adamı getirerek dini faaliyetler yürütme imtiyazı 16. yüzyılda, kapitülasyonlarla birlikte tanınır. Farklı mezheplerden Fransız Katolik misyonerleri, kendi cemaatlerinin ihtiyaçlarını karşılamak üzere Osmanlı Devleti’nden manastır kurma ve okul açma imtiyazları alır; ancak faaliyetleri zamanla bu kurumların dışına çıkmaya başlar. Ardından İtalya, Avusturya-Macaristan, İngiltere, Almanya ve son olarak da ABD benzer imtiyazlar edinir. Anadolu’nun yanı sıra günümüzdeki Yunanistan, eski Yugoslavya, Lübnan, Suriye ve Filistin topraklarında pekçok misyoner kurumu, özellikle 19. yüzyılda sayılarını iyice artırarak faaliyet gösterir.
     <br/>
     <br/>
     Tanzimat sonrasında azınlık haklarıyla ilgili yeni düzenlemelere gidilmesiyle misyonerlik faaliyetleri yeni bir ivme kazanır. Osmanlı topraklarındaki en güçlü misyoner akım ise ABD’li Protestanlarla başlar. İstanbul’dan başlayan faaliyetler Sivas, Harput, Talas, Antep, Maraş, Tarsus, Erzurum başta olmak üzere Anadolu’nun birçok şehrinde örgütlü olarak sürdürülür. Harput önemli bir misyonerlik üssü haline gelir. Protestanlığı seçen pek çok Ermeni, 19. yüzyıl sonlarında buradan ABD’ye göçer. 3 Mart 1924’te kabul edilen Tevhid-i Tedrisat Kanunu ile bir kısmı zaten savaş sırasında kapısına kilit vurulan misyonerlik kurumlarının çoğu sıkı denetim ve kontroller karşısında kapanır.
     <br/>
     <br/>
     Misyonerler bu tarihten sonra taktik değiştirir. Çok partili sisteme geçilmesi ve Türkiye’nin izlediği politikanın dışa açılmasıyla birlikte misyonerlik faaliyetleri yeniden canlanır. O günden bu yana devam eden tartışmalar son yıllarda MGK gündemine bile taşındı. MİT tarafından hazırlanan bir raporla Türkiye’deki misyonerlik faaliyetleri ele alındı. Teknik bilgilerin de yer aldığı bu MİT raporunu takip eden süreçte, Ankara Ticaret Odası gibi değişik meslek odaları, üniversiteler, sivil toplum kuruluşları misyonerlik raporları hazırladı. Değişik medya kurumlarında birbirinden farklı bilgiler içeren bir yığın rapor yayımlandı.
     <br/>
     <br/>
     Yeni tehdit misyonerler
     <br/>
     <br/>
     Konu, son dönemde, Doğu Perinçek’in Aydınlık dergisi,  Bağımsız Türkiye Partisi’nin yayın organı Yeni Mesaj ve milliyetçi çizgide yayın yapan Yeni Çağ gazetesinde birbirini takip eden haber ve dizilerle gündeme kalmayı sürdürdü. Bu yayınlara zaman zaman Cevizkabuğu programı ile Hulki Cevizoğlu da katıldı. ATV’de uzay tarikatları ile misyonerlik faaliyetlerinin birleştirilip sunulmasıyla AB sürecindeki Türkiye, adeta bütün dünya dinlerinin ve sapık sektlerin tuttuğunu götürdüğü haraç-mezat ülkesi konumuna getirildi. Doğrular yanlışların arasında kayboldu, dikkatle incelenmesi gereken hususlar propaganda malzemesine dönüşünce, sulanmaktan kurtulamadı. Gazeteler, televizyonlar, internet siteleri misyonerlik haberlerinin istilasına uğradı. Tek merkezden kaleme alındığı belli olan ‘raporlar’ işlendikçe işlendi. Öyle ki güvenlik kaynaklarınca yerleri bilinen kilise evler, misyoner sayıları ve basılıp dağıtılan İncillerle ilgili gerçeği yansıtmayan rakamlar verildi.
     <br/>
     <br/>
     Milli Gazete’den M. Şevket Eygi 23 Kasım 2004’te yazdığı köşe yazısında “55 bin İslam düşmanı militan, Evangelist misyoner iki yıldan bu yana ülkemizde yoğun bir şekilde çalışmaktadır. Ülke sathında binlerce kilise ev, yüzlerce çan kuleli kilise ibadete açılmıştır, milyonlarca İncil dağıtılmıştır, Hıristiyan olacaklara beşer bin dolar verileceği ilân edilmiştir.” derken, yine aynı gazetenin bir başka yazarı Şakir Tarım, 22 Eylül tarihli köşe yazısında “22 bin kilise ev açılmıştır.” diye yazdı. Yeni Mesaj gazetesinden Murat Çabas, 20 Eylül tarihli köşe yazısında “30 bin kilise ev açıldı” diyerek gerçekliği olmayan rakamları dile getirdi. Yine bir başka Yeni Mesaj haberinde bu rakam “55 bin kilise ev açılmış, 5 milyon İncil dağıtılmıştır” şeklinde yer aldı.
     <br/>
     <br/>
     Aydınlık dergisi, 12 Aralık tarihli sayısında Avusturya’da yaşayan 50 bin Alevi’nin Hıristiyanlığa geçtiğini duyurdu. Aynı noktada ısrar eden Aydınlık, misyonerlerin önünü kesmek için 163 benzeri bir kanunun mutlaka çıkartılması gerektiğini işledi. Öyle ki yine aynı dergide yer alan habere göre, depremden sonra Sakarya’ya akın eden misyonerler sadece Sakarya Üniversitesi’nden 2 bin 500 öğrenciyi Hıristiyan yapmış, binlerce evi de kiliseye çevirmişti. Peki bu iddialar ve rakamlar gerçeği ne kadar yansıtıyor?
     <br/>
     <br/>
     Sakarya’da din değiştirme olayı yok
     <br/>
     <br/>
     Değişik medya organlarına konu olan Sakarya’daki misyonerlerle ilgili bir saha çalışması yapan Sakarya Üniversitesi İlahiyat Fakültesi Öğretim Üyesi Prof. Dr. Ali Erbaş’a göre medyaya konu olan rakamlar doğru değil. Depremden sonra bazı Fransızların bölgede misyonerlik faaliyeti yaptığını, birkaç yüz adet İncil dağıttıklarını söyleyen Erbaş, “Sakarya’daki prefabrikler 50 bölgeye ayrılıyordu. İlahiyat fakültesinde okuyan 50 öğrencimi, müftülükle işbirliği yaparak birer birer bu bölgeye dağıttım. Aylarca evlere gidip gelindi, anketler yapıldı, sorular soruldu; ama dinini değiştirmiş bir kişiye bile ulaşamadık. Prefabriklere gelip konuşanlar olmuş, orası doğru; ama din değiştirme ya da kilise evlerin açılması gerçek değil.” diyor. Prof. Dr. Erbaş, bu tip haberlerin misyonerlerin işine yaradığını, kendilerini çok güçlü göstererek, “Bakın herkes Hıristiyan oluyor.” havası oluşturmak istediklerini, bu sebeple de haberlerde dikkatli olunması gerektiğini söylüyor.
     <br/>
     <br/>
     Sakarya genelinde yapılan, daha doğrusu yapıldığı iddia edilen misyonerlik çalışmaları ile ilgili soruşturma yapan emniyet birimleri misyonerlere yardım ettikleri iddia edilen M.K isimli lise 3 sınıf öğrencisi ile A.M isimli bayanın da ifadelerine başvurdu. 29 Mart 2002’de ifadeleri alınan M.K ve A.M, Caritas firmasında çalışan Fransız Martina ve Fransua çiftinin il genelinde İncil dağıttıklarını, mektupla misyonerlik yaptıklarını, prefabrikleri dolaşarak dinlerini anlattıklarını, daha sonra da şehirden ayrıldıklarını anlatıyor. Yine abartılan misyonerlik haberlerinden biri 2003 boyunca Eskişehir’de misyonerlerin 400 bin dolar para harcadığı, 100 bin adet İncil dağıttığı, çok sayıda ev kilisesi açtığı idi. Emniyet birimlerince yapılan çalışmalar sonucunda bu haberlerin gerçeği yansıtmadığı ortaya çıktı.
     <br/>
     <br/>
     Her Hıristiyan misyoner midir?
     <br/>
     <br/>
     Hz. İsa’nın havarilerine, “Gökte ve yeryüzünde bütün yetki bana verildi. Bu nedenle gidin bütün ulusları öğrencilerim olarak yetiştirin.” şeklindeki buyruğunu referans alan Hıristiyanlar, misyonerlik çalışmalarını her asırda sürdürmüştür. Fakat, Türkiye’de öne çıkan grup Protestanlar. Çünkü Ortodokslar ve Katolikler daha çok uluslararası anlaşmalardan elde ettikleri haklarla yasal kiliselerinde dini ibadetlerini yapıyor. Sokaklara çıkıp İncil dağıtmak ya da insanları kurslara davet etmek metotları arasında yok. Sadece kiliselerine gelenlere dinlerini anlatıyorlar. Ya da internet sitelerini ve medya imkanlarını kullanarak inançlarını yaymaya çalışıyorlar.
     <br/>
     <br/>
     Türkiye’nin resmen tanıdığı Türk-Ortodoks Patrikhanesi Sözcüsü Sevgi Erenerol, Protestan misyonerlerin faaliyetlerini “misyonerlik adı altında Türkiye’yi bölme girişiminin bir parçası” olarak niteliyor. Protestanlar ise misyonerlik yaptıklarını kabul ediyor; fakat bölücülük iddialarının gerçek olmadığını söylüyor. Türkiye Protestan Kiliseler Birliği Başkanı İhsan Özbek, din değiştirenlerin ve kiliselerin sayısıyla ilgili haberler hakkında “Keşke bunlar doğru olsa. Türkiye’de kiliselerimize gelen ve din değiştirenlerin çoğu Süryani kökenli. Ama birileri bizim üzerimizden politika yapıyor, bilmediğimiz bir yerlerle kavga ediyorlar.”diyor.
     <br/>
     <br/>
     Misyonerlik yaptıklarını, her Hıristiyanın da bir misyoner kabul edilmesi gerektiğini söyleyen Özbek’e göre, hazır bir cemaat var fakat resmiyette izin olmadığı için legal kiliseler açılamıyor. Bu sebeple apartman kiliseleri açılıyor. “Peki Ümraniye Mustafa Kemal Mahallesi gibi özellikle Alevilerin yaşadığı yerde kilise açmak neyle açıklanabilir?” şeklindeki sorumuza ise “O, oradaki arkadaşların tercihi. Ama söz konusu mahallede yaşayanların köken itibariyle Hıristiyan olmadığını biliyorum. Belki sonradan din değiştirenlerin sayısı arttığı için açılmış olabilir.” diyor.
     <br/>
     <br/>
     İddialara konu olan Ümraniye Protestan Kilisesi’nin Pastörü (papaz) Dauglas Jaruie, neden bu bölgede kilise açıldığını “Birincisi kiralar ucuz,  ikincisi bölgede oturan yabancılar var.” sözleriyle açıklıyor. 10 yıldır Türkiye’de olan ve uluslararası bir şirkette çalışan Dauglas Jaruie, Protestan inancını yaymak için Türkiye’ye geldiğini kabul ediyor.  Üç yıldır Ümraniye kilisesinin pastörü olan Jaruie, hafta içinde bir akşam, hafta sonu da pazar ayini yaptıklarını, ayrıca çocuklara yönelik aktiviteleri olduğunu, cemaatinin çoğunluğunu gençlerin oluşturduğunu söylüyor.
     <br/>
     <br/>
     Alevi gençliği akacak yer arıyor
     <br/>
     <br/>
     Kilisenin müdavimleri arasında yeni Hıristiyan olmuş Türkler de var. Aynı zamanda pazar ayinini yöneten Gülşen S. bunlardan biri. “Zaten bir iç çatışma yaşıyordum. Alevi kökenliydim ve ciddi bir dini birikimim yoktu. Kur’an-ı Kerim’i araştırdım, diğer kutsal kitaplara baktım. Protestanlıktaki sevgi kavramı bana çok cazip gelmişti. Bir yıl süreyle kıyaslamalarım sürdü. Sonunda Hıristiyanlığın bizim geleneklerimizde olan sevgi kavramına en yakın, beni en çok tatmin eden din olduğuna karar verdim” diye özetliyor 3,5 yıl önce din değiştirmesiyle sonuçlanan süreci. Yozgatlı Alevi bir ailenin çocuğu olan üniversite mezunu Gülşen S, hâlâ ailesinden ve çevresinden tepki gördüğü için kendisi hakkında konuşmak; hatta soyadını bile söylemek istemiyor.
     <br/>
     <br/>
     Ailesinin dindar bir kimliği olmamasına rağmen Türk-İslam inancında olduğu için din değiştirmesini kabullenemediklerini anlatıyor: “Birisi aynı zamanda hem Hıristiyan hem de Türk olabilir. Bir gün döneceğimi umuyorlar; ama benim misyonum inandığımız değerleri tüm insanlığa ulaştırmak.” diyor. Misyonerlik faaliyetleriyle ilgili verilerin abartıldığını, kimseye din değiştirmesi için para vermediklerini, bu amaçla gelenlerin olduğunu fakat para verilmediğini gördükleri için döndüklerini, değişik şekillerde dinlerini yaymak istediklerini, bunun da normal karşılanması gerektiğini söylüyor.
     <br/>
     <br/>
     Gülşen S. gibi örnekler aslında Türkiye’nin değişik yörelerinde mevcut. Hıristiyan kökenli vatandaşlarımızın yok denecek kadar az olduğu Bahçelievler Siyavuspaşa’daki Lütuf Kilisesi’ne devam eden Refik K. da benzer gerekçelerle dinini değiştirmiş. Dini referansları olmadığı, Alevi kökenli olduğu için Hıristiyanlığa geçişinin kendisi açısından ‘normal ve kolay’ olduğunu söyleyen lise öğrencisi Zeynep (18) de din değiştirme sürecini benzer terminolojiyle açıklıyor. Yaklaşık 15 kişinin katıldığı pazar ayinini yöneten Gülşen S. bölgede yaşayan çok sayıda Alevi’nin kiliseye gelmek istediğini; fakat çevrenin tepkisinden çekindiğini anlatıyor: “Pazar günü kocaları evde olan bayanlar gelemedikleri için çarşamba günü onlara ayrı bir program yapıyoruz. Bu çevrede Alevi Kürtler çok. Gelip soruyorlar, araştırıyorlar.” diyor. Gülşen S’ye göre, Alevi gençliği akacak yer arıyor. Hıristiyanlıktaki sevgi kavramı Alevilikteki sevgiye benziyor. Bu yüzden daha cazip geliyor.
     <br/>
     <br/>
     Ayini izleyen Diyarbakırlı Mehmet, ‘merak ettiği’ için 3 aydır kiliseye geliyor. Arkadaşlarının Hıristiyan olduğunu, onlar aracılığı ile kiliseye gelip gittiğini; ama karar vermesinin biraz daha zaman alacağını söylüyor. Son dönemde medyada çıkan haberlerden tüm kiliselerin cemaati rahatsız. Bu nedenle gazetecileri ayinlerine almak ve konuşmak istemiyorlar. Konuşmaya ikna edilenler ise ya ismini ya da soy ismini söylemiyor, fotoğraflarının çekilmesine izin vermiyor.
     <br/>
     <br/>
     2,5 yıl önce Hıristiyan olan Zeynep, tercihinde Hıristiyan akrabalarının etkisi olduğunu söylüyor. Ailesinden çok ciddi bir dini eğitim almadığını, Alevi kökenli olduğunu, kendi tabiriyle “boş boş yaşadığını” ama daha sonra Hıristiyanlıkla tanıştığını ve merak eden arkadaşlarını da kiliseye getirdiğini söylüyor. Aynı kilisenin müdavimlerinden 14 yaşındaki Hüseyin de Alevi kökenli. Henüz Hıristiyan olmamış, araştırma aşamasında olduğunu, ‘Hıristiyanlığın daha cazip geldiğini’ söylüyor. Kilisede yapılan dil derslerinin, tiyatro çalışmalarının, kursların kendisine cazip geldiğini söylüyor.
     <br/>
     <br/>
     Nüfus ve Vatandaşlık İşleri Genel Müdürlüğü verileri, din hanesindeki değişimin kısıtlı kaldığını doğruluyor. Kimliğindeki din hanesini değiştirip Hıristiyan yazdıranların son üç yıldaki sayısı 185. Kiliselere devam eden ve din değiştiren Hıristiyanlar üzerine yüksek lisans tezi hazırlayan Marmara Üniversitesi İlahiyat Fakültesi öğrencisi Süreyya Canpolat, 49 ayrı denekle röportajlar, anketler yaparak din değiştirmenin sebeplerini araştırdı. Teziyle ilgili yaptığı görüşmelerin sonucunda, din değiştirenlerin yanlış metotlarla din eğitimi aldıkları, İslam hakkında yeterli bilgiye sahip olmadıklarından İslam aleyhindeki telkinlere kolaylıkla inandıkları sonucunu çıkardığını ve İslam Peygamberine karşı yeterince sevgi ve muhabbet beslemediklerini gördüğünü söylüyor. Canpolat, “Din değiştirenlerin yaş ortalaması 23,8. Duygusal faktörlerin etkisiyle din değiştirenler daha sonra kendilerine birtakım aklî izahlar yapmaya başlıyor. Yani duygusal tercihlerine aklî gerekçeler bulmaya başlıyorlar.” diyor.
     <br/>
     <br/>
     “Din elden gidiyor diyenler fitne çıkartıyor”
     <br/>
     <br/>
     Protestanların İstanbul’da açtığı 30 kiliseden biri, Bahçelievler Siyavuşpaşa Lütuf Kilisesi. Kilisenin yaklaşık 25 kişilik bir cemaati var ve çoğunluğu Süryani kökenli. Pastörü Mardin Süryanilerinden Semir Serkek’e göre, bu bölgede yaşayan Hıristiyanlar var ve bir ibadet yerinin olması da normal. Bir apartmanın bodrum katındaki kilisenin kira dahil giderlerini kendisi karşılayan Serkek’e göre, tartışmalar bazı kişilerin siyasi pozisyonlarından kaynaklanıyor: “Din elden gidiyor diyenler dini siyasete alet ediyor. Misyonerlik kavgası ile rant elde etmek istiyorlar. Biz yüzlerce yıldır bu topraklarda yaşıyoruz. Ben Süryaniyim, cemaatimin yarıdan fazlası Süryani. 22 yıldır ben aynı binada oturuyorum. Her hareketimizi biliyorlar. Gayr-i nizami bir şey yok. Aramızda Müslümanlıktan geçmiş bir kişi var. Diğerleri zaten Hıristiyan.”
     <br/>
     <br/>
     Her pazar toplanan cemaatin yarısı Uzakdoğulu. İstanbul’da üniversite okuyan Koreli öğrenciler, gerek misyonerlik yapmak gerekse de ibadet etmek için buraya geliyorlar. 23 kişilik cemaatin 12 kişisi bu şekilde. Kalan 11 kişinin 10’u Süryani kökenli. Müslümanlıktan geçen ise Refik M. Ailesi hâlâ tepki gösterdiği için fotoğraf çektirmiyor, soyadını vermiyor. Hıristiyan olan bir arkadaşı vasıtasıyla üniversitede iken İncil’le tanıştığını, 2,5 yıl önce din değiştirdiğini söylüyor.
     <br/>
     <br/>
     Yeni bir akım: Türk Protestanlar
     <br/>
     <br/>
     Türkiye’deki Protestanların Evanjelikler, Presbiteryenler ve Karizmatikler olmak üzere üç alt kolu var. Radyo, internet, gazete, dergi, yayın evleri ve dernekler aracılığı ile misyonerlik yapıyorlar. Özellikle interneti ve basılı yayınları çok iyi kullanıyorlar. “Alo Dua” hattı ya da “Online Kilise” gibi halka sempatik gelecek faaliyetleri var. Kilise pastörlerinin büyük kısmı misyonerlik yapmak amacıyla yurtdışından gelmiş. İyi derecede Türkçe bilen bu kişilerin yardımcıları ise genellikle Süryani kökenli Türkler. Bu durum, Türk kökenli olup daha sonra Hıristiyan olanlar arasında hoş karşılanmıyor. Köken itibariyle Türk olan Hıristiyanlar ise ayrı bir oluşum içinde.
     <br/>
     <br/>
     Bir bilgisayar şirketi sahibi elektronik mühendisi Turgay E. (29) herhangi bir kiliseye bağlı olmayan ama değişik zamanlarda evlerde toplanan Türk Protestanlarına bağlı. 1993’ten beri Hıristiyan olduğunu söyleyen Turgay E, kendisini İslamcı bir partinin gençlik kollarında yetişmiş “İslami inanıştan gelen biri olarak” tanımlıyor. Yurtdışından gelen Protestanlara karşı Türk Hıristiyanların ayrı bir grup oluşturduğunu anlatıyor: “Öncelikle Hıristiyan olan Türklerle ilgili rakamların tamamı yanlış. Ne kiliselerin verdiği rakam doğru ne de abartıldığı gibi binlerce kilise ev var. Fakat herhangi bir kiliseye bağlı olmayan ‘topluluk’ olarak adlandırılan gruplar var. Tamamı Türk. İyi eğitimli ve ekonomik gücü yerinde. Fakat çevrelerinden çekindikleri için ilân etmiyorlar. Gruplar internet ya da SMS aracılığı ile her hafta değişik bir yerde toplanıyor. Bu grupları ne kilise ne de güvenlik birimleri biliyor.”
     <br/>
     <br/>
     Kendisinin de üyesi olduğu bu toplulukların sokaklarda İncil dağıtmak ya da açıktan tebliğ yapmak gibi bir çalışması olmadığını; “üzüm üzüme baka baka kararır” metoduyla çalıştıklarını, ekonomik güce ulaştıklarında yasal derneklerle açığa çıkacaklarını söylüyor. Yurtdışı kaynaklı misyonerlik faaliyetlerinin samimi olmadığını iddia eden Turgay E. “Buraya gelenlerin yurtdışı bağlantıları var. Fakat ne para kaynaklarını ne de birikimlerini Türk insanına aktarıyorlar. Afrika’da, Uzakdoğu’da misyonerlik adına hastane açıyor, bedava yemek veriyor, eğitim imkanı sunuyorlar. Fakat Türkiye’de bunların hiçbirini yapmıyor, birkaç yıl kalıp gidiyorlar.” diyor.
     <br/>
     <br/>
     Turgay E’nin Bilginç bir de iddiası var: “Eğer misyonerler, hastane, aş evi, okul açsaydı Türkiye’nin yarısı Hıristiyan olurdu.” Böylesine ilginç bir iddiayı duyunca, “İnsanımız gerçekten böylesine el atanın elinde kalacak hale gelmişse, misyonerlik yaygarası çıkarmak mı, yoksa bir şeyler yapmak mı gerekiyor? Veya misyonerlik faaliyetlerinin Türkiye’yi bölme amaçlı olduğunu ısrarla dile getirenler bu acı durumu ne ile önlemeyi düşünüyor?” diye sormadan edemiyor insan. Ama ne yazık ki bu tür soruların cevabı yok. Yapılanlar sadece “Geldiler, gençlerimizi götürüyorlar, önümüzdeki yıllarda Türkiye’nin yüzde yirmisini Hıristiyanlaştıracaklar” diye bağırmakla sınırlı kalıyor.
     <br/>
     <br/>
     Misyonerler hedeflerinin her ilde bir kilise açmak olduğunu söylüyor. Bu amaçla değişik bölgelerde faaliyetteler. Türkiye’deki en büyük ‘ev kilisesi’ olan Samsun Protestan Kilisesi Pastörü Orhan Bıçakçı 9.5 yıldır Hıristiyan. Daha önce Antalya’da bulunmuş. “Özbeöz Türküm.” diyor. Kilisesinde yabancı hiç kimsenin görev almadığını söyleyen Bıçakçı’ya göre, 35 kişilik cemaatinde misyonerlik faaliyeti sonrasında Hıristiyan olmuş kimse yok. Kendisi İncil dağıtılmasına da karşı.
     <br/>
     <br/>
     Halk dine yabancılaştığı için misyonerler başarılı oluyor
     <br/>
     <br/>
     Başbakan Erdoğan ve Dışişleri Bakanı Gül’ün 29 Ekim 2004’te Roma’da imzaladığı Avrupa Anayasası’nın ‘özgürlükler’ başlıklı ikinci bölümünün 10. maddesine göre, “Herkes düşünce, vicdan ve inanç özgürlüğüne sahiptir. Bu hak, tek başına ya da başkalarıyla birlikte topluluk halinde ve herkesin önünde veya özel olarak, din ya da inanç değiştirme özgürlüğünün yanı sıra, ibadette, eğitimde, uygulamada ve törenlerde dinini veya inancını açıkça ortaya koyma özgürlüğünü de içerir.” Yani kilise açmak ya da misyonerlik yapmak hem yerel hem de üyesi olunmaya çalışılan uluslararası camianın kuralları gereği serbest.
     <br/>
     <br/>
     Bu noktada tartışılan konu ne yapılması gerektiği. İlahiyat çevreleri, “Bu iş tabiri caizse bir pazar meselesi. ‘Malını’ iyi pazarlayan taraftar bulur. Bu saatten sonra 163 benzeri kanunları çıkartarak yasaklardan medet ummanın bir anlamı yok. Dinimizi kabul görecek şekilde güzel anlatmanın yollarına bakmak zorundayız.” diyor. Marmara Üniversitesi İlahiyat Fakültesi Din Psikolojisi Bölümü Öğretim Üyesi Prof. Dr. Ali Köse farklı bir açılım yaparak, “Başka dine ilgi duymanın üç aşaması var. Kişinin farklılaşma, soğuma ve yabancılaşma süreci yaşaması lazım. Aslında görüntüde farklılaşma ve soğuma yaşanmamış olabilir; ama tüm hayatı göz önüne alındığında onu tamamen yabancılaştıran krizler yaşanmıştır. Din değiştirme sadece teolojik bir hadise değildir. Din değiştiren Türk gençlerine baktığınız zaman yeni dinleriyle alâkalı bilgilerinin çok olmadığını görürsünüz. Tercih ettikleri Hıristiyanlık değil Batılılıktır. Zaten yıllardır Batılılaşma amacında olan ve bunu bütünüyle gündemde tutan bir toplumuz. Doğal olarak din değiştirme bu işin son noktasıdır. Kimlik parçalanması, bulunduğu toplumun kültürel, sosyal ve belki ekonomik yapısıyla bütünleşememe gibi faktörlerin yanında yanlış din eğitimi de gençlerin din değiştirmesinde etkili oluyor.” diyor. Köse’ye göre yıllarca toplum dinden soğutuldu, bu soğumanın sonucunda misyonerler hazır bir zemin buluyor.
     <br/>
     <br/>
     Sonuçta bu topraklarda yüzlerce yıldır tartışılan misyonerlik faaliyeti ısıtılıp tekrar gündeme getiriliyor. Misyonerlikten endişe etmenin fiziki ve psikolojik sebepleri yok değil. Hem Türkiye genelinde küçük gruplar halinde çalışan misyonerler var hem de Papa II. Jean Paul’ün 1999’da yaptığı Noel konuşmasında “Birinci bin yılda Avrupa’yı Hıristiyanlaştırdık. İkinci bin yılda ise Afrika ve Amerika kıtasını. Üçüncü bin yılda hedefimiz Asya’dır.” demesi argüman olarak kullanılıyor. Papalığın açıkladığı hedefleri kullanıp sayıları onlarca kat abartanların amacını ise zamanla anlaşılacak gibi...
     <br/>
     <br/>
     İSTANBUL’DAKİ PROTESTAN KİLİSELERİ
     <br/>
     <br/>
     1- Bahçelievler: Bahçelievler Protestan Kilisesi 2- Bakırköy: Bakırköy Protestan Kilisesi, Uluslararası Uyanış Protestan Kilisesi 3- Beşiktaş: Uluslararası Umut Kilisesi, Beşiktaş Protestan Kilisesi, Beşiktaş Ortaköy Protestan Kilisesi 4-Beyoğlu: Yedinci Gün Adventist Kilisesi, Müjde Protestan Kilisesi 5-Fatih: Fatih (K.M.Paşa) Protestan Kilisesi, Fatih Protestan Kilisesi 6-Kadıköy: Kadıköy Uluslararası Kilisesi,  Rasimpaşa Protestan Kilisesi, Uluslararası Diriliş Protestan Kilisesi 7-Kartal: Kartal Protestan Kilisesi 8-Maltepe: Bostancı Protestan Kilisesi, Maltepe Protestan Kilisesi 9-Şişli: İstanbul Diri Su Kilisesi, İstanbul Nehir Kilisesi, İstanbul Mesih Kilisesi 10-Ümraniye:  Ümraniye Protestan Kilisesi 11-Üsküdar: Üsküdar Protestan Kilisesi, Merdivenköy Protestan Kilisesi 14-Zeytinburnu: Zeytinburnu Protestan Kilisesi.
     <br/>
     <br/>
     DR. NAİL YILMAZ:
     <br/>
     AB ÜLKELERİNDE YAŞAYAN ALEVİLERİN DURUMU DAHA KÖTÜ
     <br/>
     <br/>
     Hıristiyan misyonerler zaman zaman Aleviler üzerine propaganda malzemesi olarak Alevilikteki bazı kavramların aslında Hıristiyanlıkta olduğunu iddia ediyor. Mesela Alevilikteki ‘12 İmam’ Hıristiyanlık’taki 12 Havariye benzetilir. Teslis inancına karşı Alevilikteki “Hak-Muhammed-Ali” inancı bağdaştırılır. Oryantalist Batılı aydınlar için bu hep kaşınması gereken bir noktadır. Fakat Hıristiyanlığa ilgi göstermeleri daha doğrusu misyonerlerin başarılı olmasının nedeni Alevi toplumunun tamamen din dışına itilmiş olmasıdır. Zaten sözlü bir kültürden gelen Aleviler özellikle cumhuriyet sonrası kentleşme döneminde tamamen din dışına itildi. Bu biraz Alevi önderlerin biraz da rejimin tercihiydi. Burada da her zaman ya sol örgütler ya da sosyal demokrat yapılanmanın içinde kaldılar. Bu dönemde Alevi toplumunun hayatından din tamamen çıktı. Kutsalın dışına sürüklendiler. Özellikle Alevi gençlerin hangi yöne gideceği belli değil. Alevilik dinin dışına çıkartılıp siyasal ve felsefi kavram haline getirilmişti. Bunun en kötü örneği ise AB topraklarındaki Alevilerde yaşanıyor. Bir çoğu fiilen Hıristiyan gibi yaşıyor. Dolayısıyla bazı Alevi gençlerin Hıristiyan olması yaşanan sürecin bir sonucudur.
     <br/>
     <br/>
     İSA KARATAŞ*
     <br/>
     ÜZERİMİZDEN HESAP YAPIYORLAR
     <br/>
     <br/>
     Türkiye’de binlerce kilise açıldığı kesinlikle doğru değil. 30’u İstanbul’da olmak üzere Türkiye genelinde 81 adet ev kilisesi var. Bizim bilmediğimiz 10 tane daha olsa 90 eder. Yani 100 tane bile değil. Üstelik hepsinin adresleri emniyet kayıtlarında mevcut. Fakat, siyasi çevreler ya da bunların medya grupları 22 bin ya da 30 bin gibi bir rakamdan söz ediyor. Eğer 22 bin kilise olsa, ortalama 30 kişilik cemaati ile yaklaşık 700 bin kişinin Protestan olması lazım. Hele 30 bin ev açılmışsa 1 milyonu aşkın kişinin Protestan olması lazım. Oysa tüm Türkiye’deki Protestanların toplam nüfusu 4 bin kişi civarında. Yani birileri siyasi birtakım hesaplar yapıp bizim üzerimizden kavga ediyor. Son yıllarda faaliyetlerimizin arttığı doğrudur. Bir Protestan için dünya üzerindeki herkes, İncil’in ulaştırılması gereken potansiyel bir hedeftir. Herkese İncil’i ulaştırmaya çalışıyoruz. İncil içinde para olduğu ise başlı başına dine karşı bir hakarettir. Para ile din değiştirenden ne bize fayda gelir ne de İslam’a. Anlamadığım düne kadar Protestanlara baskı yapılıyor diye defalarca bizim lehimize haber yapan Aydınlık dergisi bugün misyoner avcılığının bayraktarlığını yapıyor. Ne olduğunu anlamak zor.
     <br/>
     *Türkiye Protestan Kiliseleri Birliği Sözcüsü
     <br/>
     <br/>
     <br/>
     PROF. DR. ALİ KÖSE*
     <br/>
     KORKULAR KÜRESEL EMPERYALİZMDEN
     <br/>
     <br/>
     Tüm dinler kendilerinin doğru inanca sahip olduğunu düşünür. O dinin müntesipleri de o dine inanmakla ahiretlerinin kurtuluşa erdiğine inanır. Dolayısıyla kendileri gibi inanmayanı davet ederler. Bu gayet masumdur hatta normal karşılanmalıdır. Ama şu anda toplumda yaşanan daha doğrusu endişeye neden olan olay misyonerliğin dini inançlarla mı yoksa beraberinde bir takım siyasi hesaplarla mı yapıldığıdır. Bu ülke 80 yıl önce Hıristiyanların işgaline uğradığı, imparatorluğun yıkılmasında misyonerlerin ciddi etkisi olduğu için bilinç altındaki korkuyu tekrar yaşıyor. Halkımız sokağında beraber yaşadığı Hıristiyanlara, Musevilere tepki göstermiyor. Dışarıdan gelenlere karşı bir tepkisi var. Ama ben çalışmaların başarılı olabileceğine inanmıyorum. Türk halkı dinini milli bir kimlik olarak görüyor. Ayrıca tüm negatif olaylara rağmen dini bilinç o kadar da zayıflamadı. Bence Türkiye’de çalışan misyonerler fanatik Galatasaraylıların bulunduğu tribünde takımı lehine slogan atan Fenerbahçe taraftarı gibi. AB’ye girersek din elden gider diyenlere de katılmıyorum. Sosyolojik olarak bizim gibi toplumlar farklı bir kültürle karşılaştıkları zaman refleks olarak kendi değerlerine daha çok sahip çıkar. Son günlerde bu konunun bu kadar çok tartışılmasını ise demokrasi ortamından ya da genişleyen özgürlüklerden rahatsız olan, AB muhalefetini misyonerlik üzerinden yapan birtakım çevrelerin politik hesaplarına bağlıyorum. İnfiale gerek yok. Ama tespit de yapmak lazım. Türkiye üzerinde misyonerlik faaliyeti yapılıyor.
     <br/>
     *Marmara Üniversitesi İlahiyat Fakültesi Öğretim Üyesi.
     <br/>
     <br/>
     MİSYONERLERİN ALEVİ DOSYASI
     <br/>
     <br/>
     Türkiye’de Alevileri potansiyel hedef olarak seçen Protestan misyonerler bu kapsamda detaylı bir ‘Alevilik’ çalışması da yaptılar. ‘Alevilerin geçmişini bilmek bizim için önemlidir’ gerekçesiyle açıklanan raporda Aleviliğin tarihsel süreci, nasıl ortaya çıktığı, doktrinleri ele alınarak geliştirilecek stratejiler hakkında teorik bilgiler veriliyor.
     <br/>
     <br/>
     Gerek Osmanlı’da gerekse Cumhuriyet döneminde sürekli baskı altında tutulduklarına vurgu yapılan raporda Aleviler için İslami kurallara göre yaşamanın, yani namaz kılmanın, oruç tutmanın ya da bayanların başının örtmesinin öneminin olmadığına vurgu yapılarak ‘Tanrı’ kavramının her şeyden üstün tutulduğu belirtiliyor.
     <br/>
     <br/>
     Cumhuriyet döneminde Alevilerin dini hayatın tamamen dışına çıkarak laikleşme sürecinin sonucunda dinsiz bir yapıya doğru kaydığına dikkat çeken çalışmaya göre Alevilik’le Hıristiyanlık arasındaki benzerliklere vurgu yapılıyor.
     <br/>
     <br/>
     Alevi ritüellerinin detaylı bir şekilde anlatıldığı raporda ayrıca şu noktalara dikkat çekiliyor: “Demokrasi ve İslami kurallar arasında bir tartışmada demokrasi karşıtı bir Alevi bulunamaz. Bütün Aleviler azınlık ve kadın haklarını savunur, bütün dinler için mutlak eşitlik isterler. Atatürk hemen hemen tüm Aleviler için tartışmasız önemli bir liderdir. Pek çoğunun evinde, iş yerinde Hz Ali’nin resminin yanında mutlaka Atatürk resmi de vardır. Aleviler kendilerini ayrıma tabi tutulmuş ve dışlanmış olarak hissederler, bu yüzden de devletle çatışmacıdırlar. Katı laiktirler.”
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Orhan Yılmaz, 05-Mayıs-2005
> Hegel diyalektiği: 
> Birbirine karşıymış gibi görünen güçlerin aynı yerden yönetilmesi ve bir senteze ulaşılması siyasetine Hegel diyalektiği denir. Bu siyaset gizlilik ve esneklik gerektirir. Ülkemizde şu an yapılan budur. Bir tarafta AB’ciler, diğer yanda ulusalcılar. Türk halkı hafızasını tazelerse geçmiş yıllarda dinimize her türlü kötülüğü yapıp ülkeyi Sovyetler’e peşkeş çekmek isteyenlerin bugün hangi amaçla bu tavrı takındıklarını anlar.

### Kerem Tanyeli, 04-Şubat-2005
> Hayâl kırıklığına uğradım: 
> Misyonerlikle alakalı dosyalarınız hayal kırıklığına uğrattı. Konu biraz abartılmış olabilir; ama durumun anlattığınız gibi tozpembe olduğuna katılmıyorum. Bunu dinlerarası diyalog çerçevesinde ele alarak değerlendirdiniz sanırım. Saygın ve popüler bir derginin daha dikkatli bir tavır sergilemesi gerekirdi.

### Serdar Akyay, 24-Ocak-2005
> Yapıcı girişimler zamanı: 
> Boşluklar doldurulur. Fizik kuralıdır. Birileri özellikle boş kalmasını sağlıyor, diğeri dolduruyor. Misyonerlik, ülke üzerinde oynanan oyunların planlı bir parçasıdır. Korkmamak gerek ama önemsenmeli. Ulusal düzeyde hassas konulardan biri boş bırakıldı. Atatürk'ü Alevilik ve dinsizlikle özdeşleştirme yoluna gidildi. Dünya sınırlarının yeniden şekillendiği şu dönemlerde boşlukların doldurulmasını oluruna bırakmamalı, hassas konularda yapıcı girişimlerde bulunmalı.

### ABDÜLMELİK ALKAN, 23-Ocak-2005
> Kur'an'ı hayatımıza nakşedelim: 
> Misyonerlikle ilgili haberinizi beğendim. Aksiyon'a yakışır bir dosyaydı. Rahşan Ecevit'in "din elden gidiyor" çıkışı olmasaydı, bu konu gündeme gelmeyecek miydi, merak ediyorum. Bazıları diyor ki, İncil dağıtan misyonerlere tepki olarak biz de Kur'an-ı Kerim dağıtalım. Bence bu gereksiz bir rekabettir. Misyonerlere verilecek en güzel cevap, Kur'an'ın evrensel mesajını hayatımıza nakşetmektir.

### M. Yunus Gülmez, 23-Ocak-2005
> Dinî eğitim savsaklandı: 
> Bu haftaki sayınızı ilgiyle okudum. Anladım ki, Türkiye'de misyonerlik almış başını yürümüş. Burada devletin çok büyük suçu var. Çünkü din eğitimini savsakladı. Eğitimsizlerin sayısı bu kadar yüksek olursa, misyonerlerin işi de kolaylaşır tabii ki.

### Ali Kamil, 21-Ocak-2005
> Hıristiyanlığa meylimiz yok: 
> Misyonerliği yok saymak, misyonerlik AB karşıtlarının uydurmasıdır demek, gerçeklere uymuyor. Aksiyon gibi bir dergide böyle bir geçiştirme olamaz. Ben Alevî bir Müslümanım. Hıristiyanlığa meylimiz yok Allah’a şükür. Benim gözlemim şu: Manevî boşluktan olsa gerek, en çok Sebatayistler Hıristiyan oluyor.

### Alaattin Çankaya, 18-Ocak-2005
> Kilise-evleri tek tek mi saymışlar?: 
> Dinimizi müdafaa etmek, bir zamanlar "irtica çığırtkanlığı" yapmakla meşhur olanlara düşmez. Dindar geçinen bazı köşe yazarlarının diline doladığı kilise-evlerin sayısı abartılı. Tek tek mi saymışlar merak ediyorum. Kendi dininin şuurunda olan bir Müslüman, misyonerlik veya  benzeri faaliyetlerden niye korksun ki? Halkımız artık bilmelidir ki, öyle babadan deden görme dindarlık olmuyor. Şuurlu bir nesil yetiştirmek gerekiyor. Kararsız, köksüz, ruhsuz nesiller dünya standartlarına uymuyor artık.

Kaynak: [www.aksiyon.com.tr](http://www.aksiyon.com.tr:80/detay.php?id=19416&yorum_id=4300), [web.archive.org (arşiv bağlantısı)](http://web.archive.org/web/20051104144031/http://www.aksiyon.com.tr:80/detay.php?id=19416&yorum_id=4300)
