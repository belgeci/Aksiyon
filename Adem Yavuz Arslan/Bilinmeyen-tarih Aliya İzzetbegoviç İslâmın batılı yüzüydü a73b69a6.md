# Aliya İzzetbegoviç, İslâmın batılı yüzüydü

*Adem Yavuz Arslan Bilinmeyen-tarih*

<div>
 <font>
  <img border="0" height="1" src="/web/20040120194237im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20040120194237im_/http://www.aksiyon.com.tr/resim/464/56.jpg" vspace="5"/>
  </p>
 </font>
 <font class="content">
  Son yüzyılda Osmanlı topraklarında yetişmiş önemli simalardan biriydi Aliya İzzetbegoviç. İnancın nelere muktedir olabileceğini, bir insanın milletin kaderinde ne kadar etkili olabileceğini hayatıyla ispatlamış müstesna bir şahsiyetti. Aliya’nın hikayesi, özgür ve bağımsız Bosna’nın hikayesi demek aslında. Çünkü Aliya’nın fikrî gelişimi, mücadelesi, azmi, sabrı bir toplumun kimliğine sahip çıkarak yeniden tarih sahnesine çıkışının öyküsü bir bakıma. Tito’nun ölümü ile
 </font>
 <p>
  <font class="content">
   parçalanma aşamasına gelen Yugoslavya, Avrupa’nın göbeğinde adım adım iç savaşa gidiyordu ve Boşnakların önüne iki seçenek konmuştu. Ya Sırplara katılacaklar ya da yok olup gideceklerdi. Kuzeyle güney, faşizmle komünizm, Sırplarla Hırvatlar, Katoliklerle Ortodokslar.. Tarih boyunca hep arada kalan Boşnaklar yine bir yol ayrımındaydılar. Daha önce de üçüncü yolu seçmişlerdi, bu kez yine öyle yapıyorlardı: Sırplara katılmak ya da savaşarak yok olmak yerine direnerek ayakta kalmayı seçiyorlardı. Bu üçüncü yolun kahramanı ise Sırpların hiç hesaba katmadığı bir isimdi: Aliya İzzetbegoviç.
   <br/>
   <br/>
   Üsküdar’a uzanan bir aile öyküsü
   <br/>
   <br/>
   Uzun ve çileli 78 yılın sonunda hayata gözlerini yuman Aliya İzzetbegoviç’in hikayesi Üsküdar’a kadar uzanıyor. Aynı adı taşıyan dedesi Aliya İzzetbegoviç, Üsküdar’da askerlik yaparken tanıştığı Türk kızı Sıdıka’yı sevmiştir. Dede İzzetbegoviç askerliği müteakip Sıdıka ile evlenerek Şamats’a döner. Bu evlilikten 5 erkek çocuk dünyaya gelir. Aliya’nın babası Mustafa da Şamats’ta doğmuştur. Aliya, 8 Ağustos 1925’te Şamats’ta doğduktan 2 yıl sonra Saraybosna’ya taşınırlar. Aliya daha çocukluğundan itibaren dindar kişiliği ile ön plana çıkar. 6 yaşındayken Kur’an kursuna gider, çocuk olmasına rağmen sabah namazlarını camide kılmaktadır. Aliya anılarını kaleme alırken o günleri şöyle anlatıyor; “Kişiliğimin oluşmasında ailemin etkisi çok büyük. Büyük annem çok dindar bir insandı. Onu çok seviyordum ve dolayısıyla onun sevdiği her şey bana da çok sempatik geliyordu.”
   <br/>
   <br/>
   Aliya İzzetbegoviç’in gençlik dönemleri tüm dünyada komünizmin yükselme dönemidir. Karl Marks başta olmak üzere tüm ideologları okur, inceler. Kant’ın “Saf Aklın Eleştirisi” isimli eserinden çok etkilenir. “Tanrısız” bir dünya anlayışı kabul edilemezdir ve 17 yaşındayken İslâm’dan başka alternatif olmadığına karar verir. Bu kararından sonra İslâmi organizasyonlarda görev almaya başlar. 1930’lu yıllarda Saraybosna’da faaliyette olan Miladi Müslüman (Genç Müslümanlar) içerisinde yer almaya başlar. Miladi Müslüman bir çeşit sivil toplum kuruluşudur ve “iyi eğitimli Müslüman” yetiştirmeyi hedeflemektedir. Bu hedefin önündeki en büyük engeli de komünist yönetim olarak gören Miladi Müslüman’ın aktivitelerinde antikomünist bir çizgi yer eder. Bu çizgi sonraki yıllarda Aliya ve arkadaşlarının hapse girmesine neden olacaktır.
   <br/>
   <br/>
   Hapse atılması hayatını kurtardı
   <br/>
   <br/>
   Tito’nun iktidara gelmesi ile birlikte Miladi Müslüman hareketi yasaklanır ve Aliya ile arkadaşları takip altına alınır. 1946’da Yugoslav polisi Aliya’nın da aralarında bulunduğu 14 kişiyi tutuklar. Aliya “kökten dincilik” suçlaması ile 3 yıl hapse çarptırılır. Aslında Aliya’nın hapse atılması hayatını kurtarmıştır. Çünkü Miladi Müslüman üzerindeki baskısını artıran Yugoslav polisi örgütün 4 liderini ölüm cezasıyla yargılar ve Aliya’nın içeride olduğu dönemde onun görevini üstlenen Halit Kaytaz idama edilir. 1949’da hapisten çıktığında tekrar Miladi Müslüman ile buluşur. Yasaklar ve baskılara rağmen toplumda İslâmi bilincin oluşması için çalışmaya devam eder. Aliya, neden sık sık İslâma vurgu yaptığı konusunda ise “Boşnakları Boşnak yapan; Sırplardan, Hırvatlardan ayıran dinidir. O olmazsa biz de olmayız” diyordu. Bu arada Mücahit dergisi için yazılar kaleme alır. İslâm felsefesi ve ideal Müslüman konuları üzerine felsefi yazılar yazmaktadır.
   <br/>
   <br/>
   Alişa İzzetbegoviç, bu dönemde hayatını paylaşacağı Halide ile tanışır. Savaş yıllarıdır ve İtalya’dan kalkıp Almanya’ya giden uçaklar nedeniyle çalan sirenlerle boşalan sokaklarda Halide ile görüşebilmek için dolaşmaktadır. Aliya, Halide ile evliliği için “Savaşı ve sirenleri sadece biz sevmiştik” diyor. Miladi Müslüman içinde çalışmalar, dergilerde yazı yazmalar yanında üniversite eğitimini sürdüren Aliya, 3 yıl okuduğu ziraat fakültesinden “Bana göre değil” diyerek ayrılır ve 1954’te Saraybosna Hukuk Fakültesi’ne girer. Bu süre de Halide Hanım ile evliliğinden Sabina, Leyla ve Bekir isimli üç çocuğu olmuştur. Aliya bir taraftan serbest avukatlık yaparken bir yandan da İslâm Felsefesi üzerine yazılar yazmaya devam eder. 1969 yılında İslâm Deklarasyonu isimli kitabını yayınlar. Kitap her ne kadar Yugoslavya’da yayınlansa da mesajı tüm İslâm âlemini kapsamaktadır ve yeni açılımlar içermektedir. Bir yıl sonra da “Doğu Batı Arasında İslâm” isimli en önemli kitabı neşredilir. Kitap İslâmla ilgili gibi gözükse de tüm insanlığın sorunlarını ele almaktadır. İslâmla demokrasinin bağdaşabilirliğinin en önemli delilleri kitapta yer almaktadır. Fransız kökenli ‘pozitivist cereyanlar’ ve ‘ateizm’e karşılık Anglo—Sakson düşüncesiyle İslâm arasındaki kesişme noktaları, İzzetbegoviç tarafından ortaya konmuştu. Fakat komünist Yugoslavya rejimi bu girişimlerden ciddi anlamda rahatsız olur ve 23 Mart 1983 günü İzzetbegoviç’in ve arkadaşlarının evine baskın düzenler. Polis ailesine üç gün gözaltına alınacağını açıklar ancak tam iki ay boyunca kendisinden haber alınamaz. 4 ay hücrede tutulduktan sonra da devlet güvenlik mahkemesine çıkartılır. Aliya ve arkadaşları hakkında “rejimi değiştirme” iddiasıyla dava açılmıştır. Tartışmalı süren duruşmalar boyunca sükûnetini elden bırakmayan Aliya ifadesini “İslâm iyi ve asil olmanın ifadesidir” şeklinde bitirmiştir. Fakat mahkeme herkesi şoke eden bir kararla sonuçlanır: 14 yıl hapis.
   <br/>
   <br/>
   Aliya hapis döneminde de çalışmalarını sürdürür. Cemalettin Latiç gibi daha sonra Bosna’nın özgürlük mücadelesini üstlenecek arkadaşlarıyla fikir teatilerinde bulunur. Aliya hapis döneminin çetin geçtiğini söylemektedir; “Çok kötüydü. 6 yıl boyunca duvarlardan dışarı bakamamıştım. Ama en kötüsü toplumumuzdan izole etmişlerdi bizi.”
   <br/>
   <br/>
   25 Kasım 1988 günü hakkında çıkan afla serbest kalır. Tam 2 bin 75 gün cezaevinde kalmıştır. Aliya ve arkadaşları bir sonbahar günü büyük bir kalabalık tarafından cezaevi önünde karşılanır. Artık Aliya, Bosna genelinde çok iyi bilinmektedir. Cezaevinde yanında olan Latiç o günleri şöyle anlatıyor; “Hiçbirimiz önümüzdeki dönemde bizi neyin beklediğini bilmiyorduk. Galiba kader Aliya’yı bu görev için hazırlıyordu.”
   <br/>
   <br/>
   Hapisten cumhurbaşkanlığına
   <br/>
   <br/>
   Tarih 1990’ların başını gösterdiğinde Yugoslavya’da politik karmaşa had safhaya ulaşmıştır. Seçimlerde Aliya’nın partisi SDA (Stranka Demokratciya Aksiya) birinci çıkar ve Aliya İzzetbegoviç uzlaşma ile cumhurbaşkanı seçilir. Fakat 1992 yılında Yugoslavya’dan ayrılmak isteyen devletler arasında çıkan çatışmalar giderek iç savaşa dönüşür. Aliya İzzetbegoviç savaş çıkmasın diye elinden geleni yapmıştır ancak sonuç olumsuzdur. “Bu yüzyılda modern Avrupa’nın ortasında böyle bir savaşa izin vermezler diye düşünmüştüm ama yanılmışım” diyordu. 2 Mayıs 1992’de Aliya İzzetbegoviç’in Sırp ordusu tarafından Lukaviça’da esir alınması ülkede infiale neden olur. Uluslararası baskı ile serbest bırakılır fakat artık dönüşü olmayan bir yola girilmiştir. 26 Haziran 1992’de Boşnak halkı savaşa davet edilir ancak tablo hiç de iç açıcı değildir. Bir yanda Avrupa’nın en güçlü 4. ordusu, öbür yanda silahı bile olmayan Boşnaklar. Aliya, diğer vasıflarının yanında iyi bir başkomutandır da. Savaşın her aşamasında etkin bir rol üstlenir. Sürekli cephede bulunur, askeriyle aç kalır, askeriyle üşür. Bu tavrı asker üzerinde doping etkisi yapmaktadır. Bugün Tuzla Üniversitesinde profesör olarak görev yapan Cemalettin Latiç “Aliya ile cepheleri dolaşıyorduk. Bir asker ‘Savaştan sonra adalet sağlanacak mı?’ diye sordu. O da ‘Adalet için savaşmazsak onu elde edemeyiz’ dedi” şeklinde anlatıyor Aliya’nın bakışını.
   <br/>
   <br/>
   Üstün oldukları durumda bile “haktan ve adaletten” ayrılmamasını tavsiye etmektedir askerlerine. Zaman zaman bu tutumunu eleştirenlere “İslami kültürümüz bize kadın ve çocuklara, silahsızlara eziyet etmemizi yasaklıyor” diye cevap vermiştir. 1995’e gelindiğinde savaş cepheden diplomatik arenaya kaymıştır. Aliya İzzetbegoviç Dayton’dan dönerken beraberindeki heyete şu açıklamayı yapar; “Uzun hayatım boyunca çok iş yaptım. Çukur kazdım, harç taşıdım, avukatlık yaptım ancak bugüne kadarki en zor işim Dayton’daki anlaşma masasına oturmaktı. Muzaffer bir komutan olarak anılmak değil, makul bir anlaşmayla ülkesine dönme niyetinde olan bir liderdim.”
   <br/>
   <br/>
   Dayton’da Amerika adına görüşmeleri yürüten Holbroke, Aliya için “Bizi en çok zorlayan liderdi” diyerek görüşmelerin ne şartlar altında yapıldığının ipuçlarını da veriyordu aslında.
   <br/>
   <br/>
   Mütevazı yaşadı, görkemli uğurlandı
   <br/>
   <br/>
   Aliya 8 yıl süren cumhurbaşkanlığı görevini sağlık sorunları nedeniyle bırakırken hayatını mütevazı evinde sürdürmeye devam ediyordu. Ülkesinin bağımsız görmüştü ve kendi deyimiyle “görevini bitirmişti”. Yeterince uzun yaşadığını düşünüyordu “sevgiliye kavuşmak” istiyordu artık. Halen AKP Sakarya Milletvekili olan Süleyman Gündüz, Aliya ve ailesine bir akrabası kadar yakın bir isimdi ve Aliya ile son görüşmesini bize şöyle aktarıyordu: “Çok yorulduğunu, artık sevgilisine kavuşmak istediğini söylüyordu. Hep Allah’a dua ettiğini, iki kişinin sonunu görmeden ölmek istemediğini belirtiyordu. Birisi Hırvatistan Cumhurbaşkanı Tujman, diğeri de Sırp lider Miloseviç’ti. İkisinin de sonunu gördüm, ülkem bağımsız ve özgür. Artık huzur içinde ölebilirim diyordu.”
   <br/>
   <br/>
   Aliya, 10 Eylül günü evinde düşerek kaburgalarını kırmış ve tüm sevenlerinin yüreğini ağzına getirmişti. Tedavi süresince sevenleri hastane önünde bekleyip şifa bulması için dua etmişlerdi. Ancak Aliya’nın yorgun kalbi dayanamadı ve 19 Ekim günü sevgilisine kavuştu. Geride gözü yaşlı milyonlarca insan bırakarak. Aliya’nın ölümü bu küçük ülkede büyük bir şoka neden olmuştu. Aslında herkes biliyordu ancak kimse kabullenmek istemiyordu Aliya’sız olmayı. Çünkü o bu toplumun varoluş nedenlerinden biriydi. Bosna halkı onu politik bir lider değil şefkatli bir baba olarak görüyordu. Diyanet İşleri Başkan Yardımcısı İsmet Sipahiç, cenaze töreninden bir gün önce bize Aliya için şu tarifi yapıyordu: “O bizim her şeyimizdi. Kalbi tüm insanlık için atıyordu ve bu yüzden onu herkes çok seviyordu.” Aliya’nın vefatı her kesimde derin üzüntüye neden oldu. Ülkede yas ilan edildi ve en önemlisi bütün törenlerin göstermelik olmadığının gösteren emareleriyle doluydu her yer. Çoluk çocuk, kadın erkek binlerce Boşnak onun adına açılan defterleri imzalamak için yağan yağmura rağmen uzun kuyruklar oluşturuyordu. Camilerde, evlerde günlerce Kur’an—ı Kerim okundu, dualar edildi. Cenazesi Bakiye Mescidi’nde yıkandı. Mütevazı bir hayat yaşayan lidere görkemli bir tören yapıldı. Törene katılanlar, sicim gibi yağan yağmura hiç aldırış etmedi. Parlamento’da bulunan naaşının başında dua etmek için sabahın ilk ışıklarıyla sıraya giren Boşnaklar saatlerce ayakta bekledi. Yağmuru gösterdiğimiz bir Boşnak “Aliya için herşeyimiz feda. Islanmışım çok mu? Helal olsun hakkım” diyordu yaşlı gözlerle. 80 ülkeden temsilcilerin yanı sıra dünyanın dört bir yanından gelen Aliya dostları meydanları doldurup hep bir ağızdan “Hakkımızı helal ettik” dedikçe gökyüzü ağlıyor, gökyüzü ağladıkça tekbirler göğü inletiyordu. Bosna’yı çok iyi tanıyan yazar Akif Emre “Aliya’ya yakışır bir gündü” diye tanımlıyor cenaze törenini. Kalabalık, bardaktan boşalırcasına yağan yağmur, kilometrelerce süren kortej ve mahşeri kalabalık... Hiçbir şey Aliya dostlarını son görevlerini yapmaktan alıkoyamıyordu. Cenaze defnedildikten sonra gece karanlığında, sabahın ilk ışıklarında sürdü Aliya’nın kabrine ziyaretler. Cenaze törenine gelen Fransız filozof ve şair Bernard Ankry Levy “O İslam’ın Batılı yüzünü temsil eden örnek, müstesna bir kişiydi” şeklinde açıkladı görüşlerini. Levy savaş süresince de Aliya ile sık sık görüşen ve fikirlerini Fransa kamuoyuna yansıtan bir isimdi Aliya için “Kaybımız çok büyük. Keşke onu anlayabilseydik” şeklinde konuştu cenazede.
   <br/>
   <br/>
   Çevresinde o kadar adil bir şahsiyet olarak temayüz etmişti ki, Hırvatlar ve Sırplar bile kendi liderlerinden daha yakın görüyorlardı onu. Aliya’nın özel danışmanlığını yapan Dr. Süleyman Gündüz onun için “Sadece Bosna’nın değil bağımsızlık savaşı veren tüm toplumların umuduydu. Onun kazanması hakkın ve adaletin kazanmasıydı. Osmanlı coğrafyasında son yüzyılda yetişmiş en önemli simalardan biriydi” diyor. Aliya’nın kurduğu SDA’nın bugünkü lideri ve başbakan Adnan Terziç de “Aliya sizin için neyi ifade ediyordu?” sorumuzu şöyle cevaplıyordu: “O bizim için bir lider değil bir baba idi. O özgür ve bütün bir Bosna hayal ediyordu ve bunun için vakfetmişti hayatını. Bu görevi biz devraldık artık. Ancak kesin olan bizim onun kadar başarılı olamayacağımız”. Kime mikrofon uzatsanız benzeri cevapları almanız, Aliya üzerinde tüm toplumun aynı fikirlere sahip olduğunun deliliydi. Bosna Genelkurmay Başkanı Atıf Dudakoviç, Aliya için “Çok şey söylemeye gerek yok. O bizim için bir komutandan önce bir babaydı. Onu babamız gibi severdik” diyor. Aliya’nın yakın arkadaşlarından olan ve neredeyse yanından hiç ayrılmayan İsmail Kasımagiç “Unutulmaması gereken bir şey var ki Aliya, eski Yugoslavya’nın merkezinde olan ve komünist olmayan tek liderdi. Onun dine karşı saygısı, soyluluğu, ailesinden aldığı terbiye bize örnek olmuştur. Amaçladığı yolda sabır ve azimle ilerlemesi sayesinde bugün özgür ve bağımsız bir Bosna var” şeklinde anlatıyor Aliya İzzetbegoviç’in önemini.
   <br/>
   <br/>
   O, yalnızca kendi ülkesini bağımsızlığa taşıyan bir lider değildi. Yeryüzünde ezilen toplumların kahramanıydı. Avrupa’nın ortasında soykırıma uğrayan, tehcir edilen, tecavüze maruz kalan ve aşağılanan bir toplumdan şuurlu, öfkeli, şahsiyetli ve özgürlük adına can verebilecek bir ulus inşa etti. Tartışmasız herkesin gönlünde taht kurmuştu. Farklı görüşlerden herkesi bir araya getirebilmişti cenazesinde. Ünlü Boşnak müzisyen Dino Merlin bunları özetliyordu Aliya için yazdığı “Aliya Sen Olmasaydın” adlı parçasında. Günlerdir radyoda, televizyonda, kafelerde çalan bu parçanın nakaratı Boşnak halkının hissiyatını yansıtıyordu: “Biz ışığı karanlıklarda arardık sen olmasaydın Aliya.”
   <br/>
   <br/>
   LEYLA AKSAMIJA (KIZI):
   <br/>
   <br/>
   “BENZERSİZ BİR İNSANDI”
   <br/>
   <br/>
   Onun sabrı, bilgisi ve ileriyi görme yeteneği çok az insanda vardır. Boşnaklara özgürlük isteğini ve bağımsızlık aşkını aşılayan kişiydi. Sırplar Hırvatlar tüm özgür dünyanın gözleri önünde bizi yok etmek için katliamlara girişmişlerdi. Çocuklarımızı öldürüp kızlarımıza tecavüz ettiler. Oysa bugünlerde Sırplar, Boşnakların da katliam yaptığını iddia ediyorlar. Aslında kendi komutanlarından da Sırplar gibi olmak gerektiğini söyleyenler oldu ama o her zaman ‘Kur’an’da size karşı savaşanlara karşı savaşın, yaşlı kadınlara, kızlara ve çocuklara dokunmayın eziyet etmeyin buyuruyor. Biz onlar gibi olamayız’ derdi. İslam’ı en iyi şekilde yaşamaya çalışıyordu. Benzersiz bir lider, şefkatli bir babaydı bizim için. Bize karşı sert ve otoriter olmuştur ama asla özgürlüğümüzü kısıtlamamıştır. Hatalarımız karşısında sabırla konuşarak, ikna ederek, eğitici bir rol üstlenmişti. Çocukken bize ceza vermek yerine ikna etme yöntemini denemişti. Problemlerden kaçma yerine her zaman sabırla çözme yolunu denemişti. Şefkatli ama otoriter bir babaydı. O aynı zamanda tüm Bosna halkının babasıydı.
   <br/>
   <br/>
   PROF.DR. CEMALETTİN LATİÇ (ŞAİR, YAZAR, CEZAEVİ ARKADAŞI)
   <br/>
   <br/>
   “HÜCREDE ÖLÜMÜ BEKLİYORKEN BİLE SAKİNDİ”
   <br/>
   <br/>
   Aliya sadece Bosna için değil tüm İslam âlemi için büyük bir zenginlikti. Kaybımız, acımız çok büyük. Aliya ile arkadaşlığımız 1978 yılına dayanıyor. Komünizm döneminde ve üzerimizde çok büyük baskı vardı. Fakat Aliya herşeye rağmen İslami konularda çalışamaya ve fikirlerini yaymaya gayret ediyordu. Beraber köktendincilik suçlaması ile cezaevine koyulduk. Aylarca tek kişilik hücrelerde kalmamıza rağmen o moralimizi yükseltiyordu. Bir ara hayattan umudumuzu bile kesmiştik ama Aliya bilge kişiliği ile bizi aydınlatmaya devam ediyordu, hücreden sonra gönderildiğimiz Foça Hapishanesi’nde. Hapiste daha sonraki bağımsızlık savaşının fikri altyapısı hazırlanmıştı diyebilirim. Çok aç kaldık, çok eziyet çektik ama asla yılmadık. O hem İslami yaşam tarzını hem bilgeliği bünyesinde toplamış örnek bir insandı bizim için.
   <br/>
   <br/>
   Aliya’yı bu kadar sevdiren ise samimiyetiyti. Öncelikle Allah’a karşı çok samimiydi dolayısıyla da bize karşı samimiydi. Çok çalışkan, çok saygılı ve yaptığı her ne ise çok önem verirdi. Kıvrak bir zekaya, analitik düşünebilme yeteneğine sahipti. O harika bir liderdi ama iyi bir politikacı değildi aslında. Kendisi bana bunu hep tekrar ederdi çünkü samimiyetinin istismar edildiğine şahit oluyordu sık sık. Kimsenin kalbini kırmamak için çok çaba sarf ederdi. Halkı mazlum olmasına rağmen hiç bir zaman zalim olmadı. Hatta savaşta üstünlüğü ele geçirdiğimiz zaman bana durmamızı emretmişti. Üstünlük bizdeydi ve Sırplara ağır kayıplar verdirebilirdik. Ama o Müslüman zalim olmaz diyerek engel oldu. ‘Aramızdaki farkı görsünler’ diyordu her zaman. Aliya tek bir millet olabilmemizi, bağımsızlığımızı sağlayan kişidir. Eğer bugün özgür bir Bosna varsa bunu Aliya’ya borçluyuz.
   <br/>
   <br/>
  </font>
 </p>
</div>


## Yorumlar

### Mahmut MUT, 27-Kasım-2003
> Aliya değerli şahsiyet...: 
> Bunca musibetlerden çilelerden sonra dim dik ayakta durabilen bir abide benim için ... Bosna savaşında birkez daha anlaşıldı ki batının özgürlükcü ve insan haklarına saygılı olmadığı...özellikle müslümansanız hıristiyan kulubü avrupa size neler yapiyor gördük.... bu konuda saatlerce konuşup yazabiriz ....bütün islam aleminin başı sağ olsun ...mekanı cenet olsun.... Adem bey sizede çok teşekkür ediyorum böyle kapsamlı bir yazı hazırladığınız için....

### Samir Fetic, 30-Ekim-2003
> Tesekkürler: 
> Selam Adem Bey  Alija üzerine yazdigini okudum  ( sana Sarajevoda dedigim gibi ) ve cok begendim.  Allah senden razi olsun.  Seninle tanistigim icin sana de tesekkürler.  Samir Fetic

### Dilek Akça, 30-Ekim-2003
> Aliya...: 
> Yüzyılın en müstesna ve güzel insanlarından olan Aliya İzzetbegoviç için yaptığınız belgesel çalışması okunmaya değer ve özenli olmuş. Teşekkürler

### Taner KOCYIGIT, 28-Ekim-2003
> O bir tane idi...: 
> Aliya Izzetbegovic...O gercektende bir tane idi...Bosnaklarin O'na karsi duyduklari saygi ve sevgi inanilmaz boyutlarda idi.Bosna ya ilk gittigimiz gunlerden itibaren bizde  "acaba bu adam kim?" sorusunu sormaya baslamistik kendi kendimize.Ilk gorusmemiz 1999 senesinde zamanin Basbakani Bulent Ecevit'in Saraybosna yi ziyareti sirasinda kendilerine tercumanlik yaparken  oldu,nur yuzlu dusunceli bir insandi.O gercekten bir inanc abidesiydi.Inanan insanin onunde engellerin,engelliklerinden utanip yol vermelerinin bir gostergesiydi O.Savas boyunca tam 4 sene yasinin ilerlemis olmasina ragmen dimdik ayakta durdu,Sadece bosnaklar icin degil tum muslumanlar icin cok buyuk bir kayip Aliya'yi obur aleme ugurlamis olmamiz.Ama bu yolculugun O nun icin bir son degil bir baslangic olduguna inaniyor olmamiz bizleri biraz olsun rahatlatiyor.Allah mekanini cennet eylesin..

Kaynak: [www.aksiyon.com.tr](http://www.aksiyon.com.tr:80/detay.php?id=3120&yorum_id=379), [web.archive.org (arşiv bağlantısı)](http://web.archive.org/web/20040120194237/http://www.aksiyon.com.tr:80/detay.php?id=3120&yorum_id=379)
