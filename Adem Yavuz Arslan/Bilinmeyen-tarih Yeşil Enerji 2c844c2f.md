# Yeşil Enerji

*Adem Yavuz Arslan Bilinmeyen-tarih*

<div>
 <p>
  <font>
   Dünyada bir yandan enerji talebinin artıyor, öbür taraftan da fosil enerji kaynaklarının hızla tükeniyor olması enerji konusunda alternatif arayışları hızlandırdı. En büyük arayış ise dizel yakıtlar konusunda. Ayçiçeği, soya gibi bitkilerden elde edilen ve yeşil dizel olarak adlandırılan biyomotorin bu çalışmalardan en umut vereni. Çevreye zarar vermiyor, ucuz; üstelik aracınızın yakıtını evinizde bile hazırlayabiliyorsunuz.
   <br/>
   <br/>
   Artan enerji talebinin yol açtığı çevre felaketleri ve giderek azalan kaynaklar tüm ülkelerin önemli gündem maddelerinden birisi. Özellikle yüksek teknolojiye sahip ülkeler temiz enerji sorununu nasıl çözecekleri konusunda çok ciddi Ar-Ge çalışmaları yapıyorlar. Bu çalışmalardan şu ana kadar en umut verici sonuç dizel yakıtlar konusunda alındı. Artık arabalarda, gemilerde, sanayi yakıtlarında kullandığımız motorini fosil kaynaklardan değil evimizin bahçesinde ya da tarlalarda yetiştirdiğimiz bitkilerden elde edeceğiz. Biyomotorin adı verilen bu yakıt normal dizel araçlarda denendi ve hiç bir teknik değişiklik gerektirmemek kaydıyla pozitif sonuç alındı. Bizde yok ama Avrupa’da giderek yayılıyor.
   <br>
    <br>
     Hem yemekte hem arabada
     <br>
      <br>
       Biyomotorin bitkisel kökenli yağlardan elde edilen bir yakıt türü. İstanbul Teknik Üniversitesi Kimya Mühendisliği Fakültesi öğretim üyesi ve Temiz Enerji Vakfı Üst Kurul üyesi Doç. Dr. Filiz Karaosmanoğlu bilimsel tanımını şöyle yapıyor: “Biyomotorin, bitkisel yağlar ile metanol, etanol gibi alkollerden ‘esterleşme reaksiyonu’ ile elde edilen bir yakıttır”. Türkiye’de henüz yeni olan bu çalışmalar dünyada son on yılda giderek hızlanıyor. Özellikle petrol kaynakları kıt olan Güney Afrika Cumhuriyeti, Avusturya, Almanya, Belçika, Çek Cumhuriyeti gibi ülkelerde biyoyakıtlar konusunda ciddi yatırımlar var. Bu ülkeler üretim metotlarını, parametrelerini ve ester yakıt değerlerini belirleyip normal benzin istasyonlarında biyodizel satışa başladılar bile. Batı Avrupa’da 44 tesiste, Doğu Avrupa’da 29 tesiste, Kuzey Amerika’da da 8 tesiste biyomotorin üretilmekte. Bu konuda İtalya ve Çek Cumhuriyeti liderliği elinde bulunduruyor. Sanayi üretiminin yüzde 40 oranda motorine bağlı olmasından hareket eden Amerika da biyomotorin konusunda detaylı çalışmalar sürdürüyor. Amerikan Biodiesel Development Corporation tarafından yürütülen çalışmaya göre dizel motor kullanan araçlarda kullanılabilecek en ucuz yakıt türü biyodizel. Bu verilerden hareket eden Fransız otomotiv devi PSA da dizel motorlu otomobillerinde biyoyakıt kullanılmasını tavsiye ediyor. Aynı şirket tarafından hazırlanan “çevre- otomobil” raporuna göre biyoyakıt kullanan otomobiller normal dizel araçlara göre çevreyi yüzde 22 daha az kirletiyor.
       <br>
        <br>
         Sınırsız rezerv, sıfır üretim!
         <br/>
         <br/>
         Kullanıldığı araçta herhangi mekanik bir değişiklik gerektirmeyen biyodizel normal motorinden de yüzde yirmi oranında daha ucuz. Üstelik üretim için yatırım maliyetini 1.5 yılda karşılayabiliyor. Dizel araçlar yanında kalorifer ve jeneratör yakıtı olarak kullanılabildiği gibi ‘acil durum yakıtı’ ve ‘askeri stratejik yakıt’ olarak da adlandırılabiliyor. Biyomotorin konusunda ülkemizdeki çalışmalar iki üniversite ve sayıları birkaçı bulan özel şirket tarafından yürütülüyor. Biyomotorin Türkiye’de mevcut olanaklarla uygulanabilecek en önemli alternatif yakıt. Türkiye’deki kara taşımacılığının önemli bölümü ve deniz taşımacılığının tamamı mazot kullanılarak yapılıyor. Petrol ürünleri tüketimi içerisinde en büyük pay yüzde 34 ile motorine ait. Yani motorin hem bütçemizi, hem çevremizi çökertiyor. Dizele alternatif olarak sunulan biyodizel konusunda ise Türkiye doğal bir şansa sahip çünkü biyodizelin en büyük hammaddesi olan kolza, ayçiçeği, soya, aspir gibi yağlı tohum bitkileri Türkiye bitki florasında büyük yer tutuyor. Sadece GAP bölgesinde bir yılda üretilecek bu bitkilerle yılda 1.5 milyon ton biyodizel üretilebilir. Tüm Trakya’da yaygın olan ayçiçeği biyomotorin konusunda büyük bir potansiyel. İstanbul Teknik Üniversitesi öncülüğünde 4 köyde deneme amaçlı üretim çalışmaları devam ediyor. Böylece biyodizel üretiminde kullanılan ürünlerin yaygın olarak yetiştirilmesiyle çiftçilere hem kendi ürettiği ucuz yakıt sağlanacak, hem de satış garantisi olmayan ya da gelir getirmeyen tarım ürünleri yerine satışı garantili, geliri yüksek tarım ürünlerinin yetiştirilmesi ile üretimden gelir artışı sağlanabilecek. Konya Selçuk Üniversitesi Teknik Bilimler Meslek Yüksekokulu öğretim üyesi Prof. Dr. Hüseyin Öğüt başkanlığındaki bir heyet tarafından yürütülen çalışmalarda elde edilen biyomotorin TÜMOSAN traktör fabrikasında denendi, olumlu sonuçlar alındı ve uluslararası dergilerde yer alarak bilim literatürüne girmiş oldu. Mevcut traktörlerde herhangi bir mekanik değişikliğe gitmeden biyomotorin kullanılabiliyor. Biyomotorinin öncelikli devlet projeleri arasında yer alması gerektiğini söyleyen Prof. Dr. Öğüt “Çevre sorunları, motorin maliyeti, yüksek girdiler ve benzeri sorunlar biyomotorini daha da değerli kılıyor. Üstelik biyomotorin konusunda sınırsız bir rezerve sahibiz. Tarım Bakanlığı’nın öncelikli projeler arasına alması ve desteklemesi gerekiyor. Biyomotorin ülkemizin geleceği açısından riske edilmeyecek kadar önemli bir konudur” şeklinde konuşuyor.
         <br/>
         <br/>
         Türkiye’de biyomotorin konusunda en kapsamlı çalışmaları yürüten Doç. Dr. Filiz Karaosmanoğlu ise fosil kaynaklı yakıtların yol açtığı sorunların biyoyakıtlarla çözülebileceğini, ülkemizin bu konuda büyük bir potansiyele sahip olduğunu söylüyor. Biyomotorinin uygulamada başarısını kanıtlamış, ticari konuma ulaşmış en önemli alternatif motor yakıtı olduğuna işaret eden Karaosmanoğlu “Biyomotorin, ivedilikle enerji program ve yatırımları içinde yer almalı. Dünya Bankası hammadde olan bitkisel yağların üretimi konusunda 200 milyon dolarlık finansman desteği de sağladı. Çok kârlı, çevreye duyarlı ve ucuz bir yatırım. Şu anda on civarında firma üretim aşamasına geldi ve çok yakında bu sayı yükselecek. Zengin Avrupa bile bütünüyle bu yakıta yönelmişken biz neden yavaş kalalım. Üstelik biz doğal olarak çok zengin bir rezerve sahibiz” diyor.
         <br/>
         <br/>
         Biyomotorin dünyada giderek daha çok rağbet görmesine rağmen ülkemizde sadece araştırma seviyesinde kaldı. Ticari olarak kârlı, çevreye duyarlı, üstelik araçlarda herhangi mekanik bir değişiklik gerektirmeyen bu yakıt türünün bir devlet politikası olarak ele alınması ve sınırsız rezerve sahip olan ülkemizde uzun vadeli projeler yapılması gerekiyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 440 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1898), [web.archive.org (arşiv bağlantısı)](http://web.archive.org/web/20050301180055/http://www.aksiyon.com.tr:80/yazdir.php?id=1898)
