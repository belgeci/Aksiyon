# Londra'daki küçük Türkiye

*Adem Yavuz Arslan Bilinmeyen-tarih*

<div>
 <p>
  <font>
   LONDRA - İngiltere’deki Türk toplumu Londra’da kümelenmiş durumda. Yaşam tarzlarına bakıldığında bu insanlar Türkiye’nin küçük bir prototipini yansıtıyor. Türkiye ne kadar sağlıklıysa burası da o kadar sağlıklı, Türkiye ne kadar gerginse burası da o kadar gergin.
   <br/>
   <br/>
   Kıta Avrupası’na oranla daha az Türk’ün yaşadığı İngiltere’deki Türklerin durumunu özetlemek için “İngiltere’deki Türkiye” demek aslında daha mantıklı. Zira, yaklaşık 350 bin Türk kökenli vatandaşımızın yaşadığı bu ülke diğer Avrupa ülkelerinden farklı özellikler taşıyor. Öncelikle Türklerin büyük bölümü Londra’da yaşıyor. Diğer şehirlere dağılanlar çoğunlukla akademik çalışma yapan öğrenciler. Londra’daki Türkler ise geldikleri şehirlere ya da taşıdıkları ideolojilere göre oluşturdukları gettolarda yaşamayı tercih ediyor. PKK’nın aktif hale gelmesinden sonra daha da belirginleşen Kürt-Türk ayrımı ve buna bağlı olarak gelişen milliyetçilik nedeniyle Kürtler ağırlıklı olarak Harringey, Hacken, Dalston bölgelerinde yoğunlaşırken, Türkler ise Stoke Newington bölgesinde etkinler. Kıbrıslı Türkler ise aynı dili konuşmalarına rağmen bu iki gruptan ayrı yaşamayı tercih ediyor.
   <br>
    <br>
     Yaklaşık 50 yıldır İngiltere’de olmalarına rağmen entegre olmuş, bulunduğu ülkenin şartlarını yerine getirerek “beyaz yakalı” mertebesine terfi etmiş olanların oranı çok çok az. 350 bin kişilik nüfusun 150 binini oluşturan Kıbrıslı Türkler, Türkiye Türkleri ve Kürtleri’ne kıyasla daha iyi eğitimli. Türkiye’den gelenlerin büyük bir kısmı “mülteci” olduğundan dolayı net bir rakam verilemese de sayılarının yüz bini aştığı biliniyor.
     <br>
      <br>
       İngiliz okulları için yazılım hazırlayan Türk
       <br>
        <br>
         İngiltere’deki Türkler ağırlıklı olarak Catering sektöründe çalışıyor. Londra ve çevresindeki bin 200 süper market, İngiltere genelindeki 11 bine yakın iş yeri onların elinde. Sektörün yıllık cirosu 10 milyon sterlini geçiyor. Süpermarket zincirleri, toptancılık gibi sektörlerde giderek ağırlığı hissediliyor Türk şirketlerinin. Özellikle Kıbrıslı Türklerin açtığı bilişim ve mühendislik şirketleri son derece başarılı işlere imza atıyor. Bunlardan birisi de İngiliz ilköğretim okullarında kullanılan yazılımı yapan işadamı Ali Güryel’e ait Bromcom adlı şirket. Şirket İngiliz Kraliyet ödülünü de aldı.
         <br/>
         <br/>
         İngiltere’de yaşayan Türklerin yerel medyası oldukça renkli. Her ne kadar bedava dağıtılsa ve haftalık çıksa da çok geniş bir kitleye ulaşıyor. Gazeteler bir nevi haberleşme, kitleye ulaşma aracı olarak kullanılıyor. Haftada 2 gün yayımlanan Olay Gazetesi’nin yanında haftalık olarak Avrupa, Güneş, Londra Gazete, Toplum Postası ve İngilizce-Türkçe yayımlanan Gren Lines  Express gazeteleri her hafta 200 bine yakın insana ulaşıyor. Bu gazeteler yanında radikal sol örgütlerin gazeteleri ve İngiltere’de ciddi bir ağırlığı olan, PKK’ya yakınlığı ile bilinen gazeteler de mevcut. Gerçekten de PKK’nın sempatizan toplama, mültecileri örgütleme, mali destek bulma konularında gelişmiş bir yapılanması mevcut. Üstelik PKK’ya yakınlığı ile bilinen derneklerin ve kuruluşların yerel ve ulusal bazda İngiliz kurumlarıyla ilişkileri de çok iyi. Bir bakıma devlet kurumlarının boş bıraktığı alanları hızlı ve etkili bir şekilde doldurmuşlar.
         <br/>
         <br/>
         Yabancılarla evlilikler artıyor
         <br/>
         <br/>
         İlk gelenlerle birlikte neredeyse yarım yüzyıldır İngiltere’de yaşayan ve bugün dördüncü nesli yaşayan Türklerin en büyük sorunu sosyal alanlarda. Almanya ve Fransa gibi ülkelere oranla kuşak çatışmasının daha sert yaşandığı bu ülkede resmen ilan edilmese de Türk gençlerinin yüzde 10’u uyuşturucu kullanıyor. Haringey Bölgesi Emniyet Amiri Stephen Bloomfield’in verdiği resmi istatistikler durumun vahametini ortaya koymaya yetiyor. İngiliz güvenlik birimlerinin resmi olarak açıkladığı rakamlara göre Londra’da halen 2 bin uyuşturucu kullanıcısı Türk bulunuyor. İngiltere genelinde yüzde 5 olan işsizlik oranı, Türk gençleri arasında yüzde 15’lere kadar uzanıyor.
         <br/>
         <br/>
         Yabancılarla yapılan evlilikler Kürtler arasında olmasa da Türkiye Türkleri özellikle de Kıbrıs Türkleri arasında giderek artıyor. Sayıları azımsanmayacak kadar çok olan ve çoğunlukla “ekonomik iltica” olarak adlandırılan yöntemle; yani siyasi söylemleri bahane ederek... Bu ülkeye iltica etmiş insanlarımızın gündeminde ise para kazanmak var. Ortalama bir mülteci ailesi Türkiye’de tahmin edemeyeceği kadar büyük paraları kazanıyor. Fakat bu süreçte gerek İngiltere’de doğan gerekse Türkiye’den daha sonra gelenler çocuklarını kaybediyor. Kuşaklar arası çatışma yüksek, yeni nesilde dilini ve dinini bilme oranı çok düşük.
         <br/>
         <br/>
         İngiltere’deki Türk toplumu üzerine araştırmalar yapan Londra Üniversitesi Öğretim Üyesi Dr. İhsan Yılmaz, konuyla ilgili olarak şu değerlendirmeyi yapıyor: “Londra’da, Türkiye’de aynen orijinalinde olduğu gibi aralarında din, dil farklılığı, ideolojik ve ekonomik farklılık olsa da çok büyük ölçüde barış içinde yaşayan Türk, Kürt; Alevi, Sünni; sağcı, solcu; dindar, laik; sosyete ve fakir bulunmakta. Sosyete, Türk mahallesinde değil İngilizlerin en zengin mahallelerinde oturuyor. İdeolojik görüşleri olanlar, kulüp ve derneklerinde ‘Türkiye nasıl kurtulur’u tartışıyor. Dindarlar cami yapma işiyle meşgulken diğerleri de her hafta Türkiye’den birkaç sanatçı getirebilmenin hesabını yapıyor. Kısacası Türkiye’deki sosyal yaşamın küçük ama sahici bir kopyası da burada yaşamakta. Türkiye ne kadar sağlıklıysa burası da o kadar sağlıklı, Türkiye ne kadar gerginse burası da o kadar gergin oluyor.”
         <br/>
         <br/>
         Buradan bir gün başbakan çıkacak
         <br/>
         <br/>
         Çoğunluğu gıda sektöründe olan, İngiltere genelinde kötü bir imaja sahip Türk işverenler arasında kabuğunu kırmış kişiler de yok değil. Bunlardan en bilineni ‘Sofra Restoranlar zincirinin sahibi Hüseyin Özer. Özer’in hikâyesi aslında diğer Türklerinki gibi. Özel eğitim ve çok para istemeyen kebapçılıkla bu işe girmiş; ama o bulaşıkçılıktan başladığı sektörde hedeflerini büyük tutmuş ve bulaşıklarını yıkadığı yeri satın almış 1981’de. Fakat Türk camiasındaki ‘düşük kalite’ yüzünden şehir merkezinde iş yapmaya karar vermiş. Bugün dünyanın değişik yerlerinde 11 ayrı şubesi var.
         <br/>
         <br/>
         İngilizler’in en tercih ettiği yerlerden olan Sofralar’la bilinen Hüseyin Özer, Türk toplumunun İngiltere’de neden etkili olmadığını, “Her şeyden önce zihniyet sorunu yaşanıyor. Herkes kolay para kazanma telaşında. Oysa burada Türkiye’yi temsil ediyoruz. Dil öğrenmezler, yaptıkları zaman kötü yaparlar. Acaba İngiliz kanunlarını nasıl delip para götürürüm telaşındalar. Vatana hizmet, işi iyi yapmakla, burada ülkeni iyi temsil etmekle olur.” sözleriyle açıklıyor.
         <br/>
         <br/>
         Yakında Türkiye’de bir yemek okulu da açacak olan Hüseyin Özer’in birisi İngilizce iki yemek kitabı var. Açacağı okulda “kendisi gibi ustalar” yetiştirmeyi hedeflediğini söylüyor. İster sağcı olsun ister solcu, fayda gördüğü her organizasyona sponsor olan Hüseyin Özer, “Bir gün buradan bir başkan çıkacak.” diyor. Bu görüşünü de “İngiltere’ye master ya da doktoraya gelmiş her öğrencinin mutlaka kendi restoranlarından birinde çalışmış olmasına” bağlıyor.
         <br/>
         <br/>
         Kaliteli Türk imajı
         <br/>
         <br/>
         Türklerin özellikle gıda alanında büyük işler yaptığı İngiltere’de yine kabuğunu kırmış örneklerden biri de Ramsey markasının sahibi Remzi Gür. İngiltere Türk Ticaret Odası Başkanı Remzi Gür, Türkler’in önceleri tekstil sektörünü ellerinde tuttuğunu; fakat son yıllarda bunun restoran ve hizmet sektörlerine kaydığını söylüyor. Gür’ün verdiği bilgilere göre, tekstilde çalışan 150 civarında Türk işadamı var İngiltere’de. Söz konusu işadamları asgari bazda 300 kişi çalışan fabrikalara sahipler.
         <br/>
         <br/>
         “Kaliteli Türk” imajı oluşturmayı hedefleyen Gür’ün en büyük hedefi ise binlerce kebapçının bulunduğu sektöre bir çekidüzen vermek. Kebap işi için az sermaye, az eğitim gerektiğini, bu sebeple de bütün mültecilerin kebapçı olduğunu; fakat bu işin standartları olması gerektiğini, restoranların şeklinden personele kadar geniş çaplı bir eğitimi organize etmek istediğini söylüyor.
         <br/>
         <br/>
         Görüşleri, ekonomik seviyeleri, dünya görüşleri ne olursa olsun, ülkede bulunan herkesin ortak görüşü “artık dönüşün olmayacağı” yönünde. Sadece para biriktirmek için gelen Türkler bugün üçüncü neslini yaşıyor ve artık mezarlıklar bile bu ülkeden satın alınmaya başladı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1046 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19077), [web.archive.org (arşiv bağlantısı)](http://web.archive.org/web/20050216182523/http://www.aksiyon.com.tr:80/yazdir.php?id=19077)
