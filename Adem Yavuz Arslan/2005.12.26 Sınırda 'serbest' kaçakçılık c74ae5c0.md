# Sınırda ‘serbest’ kaçakçılık

*Adem Yavuz Arslan 2005.12.26*

<div>
 <p>
  <font>
   Gümrükler üzerinden yapılan yolsuzluklarda free shop’lar önemli bir yer tutuyor. Satılmış gösterilen binlerce şişe içki, yüz binlerce paket sigara iç piyasaya sürülüyor. Ülke geneline yayılmış 241 gümrüksüz satış mağazasındaki yasa dışı satışlar 5 yılda 2 milyar avro vergi kaybına yol açtı.
   <br/>
   <br/>
   ‘Edirne’de aslında malumu ilâm operasyonu var. Yıllardır kanayan bir yaraydı free shop’lar. Fakat irade gösterip kimse üzerine gitmedi. Eğer tüm free shop’larda ciddi denetimler yapılsa inanılmaz yolsuzluklar ortaya çıkacaktır.” Televizyonlar Edirne’de başlayan rüşvet operasyonunu anlatırken Ankara’da bulunan bir gümrük başmüfettişi bu şekilde özetliyordu düşüncelerini. Şaşırtıcı olan teşkilatın içinde ve yıllardır bu konuda denetimlere katılan bir devlet görevlisinin operasyonun görünmeyen kısmının daha büyük olduğunu söylemesiydi. Yıllarca bu konuyla ilgili uyarı raporları yazmış, free shop işletmecilerinin hayali faturalarla, hayali yolculara binlerce paket sigarayı satılmış gösterdiğini, PKK’ya yardım ve yataklık ettiği gerekçesiyle hakkında dava açılmış isimlerin onlarca free shop işlettiklerini belgelemiş olmasına rağmen adım atılmaması sebebiyle biraz da bıkmıştı gümrük başmüfettişi; “Bu iş o kadar çığırdan çıkmıştı ki Kapıkule’de otobüsler daha sınıra gelmeden yolcu listeleri adına faturalar kesiliyordu. Karaköy’de, daha limana yanaşmadan gemideki 800 ayrı yolcuya 7 ayrı free shoptan yüzlerce karton sigara satılmış gösterilmiş, fişleri hazırlanmıştı. Üstelik bu yıllardır böyle.” diyordu.
   <br>
    <br>
     Emniyet camiasının yıllardır dikkat çektiği free shop’ları bir anda Türkiye gündemine sokan olay, Emniyet Genel Müdürlüğü Kaçakçılık ve Organize Suçlar Daire Başkanlığı’ndan Edirne Emniyet Müdürlüğü’ne atanan Hanefi Avcı’nın iki aşamada gerçekleştirdiği operasyondu. İki ayaklı operasyonda 19’u polis 63 kişi tutuklandı. Yaklaşık 6 ay önce Edirne Emniyet Müdürü olan Hanefi Avcı’nın ‘son dönemde İstanbul piyasasında yüklü miktarda free shop kaynaklı içki ve sigaranın dolaştığı’ yönündeki bir ihbarı değerlendirmesiyle start alan operasyonlar, üç ay önce teknik takiple başladı. Savcılığın onayıyla 27 elektrik sobasına gizli kamera yerleştirildi ve telefonlar dinlemeye alındı. Görüntülerde rüşvet paylaşımı en ince ayrıntılarına kadar belirlendi. Gümrük memurları ve polislerin, yurtdışından giriş yapanlardan aldıkları rüşvetleri, evrakın arasına koyarak daha sonra bir kasaya yerleştirmeleri ve mesai bitiminde de kasadan çıkararak bir masanın ortasında paylaşmaları da gizli kamera görüntüleriyle belirlendi. Operasyon kapsamında Kapıkule Gümrük Muhafaza Müdürü Mustafa Hanlı tutuklandı. Bu noktada söz konusu gümrük kapısında yaşanan sorunların yeni olmadığı da dikkat çekti. Çünkü Hanlı’nın kendisi gibi gümrük muhafaza müdürü olan ağabeyi Mehmet Hanlı da 21 yıl önce yine Kapıkule’de yapılan bir operasyonda tutuklanmıştı. Olay üzerine dönemin Maliye Bakanı Vural Arıkan azledilmiş, İçişleri Bakanı Ali Tanrıyar istifa etmek zorunda kalmıştı.
     <br>
      <br>
       Edirne Başsavcılığı’nın yürüttüğü soruşturma kapsamında 5 Aralık’ta düzenlenen ilk operasyona “Avcı-1” adı verildi. “Monet”, “Vivarini”, “Global” ve “Flama” adlı gümrüksüz satış mağazaları ile İstanbul’daki merkezlerine eşzamanlı baskınlar gerçekleştirildi. 44 kişi gözaltına alınırken, “Global” ile “Flama” adlı şirketlerin yöneticisi Kemal ve Murat Can kaçtı. Gürbulak’taki sınır kapısında gümrüksüz satış mağazası işleten Kemal Can’ın yönetiminde olduğu savunulan kaçakçılık organizasyonunun, Bulgaristan’dan günübirlik giriş-çıkış yapanların adlarına satış yapılmış gibi gösterilen üçer karton sigara ve dörder şişe içkiyi gümrüksüz olarak yurda soktukları belirtildi. Ayrıca otobüsle gelen yolcuların kimlik bilgilerini kullandıkları tespit edildi. Günübirlik giriş-çıkışlarda vize olmaması ve çıkış harcı ödenmemesi nedeniyle Türkiye’ye giriş çıkış yapan Bulgarlarla anlaşan çetenin, bu kişiler adına free shop’larda satılmış görünen içki ve sigarayı İstanbul başta olmak üzere tatil yörelerine sevk ettikleri belirlendi.
       <br>
        <br>
         Mazot kaçakçılığı da yapılıyor
         <br/>
         <br/>
         Çetenin Bulgaristan ayağını oluşturan kişilerin sınır ticareti kapsamında her gün Türkiye’ye geldiği ve beraberinde yasal limit dahilindeki sigara ve içkileri Edirne’ye getirip çetenin elemanlarına teslim ettiği ve taşıdıkları her koli başına 5 avro komisyon aldıkları belirlendi. Yapılan denetimlerde yüzlerce yolcu adına aynı dakikada kesilmiş faturalar tespit edildi. Kaçakçıların tek kazanç kapısının kaçırdıkları sigara ve içki olmadığını belirten emniyet kaynaklarına göre, bu kişiler aynı zamanda mazot kaçakçılığı da yapıyor: “Sınırda gümrüksüz mazot satışı var. Litrede 1 milyondan fazla fark ediyor. Genellikle 60 litre ve üzeri depolara sahip araçlara mazot dolduruyorlar. Edirne içindeki anlaşmalı benzincilerde bunları boşaltıyorlar. Ters pompa olarak adlandırılan bir sistem var. Bu sistemde depoya sokulan pompa akaryakıt vermek yerine alıyor. Bakıyorsunuz araç LPG’li ama deposu mazotla dolu. Günde ortalama 200’ü otobüs 1800 araç giriyor. Böylece hem free shoptan kanunsuz mal çekiliyor hem de mazot kaçakçılığı yapılıyor.”
         <br/>
         <br/>
         Sadece Kapıkule sınır kapısından her yıl ortalama 5 milyon kişinin girdiği göz önüne alındığında çetenin kazandığı paranın tahmin edilebileceğini belirten emniyet kaynakları, “Günlük 5-12 bin arasında giriş çıkış var. Yani Türkiye’ye geldiği söylenen 22,7 milyon turistin en az 6 milyonu gerçek değil. Çünkü onlar sınır ticareti için geliyor. Free shop işletmecileri, giren kişi alsın almasın herkes adına sahte fişler düzenleyip depolardaki malı satılmış gösteriyor.” diyor. Konunun uzmanlarına göre, söz konusu mağazaları işleten kişiler, aynı zamanda resmi evraklarda işletmenin zarar ettiğini göstererek devlete ödeyeceği yasal vergiden bile kaçıyor.
         <br/>
         <br/>
         Free shop’lar neden cazip?
         <br/>
         <br/>
         Türkiye’de içki, sigara ve parfüm satışında yüksek vergi uygulanıyor. KDV de dikkate alındığında alkollü içeceklerdeki vergi yükü yüzde 343’ü, sigarada yüzde 180’i, çayda yüzde 171’i buluyor. Fakat, free shop’lar bu vergi yükünden muaf olduğu için piyasada satılan ürünlerle free shop’lardakiler arasında ciddi fiyat farkı doğuyor. 2002-26 sayılı Bakanlar Kurulu kararıyla, “yolcu beraberi hediyelik eşya ve zati eşya” adı altında bir muafiyet verildi. Yani yolcu beraberinde kişisel kullanımı ya da hediye amaçlı 3 karton (600 adet) sigara, 100cc’lik 2 şişe veya 70 cc’lik 4 adet alkollü içki, 210 adet puro, 2 kilo çikolata ve 120 ml’lik parfüm alabiliyor. Gümrük idaresi tarafından tanınan bu hak birçok kesimin iştahını kabarttığı için free shop işletmesi açmak hedef hâline geldi.
         <br/>
         <br/>
         Bu free shop’ları işleten şirketler değişik zamanlarda yolcuya satılması gereken ürünleri piyasaya verdi. Mesela Türkiye’de puro ithalatı yok; fakat puro her yerde bulunabiliyor. Ya da dünyanın en pahalı şarabı olarak gösterilen Petrus’ların ithalatı yapılmıyor; ama sosyete mekanlarında Petrus şarabı servis ediliyor. Hatta Uzanlar’ın el konulan eşyaları arasında çok sayıda Petrus şarabı çıktı. 2004’e kadar tekila ithalatı yoktu. Fakat isteyen her yerden tekila bulabiliyordu. Viski ithalatında sıkıntı vardı; ancak tüm tatil bölgeleri dünyanın pahalı viskilerini barındırıyordu. Bu durum resmî raporlarla da delillendirildi. Free shop’lardan piyasaya sürülen içkilerle ilgili denetimler yapan gümrük müfettişleri ilginç verilere ulaştı. Gümrük kayıtlarına göre 2003 yılı boyunca free shop’lardan ülkeye giren alkollü içki miktarı ithal edilenin tam 3 katı. Gümrük müfettişlerinin çeşitli tarihlerde hazırladığı raporlara yansıyan olaylardan bazıları ise şöyle:
         <br/>
         <br/>
         14 Aralık 1995. Karaköy’deki bir satış mağazasından aynı akşam 15 bin şişe viski satışı yapılmış. Yine başka bir gemideki 700 ayrı yolcuya 4’er şişe viski satışı yapılmış gibi fatura kesilmiş. Günde ortalama 200 otobüsün giriş yaptığı Kapıkule’de bir otobüste yapılan denetimde 35 yolcunun da her free shoptan ayrı ayrı 3’er karton sigara ve 4’er şişe viski aldığı yani her yolcunun ortalama 60 karton sigara ve 120 şişe içki aldığı ve bunları bagajlarda yurda soktuğu tespit edilmiş. Bir başka raporda ise 21 Aralık 2003’te 34 adet yolcuya dörder şişe viski, üçer karton sigara ve 5’er paket puro satışı kağıt üzerinde yapılmış. Yine aynı gün bir başka otobüste 80 ayrı yolcu adına ayrı ayrı faturalar tanzim edilmiş. Öyle ki pasaport kayıtlarına göre yolcular arasında bulunan 3 aylık bir bebek 3 karton sigara ve 4 şişe viski almış.
         <br/>
         <br/>
         Raporlara göre bu içkiler ticari amaçla ülkeye sokuluyor ve benzer örnekleri bütün sınır kapılarında bulmak mümkün. Sınır kapılarında çalışan gümrük memurları ise çaresiz kaldıklarını iddia ediyor. Kapıkule’deki bir gümrük memuru, verdiği ifadesinde, “Ben bir memurum. Adamlar tehdit ediyor. Göz yummazsam aileme, bana zarar vereceklerini söylüyorlar.” diyor.
         <br/>
         <br/>
         Devlet 5 yılda 2 milyar avro kaybetti
         <br/>
         <br/>
         Gümrük başmüfettişleri tarafından aynı anda tüm ülke genelinde yapılan free shop denetimleri sonucunda hazırlanan 15 Temmuz 2004 tarihli rapora göre devlet gümrüksüz satış mağazalarından son 5 yılda 2 milyar avro kaybetti. Raporu hazırlayan fakat yasa gereği kimliğini beyan edemeyen gümrük başmüfettişi, bu rakamın nasıl oluştuğunu şöyle açıklıyor: “Bir yıl boyunca 200 milyon avroluk içki, 140 milyon avroluk da sigara satışı yapılmış. Alkollü içkiler ve tütün mamullerindeki vergileri bu satış rakamları üzerine eklediğinizde 400 milyon avroluk bir vergi muafiyeti söz konusu. Satışlardaki paralellik göz önüne alındığında son 5 yılda 2 milyar avroluk vergi kaybı gözüküyor.”
         <br/>
         <br/>
         Avrupa ve Amerika’da, ülkeye girişte 1999’dan bu yana free shop olmadığını hatırlatan gümrük müfettişine göre, gümrüksüz satış mağazalarının sadece ülke çıkışında olması lazım. Bu durum Avrupa ile müzakerelerde gündem maddesi olarak önümüze gelecek. Konunun resmî muhatabı Gümrük Müsteşarı Cihat Ancın ise free shop’ların tamamen kapatılmasının mümkün olmadığını, yakın zamanda limitin düşürülemeyeceğini söylüyor. Gümrüklerin yap-işlet-devret modeliyle yapıldığını ve free shop gelirlerinin yüklenici firmaların en önemli gelir kalemi olduğunu belirterek, “Yasal olarak kapatamayız. Yolsuzlukların ya da istismarın önüne geçmek için teknolojik yatırım yaparak sorunu çözmeyi deneyeceğiz.” diyor.
         <br/>
         <br/>
         Gümrük Müsteşarlığının 1 Nisan 2006 tarihine kadar tüm sınır kapılarında uygulamaya sokmak istediği otomasyon sistemi aslında halen Atatürk ve Antalya havalimanlarında uygulanıyor. Bütün gümrüksüz satış mağazalarının bilgisayar ağıyla birbirine bağlandığı sistemde bilgisayar elektronik olarak pasaportu okuyor. Eğer limitini aşmışsa ya da yolcu değilse satış yapmıyor.
         <br/>
         <br/>
         Sistemi yaklaşık 9 aydır uyguladıklarını söyleyen TAV yetkilileri, “Bu sistemde depodaki ve raflardaki mal miktarı ile hangi pasaport sahibinin ne kadar malı nereden aldığı online olarak gözüküyor. Yolcu yasal limitler dışında bir şey alamaz. Kasiyer satmak istese de sistem kabul etmez.” diyor. Atatürk Havalimanı’ndaki bu sistemin tek eksiği pasaport sahibinin yaşını henüz otomatik olarak okumuyor. TAV yetkilileri 15 Ocak’tan itibaren ek yazılımlarla yaş sorununu da çözeceklerini söylüyor.
         <br/>
         <br/>
         Edirne’de başlatılan operasyon ilginç bağlantıları da ortaya çıkardı. Avcı operasyonu kapsamında aranan Global Free Shop işletmesinin sahibi Kemal Can’ın “PKK’ya yardım ve yataklık ettiği” iddiasıyla Ağrı Doğubayazıt’ta bir süre tutuklu kaldığı; aynı zamanda işlettiği free shop’lardan hayali yolcular adına satışlar yaptığı belirlendi. Gümrük kontrolörlerinin 9 Mayıs 2005 tarihli inceleme raporuna göre Can’ın yönettiği “Global”, “Süper” ve “Flama” adlı free shop’lardan yasa dışı işlem yaptığı belirlendi. Can ailesinin aynı zamanda Gürbulak Sınır kapısındaki free shop ihalesini de başka kişilere aldırdığı fakat görünmeyen sahibi olduğu belirlendi. Gümrük kapılarında 13 free shop işleten Global Gümrüksüz Mağazacılık’ın, hayali yolcular adına 1819 fiş kestiği, free shop’larda satılmış gösterdiği içkileri yurtiçinde sattığı da belirlendi. Siyasi iradeyle çözülür
         <br/>
         <br/>
         Söz konusu şirketin aynı zamanda kendi işyerleri arasında transfer edeceğini söylediği kamyonlar dolusu sigarayı da piyasaya dağıttığı belirlendi. Kapıkule’deki gümrüksüz mağazasından aldığı içkileri Adnan Menderes Havaalanı’na götürme bahanesiyle yurtiçine sokacağı ihbarı alan İstanbul Mali Şube ekipleri, 26 Nisan 2003’te operasyon başlattı. Şirkete ait kamyon takip edildi. İzmir’e gitmesi gereken kamyon, içki ve tütünleri Haramidere’de bir depoya boşalttı. Polis bu mallara el koydu. Bir yandan da kaçakçık takibi başladı. İddialara göre hakkında aranıyor kararı varken free shop ihalesine giren Kemal Can’a bazı Ağrı milletvekilleri yardım etti. Free shop yolsuzluklarının güneydoğu ve doğuda giderek sektör hâline geldiğini belirten bir güvenlik yetkilisi, “Devlet bölge halkı teröre bulaşmasın diye göz yumuyor. Fakat sadece Habur’dan günde 900 araç giriyor. Buradan giren sigara ve içkiler Ankara’ya, İstanbul’a dağıtılıyor. Gürpınar ve Gürbulak yasal yollardan ülkeye sigara sokulan yerler hâline geldi. Türkiye’de üretilen şekerden daha fazlası sınırdan giriyor. Bütün Doğu ve Güneydoğu sınır kapıları böyle.” diyor.
         <br/>
         <br/>
         Eski gümrükler başmüfettişi Necati Can’a göre ise sorun çözülemeyecek kadar komplike değil. “Tek eksik siyasi iradedir.” diyen Can’a göre gümrüklerde rüşvetin önlenmesi için etkili bir idare yeterli.
         <br/>
         <br/>
         1 NİSAN’A KADAR OTOMASYONA GEÇMEYENİ KAPATACAĞIZ
         <br/>
         <br/>
         Edirne’deki hadise emniyetle birlikte, bilgimiz dahilinde takip ediliyordu. Biz personelimizi koruyalım diye bir tutumun içine girmedik. Yanlış yapan varsa bunun cezasını çeksin. Bazı insanî zaaflar her zaman ortaya çıkabilir. Keşke benim teşkilatımda böyle şeyler olmaz diyebilsem. Ama oluyor. İçimizde çürük elmalar var ve biz bunları ayıklamak istiyoruz. Zaten 2005’te 52 kişiyi meslekten ihraç ettik. Fakat bu kadar geniş çapta bir şebeke varsa Kapıkule’de bir yönetim zaafı var demektir. Gümrüklerde birtakım teknik eksiklikler var. Bu kaçakçılara cesaret veren bir durum. Free shop’lardan yasa dışı satışların önüne geçmek için sıkı tedbirleri yürürlüğe koyacağız. 20 Aralık’ta tüm free shop temsilcileriyle toplantı yaptık. Otomasyon altyapılarını kurmazlarsa 1 Nisan 2006 itibariyle lisanslarını iptal edeceğiz. Bu sistem tamamen önleyemez ama sanal satışların önüne geçecektir. Zaten bizi zora sokan da hayali yolcuların üzerine satılmış gözüken içki ve sigaralar.
         <br/>
         <br/>
         Günübirlik çıkışlarda ciddi sıkıntı var. Binlerce mükerrer giriş çıkış oluyor. Bunlar sınır ticareti adı altında free shop ürünlerini çete halinde piyasaya sürüyor. Yapmayı düşündüğümüz düzenleme bir kişinin 48 saatten önce mal alışına engel olmak. Biz gümrük teşkilatı olarak teknolojik sorunları aşarak insan faktörünü devre dışı bırakmak istiyoruz. Bu amaçla AB’den sağladığı fonla 4 adet yeni X-ray cihazı alıyoruz. Dünyada konteyner taşımacılığına doğru bir kayış var. Önümüzdeki dönemde limanlara ağırlık vereceğiz. Yıl sonu itibariyle ihracat ithalat işlemlerini tamamen elektronik ortamda yapacağız. Mümkün olduğu kadar gümrükçüyle şirket çalışanlarının temasını kesmeye çalışıyoruz. Türkiye’de bu olayların en önemli sebebi ekonomideki bu kayıt dışılıktır. Almanya’da gümrükler bizden daha sağlam değildir ama Almanya’ya mal soksanız da kayıt dışı satamazsınız. Bizde gümrükten geçtiği anda kralsınız. Gümrük ancak bir noktadır. Bizde bütün yük gümrüğe veriliyor. Bu kadar kaçak sigara nerede, nasıl satılıyor? Bunların satıldığı yerlerden kaç tanesinin ruhsatı iptal edilmiş? Kaçak mazot nerede satılıyor? Benzincide... Peki kapatılan benzin istasyonu var mı? Kaçak cep telefonu sattığı için kapatılan iş yeri var mı? Gümrük bu yükü taşıyamaz. Herkes bize yükleniyor... Dünyada hiçbir gümrük bu kadar işin altından kalkamaz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3025 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23081), [web.archive.org (arşiv bağlantısı)](http://web.archive.org/web/20060524154043/http://www.aksiyon.com.tr:80/yazdir.php?id=23081)
