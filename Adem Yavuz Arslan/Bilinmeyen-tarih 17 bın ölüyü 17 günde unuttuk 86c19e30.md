# 17 bın ölüyü 17 günde unuttuk

*Adem Yavuz Arslan Bilinmeyen-tarih*

<div>
 <p>
  <font>
   Siz Aksiyon’un yeni sayısını elinize aldığınız zaman son bir kaç gündür yazılı ve görsel basında yer alan deprem haberleri fırtınası dinmiş olacak.
   <br/>
   <br/>
   Meydana gelen hasarlardan, geçici—kalıcı konutlardan, prefabriklerden, depremden sağ çıkmış insan manzaralarına kadar onlarca değişik deprem haberleri yayınlanmış olacak. Ama 17 Ağustos’u takip eden gün unutulacak. Tıpkı yaklaşık 17 bin insanımızın öldüğü 17 Ağustos depreminde olduğu gibi. ‘17 günde unutulan 17 Ağustos depremi’ diyoruz çünkü bu bilimsel bir çalışmadan elde edilen sonuç. Çalışma sonucunun kendilerini de şok ettiğini söyleyen deprem uzmanlarından İstanbul Üniversitesi Jeofizik Mühendisliği öğretim üyesi Yrd. Doç. Dr. Oğuz Gündoğdu’ya göre deprem büyük bir risk ama bu gerçek çok çabuk unutuldu. Oysa deprem riski hemen yanıbaşımızda ve her an gelebilir. Üstelik beklendiği gibi sadece İstanbul’da ya da Marmara Denizi’nde değil. Özellikle Doğu Anadolu ve Erzincan’dan Maraş’a kadar uzanan bölge en az Marmara Denizi kadar risk altında. Fakat çok açık olan bu gerçek hakkında konunun uzmanları fikir birliği içerisinde olamıyorlar. Her üniversitenin, her resmi kurumun, her belediyenin ayrı bir birimde, ayrı uzman kadrosuyla yaptığı çalışmalar var. Üstelik hiç bir kurum büyük paralar harcayarak elde ettiği verileri başkalarının hizmetine açmıyor. Sorun o kadar ciddi boyutlarda ki Japon bilimadamları bile depremin üçüncü yılı münasebetiyle hazırladıkları raporda bu noktaya işaret ediyorlar; “Ciddi anlamda koordine sorununuz var. Bu koordinesizlik ve görüş ayrılıkları muhtemel bir depremde büyük can kayıplarına yol açar”.
   <br>
    <br>
     Sayıştay raporu: Koordine yok
     <br>
      <br>
       17 Ağustos depreminden sonra Japonya’nın Kobe kentinden Türkiye’ye gelen ilk arama—kurtarma ekibi, depremden sonra İzmit, Adapazarı, Gölcük, Değirmendere ve Derince’de aylarca çalışmalara katılmıştı. Türkiye’nin bugüne kadar yaptığı çalışmaları da Büyükşehir Belediyesi ile koordineli olarak takip eden ekibin hazırladığı rapora göre Türkiye’nin deprem konusundaki en büyük handikapı koordinesizlik. Uzman bilim adamlarından oluşan Uluslararası Japon İşbirliği Ajansı(JICA)’nın üyesi altı kişilik ekip tarafından hazırlanan rapora göre muhtemel bir depremde koordinasyonsuzluk yine büyük can kaybı ve kaosa sebep olacak. Japon bilim adamlarının bu uyarısına içeriden, Sayıştay tarafından hazırlanan bir rapor da destek veriyor. Sayıştay tarafından hazırlanan 41 sayfalık “İstanbul Depreme Nasıl Hazırlanıyor?” başlıklı rapora göre saptanan en önemli sorun ‘koordinesizlik’. Raporda, kaynakların ve insan gücünün etkin kullanılamadığı, zemin etüdlerinin bile tamamlanamadığı, yapıların güçlendirilmesiyle ilgili herhangi bir çalışmaya başlanmadığı açıkça belirtiliyor. Sayıştay raporunda tespit ve eleştiriler ana hatlarıyla şöyle sıralanıyor: İstanbul’da afet yönetimi konusunda çalışma yapan kuruluşlar arasında işbirliği yok, deprem sonrası çıkacak yangınlar konusunda somut adım atılamadı, kaçak ve plansız yapılaşmayı önleyecek yasal düzenleme yok, kamu binalarının onarım çalışmaları tamamlanmadı, zemin etüdleri bitirilmemiş, yerleşime uygun olmayan alanlar bilinmiyor, kaçak yapıların engellenmesine yönelik mevzuat uygulanamıyor, kaynak tashihleri sonuç odaklı ve önceliklere dayalı yapılamamakta, İstanbul’da mevcut yapı stoğunun yarısından fazlası ruhsatsız, yapı denetimleri yeterli değil, İstanbul genelinde depreme hazırlık amacına yönelik olarak güçlendirilmesi gereken yapıların tespitine ilişkin herhangi bir çalışma yok. Sayıştay raporunun ortaya koyduğu gerçekleri çeşitli meslek odalarının ‘Depremin 3. yılı’ başlıklı raporları da destekliyor. Şehir Planlamacıları Odası’nın raporunda ise koordinesizlik tüm çıplaklığı ile ortaya çıkıyor; “Valilik, Büyükşehir ve ilçe belediyelerinin hazırladığı afet planlarının birbiri ile entegre olmadığı düşünülürse, afet sırasında nasıl bir karmaşa yaşanacağı tahmin edilebilir.” Ulusal Deprem Konseyi Başkanı Tuğrul Tankut tarafından kamuoyuna açıklanan “Deprem Zararlarını Azaltma Ulusal Stratejisi” başlıklı 100 sayfalık raporda da ısrarla altı çizilen nokta deprem konusunda çalışmalar yapan birimler arasında herhangi bir koordinenin olmaması. Afet öncesi afete hazırlık çalışmalarının koordinasyonunu ve kurumlar arası işbirliğini sağlamak amacıyla Valilik bünyesinde oluşturulan Afet Yönetim Merkezi’nin çalışmaları, yazışmalar, ve haftalık olağan toplantıların ötesine geçmiyor. Haftalık toplantılarda, yapılacaklar konuşuluyor, ancak merkezin tüm çabalarına rağmen koordinasyon ve işbirliği sağlama görevi etkin bir şekilde yerine getirilememekte, bilgi akışında süreklilik sağlanamamakta. Üstelik Afet Bilgi Sisteminin güncelleştirilen bilgileri ile Acil Ulaşım Eylem Planının bilgileri arasında uyumsuzluk var. Halkın bilinçlendirilmesine yönelik çalışmalar değişik kurum ve kuruluşlarca yürütülmekte. Bu konuda Afet Yönetim Merkezi, İstanbul Teknik Üniversitesi, Türkiye Deprem Vakfı, Boğaziçi Üniversitesi Kandilli Rasathanesi ve Deprem Araştırma Enstitüsü ve birtakım gönüllü kuruluşlar birbirinden bağımsız faaliyetler yürütüyorlar. Ancak söz konusu eğitim çalışmaları belli bir plan ve koordinasyon çerçevesinde yapılmamakta, bu da eğitimde standardın sağlanması konusunda zafiyete neden olmakta, kaynak ve zaman israfına yol açmakta. Depremin üzerinden bu kadar zaman geçmesine rağmen bu konuda adım atılmaması konusunda önümüzdeki günlerde politikaya atılmaya hazırlanan Boğaziçi Üniversitesi Kandilli Deprem Araştırma Merkezi Müdürü Ahmet Mete Işıkara şunları söylüyor; “Yapılacak olanlar belli, yapılması gerekenler ortada. Üstelik para ve imkan var. Ama organize olamamak yüzünden adım atılamıyor.”
       <br>
        <br>
         İstanbul S.O.S veriyor, taraflar çekişmede
         <br/>
         <br/>
         Deprem uzmanlarının senaryoları farklı da olsa sonuçta tüm tarafların üzerinde ittifakla durduğu bir olay İstanbul depremi. Önümüzdeki 30 yıl içerisinde olmasına kesin gözüyle bakılan depremle ilgili yapılacak olanlar bir tarafa üzerinden üç yıl geçmesine rağmen deprem bölgesinde hâlâ prefabriklerde yaşayan depremzedeler var. Kocaeli, Sakarya, Bolu, Yalova ve Düzce’de 16 bin kişinin öldüğü, 23 bin 781 kişinin yaralandığı depremden sonra yapımına başlanan kalıcı konutlar halen bitirilebilmiş değil.
         <br/>
         <br/>
         Deprem riski altında yaşayan İstanbul’da ise yapılan tüm iyi niyetli girişimlere rağmen yapılması gereken çok şey var. Boğaziçi Üniversitesi Kandilli Rasathanesi Deprem Araştırma Enstitüsü Raporu’nda olası 7.5 büyüklüğündeki bir depremde çok katlı, orta katlı binalarda tekrar kullanılamayacak derecede hasarların olacağı dile getiriliyor. Rapora göre İstanbul’daki büyük viyadükler çökecek, E—5 ve TEM otoyolu ulaşıma kapanacak, doğal gaz borularında yaklaşık 500 civarında ciddi yangın meydana gelecek. Ambarlı Termik Santrali devre dışı kalacak,  uzun süre şehre elektrik verilemeyecek. Yine aynı merkez tarafından yapılan araştırmaya göre tüm devlet ve üniversite hastaneleri orta şiddette bir depremde kullanılamaz hale gelecek. Ayrıca Türkiye Deprem Vakfı tarafından yapılan çalışmalarda elde edilen verilere göre İstanbul genelinde 850 bin bina var fakat sadece 8 bin bina için ‘deprem dayanıklılık testi’ yapılabildi. Bütün rakamlar ve raporlar aynı yönde sonuç çıkarıyor. Acaba devletin deprem çalışmaları konusundaki en yetkili mercii bu konuda ne diyor? İstanbul Valiliği Afet Yönetim Merkezi’nden sorumlu Vali Yardımcısı Ali Cafer Akyüz, 17 Ağustos’tan bugüne kadar 100 trilyon liranın üzerinde para harcandığını ancak ‘İstanbul depreme hazır mı?” sorusuna ise “kısmen hazır sayılırız’ cevabının verilebileceğini söylüyor. İstanbul depremi konusunda ise derli toplu çalışmaları Büyükşehir Belediyesi’nin yaptığını söylemek mümkün. Belediye Başkanı Ali Müfit Gürtuna “Biz kendimizi hazır hissediyoruz ama İstanbul bir depreme hazır değil” şeklinde konuşuyor.
         <br/>
         <br/>
         Depremle ilgili çok şey söylemek mümkün. Ama olayın en can alıcı noktası, tüm veriler aynı noktaya çıkarken neden koordine olamıyoruz ya da neden bilim adamları fikir birliğine varamıyorlar sorusu. Bu konuyu sorup mikrofon yönelttiğiniz her kaynak kendisinin haklı olduğunda ısrarlı. Hemen yanıbaşımızda olan Marmara Denizi’nin zeminini araştırmak için alınması gündeme gelen gemi konusunda muhalefet hâlâ sürüyor. İTÜ Fransa’dan gemi kiralamak istiyor ki maliyeti 8 milyon dolar, İstanbul Üniversitesi maliyeti 12 milyon dolar olan Belçika yapımı bir gemi alınmasında ısrarlı. Üniversiteler arasındaki bu tartışmaya MTA da taraf olarak katılıyor. Gemi konusundaki tartışma diğer deprem konularında da yaşanıyor. Deprem için erken uyarı sistemlerinden, kurulacak istasyonlara kadar her alanda trilyonlarca liralık harcama gerekiyor. Deprem uzmanları ise bu noktada ayrışıyorlar. İstanbul Büyükşehir Belediyesi iki yıldır Japonlarla çalışıyor. İstanbul Teknik Üniversitesi’nin eskiden bu yana Fransızlarla arası çok iyi oldu ve beraber çalışmalar yapıldı. İstanbul Üniversitesi Belçika ve Kanada ile çalışmakta ısrar ediyor. Neden bir fikir birliği sağlanamadığı konusunda ise her uzman kendini savunan cevaplar veriyor. Bu konuda özeleştiri yapmayan da yok değil. İstanbul Üniversitesi Jeofizik Mühendisliği öğretim üyelerinden Oğuz Gündoğdu “Aslına bakarsanız deprem uzmanları depremi reyting aracı olarak kullanıyor. Herkes kendinin en iyi olduğunu savunuyor. Tamam İTÜ deprem aletleri konusunda, İÜ deprem tarihi konusunda, Japonlar başka bir konuda uzman. Bolu’da 5 farklı ekip ayrı ayrı araştırma yaptı. Kimse bilgilerini bir başka ekiple paylaşmıyor. Ama ortadaki deprem rantı çok büyük. Mesela bir deprem testini bir üniversite 8 bin dolara yapıyor. Bu rakamları bir de makro projelere uygulayın, ortaya çıkan rakamları siz düşünün. Hal böyle olunca bir araya gelinemiyor. Bu noktada devlet otoritesini kullanıp hepsini bir araya getirecek özerk bir yapı oluşturmalı. Yoksa bu noktada çözüm üretmek mümkün değil.”
         <br/>
         <br/>
         Depremden çikani yangin beklıyor
         <br/>
         <br/>
         Olmasına kesin gözüyle bakılan İstanbul depremi ile ilgili çok sayıda senaryo var. Senaryoların hepsinde bir kaç satırla geçen ama mutlaka yer alan bir nokta var: Yangınlar. Biz senoryoyu biraz daha genişlettik. İşte çarpıcı gerçekler. Eğer deprem enkazında ölmezsek sevinmeyelim çünkü yanma ihtimalimiz de çok yüksek. Yangın meselesi Büyükşehir Belediyesi İtfaiye Daire Başkanlığı tarafından ele alınıyor. Belediye risk derecesine göre 4 ana bölüme ayırmış İstanbul’u. Ayrıca İstanbul’da itfaiyenin giremediği ve ahşap binaların çoğunlukta olduğu 1300 adet dar ve merdivenli sokak var. Bu sokaklar tespit edildi ancak nasıl girileceği, yangına nasıl müdahale edileceği konusunda hiç bir fikir yok. İstanbul İtfaiyesi’nin tespitlerine göre yangın riski taşıyan 6 bin 368 tesis var. Bunlardan 4 bin 844’ü ruhsatsız. 266 adet akaryakıt ve LPG otogaz istasyonunun da yarısı ruhsatsız. Dar sokaklar olduğu gibi buralara nasıl müdahale edileceğine yönelik bir plan yok. Üstelik E–5 ve TEM’in kullanılamayacağı kesin gibi. Yine İstanbul İtfaiyesi kendisine bağlı olan 37 yangın istasyonunun yetersiz olduğunu, yeni 100 istasyona daha ihtiyaç olduğunu ısrarla vurguluyor. İstanbul depreminde karşımıza çıkacak önemli konulardan birisi doğalgaz yangınları. İstanbul’da deprem vanası takılması gereken 170–180 bin bina var. Eğer bir sarsıntı anında basıncı düşürülemezse doğalgaz borularından kaynaklanması beklenen 500 büyük yangın hesaplanıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11797), [web.archive.org (arşiv bağlantısı)](http://web.archive.org/web/20050227214053/http://www.aksiyon.com.tr:80/yazdir.php?id=11797)
