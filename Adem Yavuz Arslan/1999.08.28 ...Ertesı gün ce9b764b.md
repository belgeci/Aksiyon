# ...Ertesı gün

*Adem Yavuz Arslan 1999.08.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gölcük'te enkazın başında bulabildikleri bir kaç battaniye ile oturan gözü yaşlı bir anne. Gözlerinde kaybettiklerinin acısının yerini öfke almış.
  </font>
 </div>
 <div id="newsText">
  <font class="detail-text">
   Artık cesetlerin kokusu dayanılmaz boyutlara ulaştığı için maskesi ile oturuyor. Depremin 5. günü ancak henüz hiç bir yardım ekibinin gelmediği enkaza bakarak gözyaşı döküyor.
   <br/>
   <br/>
   Evet. Saniyelerin bile 'hayati' önemi olduğu depremin üzerinden tam 5 gün geçmiş ama henüz yardım ekibi yok. Ne enkazın altından kurtarılacak 'can' için ne de 'kurtulanlar' için. O 'kutsal bildiği', yıllarını verdiği devletinin kendine yardıma gelmemesine çok içerlemiş Aynur öğretmen: "Enkazın altında ailem var. Belki yaşıyorlardı ancak 5 gündür kimse ilgilenmedi. Bize bir çadır bile gelmedi. Açıkta yatıyoruz. Yıllarımı hizmetine adadığım devletim bana sahip çıkmadı" diyor ve ekliyor: "Bundan sonra bana kimse devlet şöyle ya da böyle demesin. Ben yıllardır Kızılay'a çocuklardan para topladım, THK'ya para topladım ama 5 gün geçti hâlâ ortada yoklar. Bana kimse artık bu kurumlar için para toplatamaz". Öfkeyle karışık acının ifadesi gözyaşları süzülüyor yanaklarından. Kimse depremden devleti sorumlu tutmuyordu ama kutsal bildikleri devleti en acı günlerinde yanlarında görmek istemeleri de haklarıydı bu ülkenin vatandaşları olarak.
   <br/>
   <br/>
   Aynur öğretmenin isyanı son depremin belki de en çok hafızada kalacak yönüyle alakalıydı. Evet 7.4 şiddetindeki depremde yıkılan sadece evlerimiz, kaybedilen canlar değil; kutsal bilip herşeyi yolunda feda etmeyi düşündüğümüz devletimiz de yara almıştı. Hem de meydana gelen depremin şiddetinden kat kat daha fazla bir şiddette.
   <br/>
   <br/>
   Bir tek devlet yoktu
   <br/>
   <br/>
   Depremin hemen arkasından medya ve sivil kurtarma ekipleri yollara düşerken, 'onlar' ortada yoktu. Bir kısmı ise sadece medyayı izlemekle yetindi. Hatta devletin bakanı televizyondaki canlı yayında 'Sizin bilginiz daha fazladır siz bize bilgi verin' bile dedi. Oysa deprem hattı üzerindeydik ve sık sık bu sorunları yaşıyorduk. Faciadan sonra çok önemli olan ilk iki günü sadece ve sadece demeç vererek ve başsağlığı dileyerek geçiren yetkililerimiz, olayın boyutunu ancak üçüncü gün kavrayabildiler. Çünkü medya, elektrik yok, telefon kesik, yollar kapalı diyen siyasilerin zıddına görüntüleri yayına sokuyordu. Tam anlamı ile göçmüştük, ama asıl göçen devletti.
   <br/>
   <br/>
   Peki ama kendi varlığımızdan daha değerli gördüğümüz kutsal devletimiz yardım elini uzatmada neden gecikti? Yoksa elini uzatmada bir tereddüt mü yaşadı? Aslında devletin elini uzatamamasının başlıca sebebi ne imkansızlıklar ne de herhangi maddi bir yoklukta. Gecikmenin tek nedeni koordinasyon bozukluğu. Depremden saatler sonra oluşturulabilen kriz masası ve yine depremden on, on beş saat sonra hasarı tespit edebilen bir yönetim nasıl ivedi bir şekilde yardım yapabilirdi ki?
   <br/>
   <br/>
   Peki neler yapılmalıydı? Uzmanların hepsinin de hem fikir olduğu bir nokta var o da devletin askeri, sivil tüm kurumlarıyla neden koordineli bir şekilde çalışamadığı noktası. Daha ilk gece oluşturulan Başbakanlık Kriz Merkezi gelişmeleri takip etmede ve güçleri yönlendirmede gerçekten hiç bir sıkıntı yaşamadan rahat hareket edebildi mi? Buna cevap verebilmek için iki yıl öncesine gitmekte yarar var.
   <br/>
   <br/>
   Başbakanlık Kriz Yönetim Merkezi Yönetmeliği meşhur 28 Şubat sürecine giden yolda ilklerden biriydi. Hatırlanacağı gibi yönetmelik Refahyol döneminde hazırlanmıştı. 9 Ocak 1997'de çıkartılan "Kriz Yönetmeliği"ne göre; "terör, kanunsuz grev, lokavt ve işi bırakma eylemleri, etnik yapı, din ve mezhep farklılıklarından kaynaklanan olaylar, tabiî afetler, iltica, büyük nüfus hareketleri, salgın hastalıklar, ağır ekonomik bunalımlar, Türkiye'nin toprak bütünlüğüne, egemenlik haklarına, milli hedef ve menfaatlerine yönelik tehdit emarelerinin belirmesi ve gelişme göstermesi" halinde Başbakanlık Kriz Yönetim Merkezi devreye giriyor. Başbakanın sorumluluğunda MGK Genel Sekreterliği bünyesinde oluşturulan "Kriz Yönetim Merkezi"nde MGK Genel Sekreteri, kriz yönetimini başbakan veya tayin edeceği bakan adına koordine ediyor. Kriz tırmanma eğilimi gösterirse, ilgili makama olağanüstü hal, sıkıyönetim, seferberlik veya savaş hali ilan edilmesini dahi önerebiliyor.
   <br/>
   <br/>
   Hasar tespit çalışmaları neden gecikti?
   <br/>
   <br/>
   Türkiye'yi bir felakete sürükleyen depremden sonra da bu Başbakanlık Kriz Merkezi planlandığı gibi devreye girdi (!). Ama görünen o ki hiç bir derde deva olamadı. Peki neden? Daha depremin ilk saatlerinde gerek Gölcük'te yıkılan askeri tesislerde ve gerekse deprem bölgelerine çıkarma yapan askeri birlikler neden sonuç alıcı bir kurtarma faaliyetine girişemediler? Bunun en önemli sebeplerinden birisi hasar tespit çalışmalarının büyük bir gecikme ile yapılmış olmasıydı. Hasar tespitinin ne kadar geç yapıldığını Başbakanlık Kriz Merkezi'ni ziyaret eden gazeteci Tayfun Devecioğlu yetkililere de teyit ettirmiş. Depremden bir saat sonra toplanan yetkililer ancak on, on iki saat sonra hasar tespiti yapmaya başlamışlar. Başbakan Bülent Ecevit de CNN televizyonuna yaptığı açıklamada iletişim kopukluğundan dolayı depremden iki üç gün sonra felaket bölgelerine yetiştiklerini ve hasar tespit çalışmaları dahil arama kurtarma çalışmalarının gecikmesinin de bu kopukluktan kaynaklandığını dile getiriyordu.
   <br/>
   <br/>
   O anda devletin en önemli kurumu işlevini üstlenen bir merkez nasıl oluyor da iletişim aksaklığı yaşayabiliyor? Devletin valileri ilk anda neden hasarla ilgili bilgileri merkeze aktaramadılar? Deprem anında haberleşme, trafik ve elektrik çöktü deniliyor. Oysa böyle durumlar için TSK'nın TAFICS sistemi hazır bekletiliyordu ve bu sistem ancak ikinci günün sonunda devreye girebildi. Neden bu sistemden başlangıçta yararlanılmadı? Hadi o anki panik bu sistemin kullanılmasını engelledi diyelim, iki helikopterle gökyüzünden felaket manzarasını görebilmek de mi kimsenin aklına gelmedi? İki helikopter içerisine yerleştirilecek bir kameraman ve bir kaç uzman ile yıkımın boyutları her hâlükârda belirlenebilirdi.
   <br/>
   <br/>
   Bir kurtarma ekibimiz bile yok
   <br/>
   <br/>
   Kaldı ki uydu aracalığıyla görüşme imkânı veren ve kesilmesi imkansız İridium telefonlar kriz merkezinden devreye sokulmasına rağmen bir iletişim kopukluğunun durum tespitini geciktirdiği nasıl söylenebiliyor? İstanbul ile Yalova arası helikopter ile yarım saat bile değil. Hal böyle iken, bir iki uydu telefonu helikopter ile deprem merkezlerine rahatlıkla ulaştırılabilir ve iletişim sağlanabilirdi. Bu uydu telefonlarını bazı terör örgütleri dağlarda bile kullanmaktalar.
   <br/>
   <br/>
   Aslında gelişmiş ülkelerde bu tür krizlere de ileri teknoloji ile müdahale edilmekte. Mesela, Japonya'da bu tür doğa olaylarında oluşturulan kriz masaları bir uzay üssü gibi çalışıyor. Uydular ile şehrin her noktasına ulaşılabiliyor. Zarar nerede daha çok, yardıma nerelerde ihtiyaç var hepsi ekranlarda gözüküyor ve müdahaleler anında yapılıyor. Kriz merkezi çok başlı değil tek merkezli. Yedek sistemler kullanıma konuluyor, telefon kesintisi elektrik kesintisi filan da söz konusu olmuyor.
   <br/>
   <br/>
   Sık sık afetlere maruz kalmasına rağmen, Türkiye'de afetlere karşı bu kadar zayıf müdahale edilmesi, biraz da bu tür konularda uzmanlaşmış bir kurtarma ve yardım ekibinin bulunmayışına bağlanıyor. Zira deprem bölgelerine giden devletin tüm görevlilerinin hiçbirinin arama kurtarma faaliyeti ile ilgili bir bilgilerinin bulunmadığı daha sonraları ortaya çıktı. Buna rağmen gerek İsrail'den, gerek Fransa'dan ve gerekse diğer Avrupa ülkelerinden gelen arama kurtarma ekiplerinin çoğu asker ve konunun uzmanı kişilerdi. İngiltere'nin etkin gazetelerinden The Independent gazetesi bir yorumunda bu konuya dikkat çekiyor ve "Askerler olay yerine ulaşmada geç mi kaldılar?" sorusunu sorduktan sonra şu yorumu yapıyordu: "Türk komando birlikleri Avcılar, Yalova ve İzmit'te enkazı elleriyle kazdılar. Yalova'ya iki gün geç ulaştılar. Gölcük'te amirallerle birlikte 250'yi aşkın askerini yitiren ordu da mağdur durumda. Ancak uzmanlıkları yok, eğitimsiz ve hazırlıksızlar."
   <br/>
   <br/>
   Acaba Başbakanlık Kriz Yönetim Merkezi Yönetmeliğini hazırlayanlar olası bir doğa olayının sonuçlarını düşünemeden mi bu yönetmeliği hazırladı? Aslında yönetmeliğin yayınlandığı dönem gözönüne alınırsa bu sorunun cevabı da kendiliğinden ortaya çıkmakta. Yönetmelik klasik "irtica" tartışmalarının yapıldığı bir dönemde yayınlandı. Dolayısıyla onun belki de tek gayesi bu tehlikeyi(!) bertaraf etmekti. Belki de böyle doğa olayları yönetmelikte yer almasına karşın hiç düşünülmedi. Hoş irticayı bertaraf etmek veya bir ayaklanmayı bastırmak ya da terörle mücadele etmek için de arama kurtarma ekiplerine ihtiyaç duyulacak değil ya?
   <br/>
   <br/>
   Bu ve benzeri eksiklikler acaba kriz merkezinin yönetilmesinde bir sorun oluşturmuş olabilir mi? Zira yönetmeliğin yayınlandığı dönemlerde bu tür tehlikelere işaret etmişti bazı bilim adamları. Bu bilim adamlarından birisi de Prof. Dr. Zafer Üskül'dü. Üskül, 4 Şubat 1997 tarihinde Yeniyüzyıl gazetesinde yayınlanan bir makalesinde bu konuya dikkat çekmişti. Anayasada öngörülen kriz yönetim biçimleri olan olağanüstü yönetim biçimleri ile sözkonusu Başbakanlık Kriz Yönetim Merkezi'nin görev alanları, işleyişleri, yetki ve sorumluluklarının birbirine karıştırılma tehlikesine dikkat çeken Üskül, şöyle bir değerlendirme yapıyordu: "Nasıl ki Sağlık Bakanlığı Müsteşarlığı'na Sanayi Bakanlığı'nın görev alanına giren konularda sorumluluk verilemezse, MGK Genel Sekreterliği'ne de itfaiyenin görev alanıyla ilgili sorumluluk verilemez."
   <br/>
   <br/>
   Kriz merkezi, kriz oldu
   <br/>
   <br/>
   Yukarıda, "Acaba kriz merkezinin yönlendirilmesinde bir sorun yaşanmış olabilir mi?" diye sormuştuk. Prof. Üskül daha iki sene önce bu sorunun cevabını vermişti aslında ama biz bugüne ilişkin bir cevap bulmaya çalışalım. Bu cevaba ilişkin ipuçlarını da Ankara'nın nabzını iyi tutan deneyimli gazeteci Mehmet Ali Kışlalı'nın 24 Ağustos tarihli satırlarında bulabilmek mümkün. Kışlalı, "TSK ve Deprem" başlıklı makalesinde "Askerler Deprem bölgelerine geç mi ulaştı?" türünden sorulara cevap arıyor. Başbakan Bülent Ecevit'in deprem felaketinin, TSK'ya başvurmadan, devletin sivil kurumlarınca üstesinden gelinebileceği kanısıyla hareket ettiğini söylelen Kışlalı sözlerini şöyle sürdürüyor:
   <br/>
   <br/>
   "Türkiye'yi büyük bir felaket içine sokan deprem karşısında TSK'nın beklendiği şekilde işin içine girmemesi herkes için şok olmuştur. TSK'nın Türkiye'deki yeri hakkında bilgi sahibi olan yabancılar da şaşırmışlardır. The New York Times geçen pazar günkü haberine başlık olarak, 'Günlerdir kenarda duran TSK kurtarma çabalarına katılıyor'u koymuştur.
   <br/>
   <br/>
   Milli Güvenlik Kurulu Sekretaryası'nda kurulan Kriz Masası'nda, bütün ana kuruluşların temsilcileriyle stratejinin saptandığı anlaşılıyor. Genelkurmay Başkanı Org. Kıvrıkoğlu, 'Orada her şey konuşuldu. Alınan karar uygulanıyor' dedi. Askerin çabaların içinde olduğunu, medyanın bunu görmezden geldiğini, bunun da askerin moralini bozduğunu söyledi. Kemal Yavuz Paşa daha ilk gün 'Bölgede sıkıyönetim ilan edilmeli. Komutanlığına 1. Ordu Komutanı getirilmeli' önerisini yaptı. Ecevit bu öneriyi kamuoyu karşısında anlamsız kılacak bir ifadeyle 'TSK böyle bir şey önermedi. Bunu bir emekli general söylemiş' diye karşıladı. Galiba sıkıyönetim ilanına askerler de pek arzulu değillerdi."
   <br/>
   <br/>
   Kriz merkezinde koordinasyon bozukluğunun yaşandığını DSP'li Sağlık eski bakanı Mustafa Güven Karahan da dile getiriyor. Bölgeye gelen onca yardım malzemesinin dağıtılamamasını koordinasyonsuzluğa bağlayan Karahan sözlerini şöyle sürdürüyor: "Silahlı Kuvvetlerde kendi derdine düştüğü için, devlet kendi parçasıyla tam organizasyonu kuramadığı için oldu diyorum. Gölcük'ün bugün Pendik'e nakledilme durumu var. Ben Meclis'te söyledim zaten askeri göremiyorum diye. Ondan sonra haber aldık askeri tesislerde büyük yıkım var. Ama benim öğrendiğim kadarıyla Silahlı Kuvvetler kendi iç sorunlarını halletti herşey düzene girdi."
   <br/>
   <br/>
   Türkiye gibi birinci derecede deprem bölgesinde bulunan ve her an büyük bir doğa olayına sahne olması muhtemel bir ülke nasıl oluyor da tedbir alamıyor? Gölcük'te donanmamızın büyük bir zarara uğraması ve hiç bir tedbir alamayan yetkililerimizin bu iç burkutuçu manzaraları "Bir savaş ortamında olsaydık ne olurdu?" sorusunu sordurtuyor aklı selim sahiplerine. Irak ve Kosova bombardımanları gözönüne alındığında, bu hasarın deprem değil de bir hava saldırısı neticesinde olmuş olduğunu varsaydık, nasıl tedbir alacaktık? Yine günlerce bölgelere ulaşamayıp, enkaz kaldıramayıp, iletişim, kurtarma ve yardım faaliyetlerinde bulunamayacak mıydık? Bu durum, ister istemez TSK'nın da bir çok modern orduda olduğu gibi, yeni bir yapılanma ile Özel Tim, SAS ve SAT komandoları gibi bir de özel kurtarma ve yardım birlikleri kurması gerektiğini ortaya koyuyor. Böyle eğitim almış birlikler, deprem bölgesine hem erken ulaşacak, hem de kurtarma faaliyetlerini gecikmeden ve kaosa dönüştürmeden sürdürmeyi başaracaklardır.
   <br/>
   <br/>
   İnşaallah bu deprem içe döndürülmüş projeksiyonları gerçek tehlike alanlarına çevirmemize ve bizi olaylardan ders alıp tedbirler almaya sevkeder. Zira, aksi halde yüzde 96'sı deprem bölgesi olan ve yüzde 98'i deprem bölgelerinde yaşayan ülkemizde neredeyse her yıl tekrarlanan iriliufaklı afetler biz istemesek de daha çok can almaya devam edecek.
   <br/>
   <br/>
   Katkıda bulunan: YALÇIN SALAY
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5322-ertesi-gun.html), [web.archive.org (arşiv bağlantısı)](http://web.archive.org/web/20140123165731/http://www.aksiyon.com.tr:80/aksiyon/haber-5322-ertesi-gun.html)
