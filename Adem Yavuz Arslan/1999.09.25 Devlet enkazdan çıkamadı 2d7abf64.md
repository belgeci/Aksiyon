# Devlet enkazdan çıkamadı

*Adem Yavuz Arslan 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Depremde çok büyük hasar gören Sakarya'nın şehir merkezinde bir derme çatma 'çadırkent'.
  </font>
 </div>
 <div id="newsText">
  <font class="detail-text">
   Derme çatma çünkü çadır verilmeyen aileler kendi imkanlarıyla, fahiş fiyata aldıkları naylonlar ve brandalarla kurmuşlar çadırlarını. Bu çadırlardan birinin önünde eli sarılı bir çocuk: Şafak Akgökçe. Doğuştan kalp hastası olan 4 yaşındaki Şafak, depremin olduğu 17 Ağustos günü İstanbul'da yıllardır hayalini kurduğu kalp ameliyatı olacakmış. Ancak 7.4 büyüklüğündeki bu deprem ile evleri yıkılmış ve Şafak da enkazın altından çıkartılmış.
   <br/>
   <br/>
   O gün ameliyat olacak olan Şafak'a kan vermek için gelen akrabası Turan Çilingir göcük altından kurtarılamamış. Şafak, dört gözle beklediği 17 Ağustos tarihinde yeni bir hayata başladı, fakat bu bulduğu hayat umduğu hayat değildi. 16 Ağustos'ta sağlıklı bir hayata kavuşmanın arefesindeyken, şimdi çadır alamayan ailesinin kendi imkanlarıyla oluşturduğu derme çatma bir barınakta kalıyor. Yağmurlu günlerde üşüten Şafak'a kalp hastalığının yanında bir de zatüree teşhisi konmuş. Zatürreeyi yenerse ve para bulabilirse, kalp ameliyatı olacak. Ancak tüm depremzedeler ve annebabası gibi o da şaşkın, o da gelecekten şüpheli...
   <br/>
   <br/>
   Kış korkusu bastırdı
   <br/>
   <br/>
   Şafak örneğinde olduğu gibi, depremin üzerinden 40 gün geçmesine rağmen halen sorunlar bitmiş değil. Canlılarını kurtarmakta acele etmeyen devlet, çadırkentlerin kurulmasında da, enkazların kaldırılmasında da acele etmiyor sonuçta. Depremden ağır yara alan Gölcük, Sakarya ve İzmit'te şehir merkezlerinde hâlâ enkazlar bekliyor, hâlâ enkazların altından cesetler çıkıyor. Binlerce insan geleceğinin ne olacağını bilmiyor. Kış yaklaşıyor, binlerce insan kışı nasıl geçireceği sorusuna cevap arıyor.
   <br/>
   <br/>
   Deprem bölgesinde 120 bin konut yıkılmış durumda. Devlet her zaman olduğu gibi 'söz vermişti' ancak verilen sözlerle ilgili önümüzde kötü örnekler var. 1966'daki Varto depreminin üzerinden tam 33 yıl geçti. O zaman Başbakan Süleyman Demirel söz vermişti. Ancak Varto'lular unutulmuş durumda. Tam 33 yıldır söz verilen konutlar bir türlü yapılamadı. Temeli atılan deprem konutları ödeneksizlik sebebiyle yarım kaldı ve hâlâ bekliyor. Bu ve benzeri örnekler depremzedelerin haklı olarak endişelerini daha da artırıyor. Çadır alabilen de alamayıp kendi imkanları ile bir barakada kalanların da ortak sorusu şu: "Biz ne olacağız?"
   <br/>
   <br/>
   Sakarya Yenigün Caddesinde bir çadırda tam 20 kişiyle kalmak zorunda olan Kemal Akgökçe'nin ilk günlerdeki sükûnetinin yerini isyan alıyor: "Artık anlamıyorum, tam 35 gün geçti. Çadır alamadık, çadırkente yerleştirilemedik ve geleceğimiz de belirsiz. Evime hem oturulamaz hem de oturulabilir raporu verdiler. Ev çatlaklarla dolu, ben girsem çocuklar korkuyor. Birileri çıkıp da artık bizimle ilgilenmeli."
   <br/>
   <br/>
   Siyasiler ve yetkililer bu tür eleştiriler sebebiyle hep savunmada: "Alan çok büyük, bu Avrupa'da da olsa sorunlar yaşanırdı". Belki söyledikleri doğru, ancak Avrupa ülkeleri en azından duruma hakim olabilirlerdi. Ankara'dan konuya hakim olmaya çalışan siyasiler depremin üzerinden geçen bir ayı aşkın bir süreye rağmen bunda tam anlamıyla muvaffak olabilmiş değiller. Bir yandan çadır alımına karar veriliyor, diğer yandan prefabrik ev yapılıyor, enkaz kaldırma ihalesi 40 gün sonra yapılıyor, bürokrasi yüzünden yardımlar depolarda kalıyor. Kurulan çadırkentlerde yönetim karmaşası var. Kızılay'a devredilen bir yönetim yanında her depremzedeye verilmesi gerektiği halde bir türlü verilmeyen depremzede kartı yüzünden yardım dağıtımlarında kavgalara varılan karmaşalar yaşanıyor. Yardım almak için sıraya girenlerden ikamet senedi isteniyor. Uzun lafın kısası sıkıntılar bitmek bilmiyor deprem bölgesinde. Hele İzmit'teki çadırkentlerde bir aydır banyo yapamadığından şikayet eden depremzedeler artık isyan noktasına geldiler.
   <br/>
   <br/>
   Bir annenin dramı
   <br/>
   <br/>
   Sakarya'daki en büyük çadırkent olan Emirdağ bölgesindeki çadırkentteyiz. Artık çadırkent düzene girmeye başlamış. En azından her yer çamur değil, sıcak yemek dağıtılıyor, çadırlara elektrik veriliyor ve su akıyor. Sorunlar çözülmeye çalışılıyor. Yetkililer depremzedelerin kışı burada geçireceğini söylüyorlar.
   <br/>
   <br/>
   Depremzedeler de yeni mekanlarını kanıksamışlar. Bütün geçmişleri 45 saniyede yok olmuş, gelecekleri de bilinmiyor. Çadırlar arasında dolaşırken satranç oynayan iki bayana rastlıyorum. Deprem sabahından bu yana sürekli asık suratları fotoğrafladığımız için biraz da normale dönüşe yönelmek için görüntülemek istiyorum. Ancak burada depremin acı ama unutulmayacak gerçeği ile karşılaşıyoruz. Biraz önce satranç oynayan genç bayan kendi âlemine dalıyor ve gözlerinden yaşlar süzülmeye başlıyor. Konuşuyoruz; depremde eşini ve iki çocuğunu kaybetmiş. Kendi enkazdan çıkmış. Ancak ona göre 'keşke kurtulmasaymış'.
   <br/>
   <br/>
   Genç anne Melek Gürleyik, yaşadıklarını gözyaşlarıyla anlatıyor. "Artık yaşamak istemiyorum. Hep Allah'a dua ediyorum beni de alması için. Eşimi, canımdan çok sevdiğim çocuklarımı kaybettim. Küçük oğlumu ve eşimi üçüncü gün ölü olarak çıkardılar. Belki ilk günlerde yardım olsaydı sağ kurtulabileceklerdi. Büyük oğlum Batuhan'ı 5. gün çıkardılar. Önce canlı olduğunu söylediler, kurtaracağız dediler ancak ölü çıktı. 17 Ağustos doğum günüydü. 14. yaş gününü kutlayacaktık. Doğum gününde kaybettik oğlumu. Şimdi üçünün de mezarı yanyana. Ben hergün yanlarına gidip onlarla konuşuyorum. Allah'a beni de alması için dua ediyorum. Enkazların arasında dolaşıyorum belki yıkılır da ben de ölürüm diye ama olmuyor" diyor enkazlar arasından kurtardığı eşinin ve çocuklarının fotoğraflarını göstererek. Sonra saklıyor gözlerini.
   <br/>
   <br/>
   Yaşanan acı, yıllar geçse de unutulmayacak depremzedelerce. Her çadırda farklı dramlar var. Ancak depremzedeler bize başından geçenleri anlatmak yerine geleceklerinin ne olacağını soruyorlar. Çadırının önünde üç aylık bebeğini uyutan Feride Yumurtacı evlerinin yıkıldığını, geçmişlerinin tamamen kaybolduğunu söylüyor ve ekliyor: "Biz belki çadıra katlanırız ancak çocuklar ne olacak? Bu çadırda onlar kışı çıkaramaz?"
   <br/>
   <br/>
   Çadırdan korkan çocuklar
   <br/>
   <br/>
   Depremden şüphesiz en çok etkilenenler çocuklar. Onlar sürekli deprem olacak endişesi ile korkuyorlar ve artık kapalı alanlarda kalmak istemiyorlar. Çadırkentte hizmet veren psikologların ortak tespiti bu: Çocuklarda derin izler bıraktı deprem. Deprem psikolojisinden biraz olsun uzaklaştırmak için çocuklar için oyun çadırları oluşturulmuş. Buralarda uzman psikologlar ve öğretmenlerin nezaretinde resim yapıyorlar, oyunlar oynuyorlar. Öğretmenleri Fatma Çubuk depremin çocukları fazlasıyla etkilediğini, tüm cabalarına rağmen o geceyi unutamadıklarını anlatıyor: "Burada sürekli oyunlar oynuyoruz, resim yapıyoruz ama çocuklar sürekli "Abla deprem olacak mı, ölecek miyiz?" sorularını soruyorlar. Biz ailelerden rica ediyoruz çocukların yanında deprem konuşmayın diye. Çünkü çocuklara unutturmak zorundayız depremi. Artık çocuklar çadıra bile girmekten korkuyorlar."
   <br/>
   <br/>
   Çadırkentler deprem bölgesinde bir süre daha gündemimizde olacak. Gerek özel sektörün, gerekse Kızılay'ın kurduğu çadırkentlerde sürecek bir kış sözkonusu. Aradan geçen bir ayı aşkın bir süreye rağmen hâlâ ciddi sorunlar var. İzmit'teki 51 çadırkentte hâlâ su sorunu var. Deprem gününden bu yana hiç banyo yapamadığı için isyan eden depremzedeler var.
   <br/>
   <br/>
   Deprem bölgelerinde bir de kulaktan kulağa dolaşan adaletsizlik söylentileri var. Çadırların dağıtımından yiyecek dağıtımına kadar, her alanda adaletsizlik yapıldığı söyleniyor depremzedeler tarafından. Dolaştığımız çadırkentlerde gördüğümüz bir başka ayrıntı da depremzedeler arasında toplumsal dayanışmanın kaybolmuş olması. İnsanlar yardım kuyruklarında birbirini eziyor, komşusu alamamışken yiyecek stoklayabiliyor.
   <br/>
   <br/>
   Deprem bölgesinde sorunlar aradan geçen 40 güne rağmen çözüme ulaşmış değil. İyi yönde gelişmeler var ancak bu aradan geçen süreyle oranlandığı zaman bütün değerini yitiriyor. Enkazlar hâlâ şehir merkezlerinde, çadır ihtiyacı halen karşılanamadı, kış yaklaşıyor, okullar ne olacak? Yardımlar kesiliyor. Sürmekte olan sorunlar, ciddi bir organizasyon eksiğinin aradan geçen zamana rağmen çözülemediğinin delili. Durum böyle olunca depremzedelerin ortak sorusu: " Biz ne olacağız ?" da sorulmaya devam ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5396-devlet-enkazdan-cikamadi.html), [web.archive.org (arşiv bağlantısı)](http://web.archive.org/web/20140717224301/http://www.aksiyon.com.tr:80/aksiyon/haber-5396-devlet-enkazdan-cikamadi.html)
