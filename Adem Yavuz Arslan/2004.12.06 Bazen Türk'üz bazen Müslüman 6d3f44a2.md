# Bazen Türk'üz bazen Müslüman

*Adem Yavuz Arslan 2004.12.06*

<div>
 <p>
  <font>
   GÜMÜLCİNE - Yunanistan tarihinde bir ilk gerçekleşti ve ülkenin tanınan sosyologlarından Mina Maheropolu “azınlığın azınlığı” sayılabilecek iyi eğitimli, “kabuğunu kırmış” altı Türk’le “sorunları” konuşup kitaplaştırdı.
   <br/>
   <br/>
   Maheropolu’na “Bu kitabı hangi Türk yazdı?” dediler; Türk gençlere de “Siz kimin yanındasınız?”
   <br>
    <br>
     Dilek Habib (36) Gümülcineli... Boğaziçi Üniversitesi’nde sosyoloji okuduktan sonra Yunan medyasında çalışmış, özel sektörde yöneticilik yapmış, AB Bölgeler Komisyonu’nda görev almış. Şimdi Rodop-Evros illerinden sorumlu valinin danışmanı. Halil Mustafa (27) avukat ve eğitimini İzmir’de tamamlamış. Fakat Batı Trakya’da sanatçı kimliği ile öne çıkıyor. Bağlama ve ud çalıyor, şarkı sözü yazıyor, beste yapıyor. Müzik grubundaki Yunanlılarla birlikte festivallerde sahne alıyor, albüm yapıyor. Sami Karabıyıkoğlu (34) ise üniversiteyi Ankara’da okumuş. Batı Trakya’ya döndükten sonra Yunan Devlet Radyosu ERA’da program yapmaya başlamış. 7 yıldır da haftada iki gün Türkçe ve Yunanca programlar yapıyor. Cevdet İbrahim (34) cafe işletmecisi. Gümülcine’nin meydanına açtığı “Oniria” adlı cafe-barı işletmiş. Yunanlıların da takıldığı barı fanatik Yunanlılar tarafından yakılmış; ama o yine de bulunduğu şehrin tanınan simalarından. Dildar Mehmet (35) de Boğaziçili… Gümülcine’de İngilizce öğretmeni. Kendini “dindar birisi” olarak tanımlıyor. İlkem İbrahimoğlu (27) İstanbul Üniversitesi mezunu. Bir dönem Londra’da yaşamış, İngilizce-Yunanca tercümanlık yapıyor.
     <br>
      <br>
       Dilek, Sami, Halil, Cevdet, Dildar ve İlkem... Sosyolog Mina Maheropolu’nun hazırladığı “Aynanın Karşısında” isimli kitabın altı kahramanı. Kendisi de Gümülcineli olan Mina Maheropolu, Yunan tarihinde bir ilki gerçekleştirerek azınlıkları mercek altına aldı ve onların günlük yaşamlarını, düşüncelerini, geleceğe dair beklentilerini yazdı. Kitap henüz Türkçeye çevrilmedi; ama Türk ismini kullanmanın dahi problem olduğu, eğitimden din hürriyetine kadar her alanda bir yığın sorunun yaşandığı Batı Trakya’da böyle bir kitabın, üstelik ülkenin en iyi üç yayınevinden biri sayılan Kastoniotis tarafından basılması son derece önemli bir adım olarak değerlendiriliyor.
       <br>
        <br>
         İki ülkenin gençleri aynı şeyleri hedefliyor
         <br/>
         <br/>
         “Bu kitabın bir milat olacağını düşünüyorum.” diyor Mina Maheropolu, yaptığı çalışma için. Fransa’da sosyoloji eğitimi aldıktan sonra ülkesinde değişik alanlarda saha araştırmaları yapan, 20 yıla yakın süre gazete ve dergilerde makaleler yayımlayan Maheropolu, içinde yaşadığı Türk toplumunu tanımak amacıyla başlamış çalışmasına; “Her şeyden önce ben Müslüman mahallesinde yaşıyordum ve çevremdeki herkes Türk’tü. Hatta ezanı o kadar çok dinledim ki ezbere biliyorum. Ama hep genel şeyler biliyor, özellerine hiç inmiyorduk. Bizim için ‘öteki’ idi Türkler.”
         <br/>
         <br/>
         Mina Maheropolu saha çalışmasına aslında kitap olması için başlamamış. Örneklemeleri de “bilinen kalıpların dışında” olanlardan seçmiş ve bu 6 kişiyle aylarca bir araya gelip değişik konular üzerinde konuşmuş, notlar almış, tekrar bir araya gelip yeni tartışmalar yapmış. Örneklemelerinin Türk toplumunun genelini temsil etmediğinin o da farkında; fakat “Benimkisi ilk adımdı.” diyor ve bu aşamadan sonra diğer kesimlere de ulaşılabileceğini söylüyor. Görüşmelerde evlilikten eğitime kadar çok çeşitli konular konuşulmuş; ama Yunan toplumu için “yumuşak karın” sayılabilecek mevzulara pek girilmemiş.
         <br/>
         <br/>
         Kitap çalışmasından sonra Türklerle çok daha iyi ilişkiler kurduğunu, hatta dostlar edindiğini söyleyen Mina Maheropolu, “Azınlığın sorunları var, fakat hep politikacılar konuşuyor. Aslında sorunlar çözümsüz değil. Bence tek bir yöntemle halledilebilir: Çoğunluk ortada bir sorun var deyip adım attığı zaman çözüm kendiliğinden gelir, yoksa her şey aynı devam eder buralarda.” diyor. Kitapla ilgili Yunan medyasında yapılan olumlu değerlendirmelerin yanı sıra “Bu kitabı hangi Türk yazdı?” şeklinde tepki gösteren Yunanlılar da olmuş. Maheropolu, şimdi Türk genç kızların eğitimleriyle ilgili bir çalışma yapıyor.
         <br/>
         <br/>
         “Kalıplara takılıp kaldık”
         <br/>
         <br/>
         Batı Trakya, Avrupa Birliği’nin en geri kalmış (ya da bırakılmış) bölgesi. Ekonomik seviyesi diğer bölgelere göre tartışma götürmez derecede düşük. Bölgede yaşayan Türklerin sorunları Kopenhag Kriterleri’nin de çok gerisinde. Fakat bu sorunlarla ilgili farklı düşünenler de var. Kitabın altı kahramanından biri olan ve Yunan Devlet Radyosu ERA’da 7 yıldır Türkçe ve Yunanca programlar yapan Sami Karabıyıkoğlu, “Bizim toplumumuzda ağlama psikolojisi var. Sürekli şikayetler dile getiriliyor; ama kimse çözüm için bir araya gelemiyor. Toplum bin parçaya bölünmüş, müspet adım atana da değişik yaftalar takılıyor. Bu şekilde sorunlar nasıl çözülür?” diye konuşuyor. Yunancaya bir Yunan kadar hakim olan Karabıyıkoğlu, Batı Trakya’da yüzlerce üniversite mezunu Türk bulunduğuna fakat resmi dairelerde iş yapabilecek kadar Yunanca bilenlerin çok çok az olduğuna işaret ediyor.
         <br/>
         <br/>
         Türk toplumunun yaşadığı sıkıntıların haklı gerekçeleri olabileceğini fakat çözümün de Ankara’dan beklendiğini söyleyen Karabıyıkoğlu, “Azınlığın öncelikle kendini tanımlaması lazım. Biz ne istiyoruz? Her kesimden insan Lozan’da tanınan haklar uygulansın diyor. İyi de bu nasıl bir eğitim sistemi gerektiriyor, toplumun ihtiyaçları neler? Kimse bu konuda somut bir şeyler söylemiyor. Toplumumuzun kalbur üstü kesimi olan Yüksek Tahsilliler Derneği’nin bu konularla ilgili bir tane projesi yok.” diyor. İki toplum arasında köprü olması gerektiğine inandığı Batı Trakya Türklerinin büyük sorunları olduğunu her fırsatta tekrarlayan Sami Karabıyıkoğlu çoğunluğu köylerde yaşayan Türklerin sivil toplum örgütleri kurarak haklarını yerel ve ulusal makamlardan hatta Brüksel’den talep etmesi gerektiğinin, bunun önünde hiçbir yasal engel bulunmadığının tek eksiğin irade olduğunun altını çiziyor. Mina Maheropolu’nun kitabı ile ilgili olarak da “Kendi aramızda konuştuğumuz konular ilk kez resmi olarak dile getirildi ve bütün topluma mal edildi. Bu açıdan önemli bir adım.” diyor.
         <br/>
         <br/>
         30 yıldır kimlik kavgasıyla uğraşıyoruz
         <br/>
         <br/>
         “Azınlık olarak belli konulara saplanıp kaldık. 30 yıldır kimlik kavgasıyla uğraşıyoruz. Oysa eğitim, ekonomik bağımsızlık, din hürriyeti gibi çok önemli sorunlarımız var. Batı Trakya Türk’ü azınlık klişelerinin dışına çıkmak zorunda.” diyor Dilek Habib. Devlet memuru olabilen azınlık mensubu 3 kişiden biri kendisi. Kitap çalışması için, “Azınlık içinde de yetişmiş insanların olduğunu gösterdik. Bir kısıtlama olmadı ve bir bakıma bizim sesimiz oldu.” diyor. Kitap henüz Türkçeye çevrilmediğinden ve bölgedeki Türklerin büyük bir kısmının da kitap okuyacak kadar Yunancaya hakim olamamasından dolayı tepkiler sadece Yunanlılardan gelmiş. Bölgenin gazetelerinden Gnomi’nin sahibi Yannis Laskarakis tebrik etmiş böyle bir çalışmaya katkıda bulunanları.
         <br/>
         <br/>
         Dil bilmezseniz yere sağlam basamazsınız
         <br/>
         <br/>
         Bölgede yılların biriktirdiği sorunlar bulunduğunu, bunlardan birinin de “etiketler” olduğunu söylüyor Dilek Habib: “Ya siyah ya beyaz, ya Türk ya da Yunansınızdır. Bana kitaptan sonra hangi taraftasınız diye soruyor Türkler.” Batı Trakya Türklerinin yılların getirdiği bir yığın sorunu olduğunu belirterek çözüm noktasında farklı bir yaklaşım getiriyor: “Biz kimliğe takılıp kaldık. İlla Türk isminin kullanılmasını öne sürdük. İyi de biz zaten Türk’üz. Fakat kalıplara takılıp kaldığımız için çok daha önemli sorunlarımızı unuttuk. Halkımız eğitimsiz, fakir, örgütsüz. Politikacılarımız milliyetçi söylemleri bıraksalar ne söyleyebilecekler? Başta eğitim sorunumuzu çözersek diğerleri de kendiliğinden gelecektir.”
         <br/>
         <br/>
         Dilek Habib, azınlık olarak kendi hayatlarının aktörleri oldukları zaman bir çok sorunun halledileceğini söylüyor. Kitabın diğer kahramanlarından ve Mina’nın “en dindarları” diye tanımladığı Dildar Mehmet ise kitapla ilgili olarak çevresindeki Türklerden “Ne yani bunları mı konuştunuz, bizim şöyle sorunlarımız vardı.” şeklinde tepkiler aldığını, azınlığın yıllardır klişeleşmiş sorunları tekrar ettiğini; fakat kendilerinin olaya biraz daha farklı bakmaya çalıştıklarını anlatıyor: “Bugün daha dinamik bir azınlık var. Fakat yılların getirdiği birikimle kendi kabuğunun dışına çıkması durumunda kaybolacağını düşünen insan sayısı da az değil. Azınlık, üzerindeki korkuyu atamıyor.”
         <br/>
         <br/>
         Dildar Mehmet, Türk isminin kullanılması ile ilgili diğer arkadaşlarından farklı düşünüyor. Her şeyden önce olayın inada bindiğini söylüyor Mehmet. “Bu biraz da semboldür. Tabelaya Türk yazsak sorunlarımız bitmeyecek mutlaka ama yazılmalı. Fakat sorunlarımız halledilirse tabelaya yazılsa da yazılmasa da benim açımdan çok da problem olmaz.” diyor. Dildar Mehmet’in dikkat çektiği bir başka husus ise halkın yaşadığı ikilem: “İki ülke arasındaki politikalara göre Türklükle Müslümanlık arasında gidip geliyoruz. İlişkiler kötüyse Müslüman, iyiyse Türk oluyoruz.” diyor.
         <br/>
         <br/>
         Halil Mustafa, Türkçe ve Yunanca şarkılar söyleyen bir müzisyen. 200 civarında konserde sahne almış. Üçü Yunan, yedi kişilik “Balkanatolia” isimli bir müzik grubu var. Yunanlı arkadaşlarının aileleri, 1989 olaylarında “başına bir şey gelmemesi için” Halil Mustafa’yı evlerinde konuk etmiş. Türk azınlığın en büyük sorununun dili kullanamamak olduğunu söylüyor; “Eğer bu ülkede yaşıyor ve bir yer edinmek istiyorsanız mutlaka iyi seviyede dil bilmek zorundasınız. Çünkü dil bilmeniz kendinize güvenmenizi, yere sağlam basmanızı sağlıyor.”
         <br/>
         <br/>
         Halil Mustafa, Sami Karabıyıkoğlu’nun dikkat çektiği noktalara parmak basıyor ve Türk toplumunun haklarını talep etme konusunda eksik kaldığını söylüyor. Her iki toplumda da pozitif gelişmeler olduğunu, fakat Türk toplumunun ciddi bir fikri dağınıklık içerisinde bulunduğunu söylüyor: “Bizi temsil edecek vekil çıkarmakta bile aciz kalıyoruz. Ayrıca üzerimizdeki korkuyu da atmalıyız. Dil öğrenip bir yerlere geldiğimizde Türk-Müslüman kimliğimizden bir şey kaybetmeyeceğimizi gördüğümüz vakit her şey daha güzel olacak.” Halil Mustafa, Yunan toplumunda da bazı tabuların yavaş yavaş yıkıldığını, eskiden kendileriyle ilgili olarak “Müslümanlar” dendiğini, son birkaç yıldır “Batı Trakya’dan Türkler” şeklinde anons edildiklerini, bunun da bir aşama olduğunu söylüyor.
         <br/>
         <br/>
         Yeni jenerasyon Yunancayı tercih ediyor
         <br/>
         <br/>
         Cevdet İbrahim, Türkçeyi unutacak kadar iyi Yunanca konuşuyor hatta arkadaşlarının çoğu Yunan. Ailesini “Tipik bir Türk ailesi” olarak tanımlıyor, Türk televizyonları izlediklerini, kapalı yaşadıklarını söylüyor. 1996 yılında “kendine göre bir eğlence mekanı” açmayı planlar ve daha önce hiçbir Türk’ün işyeri açamadığı Gümülcine Meydanı’nda kendi barını açar. Fikrini açıkladığı zaman çevresinden çok tepki gelmiştir, nitekim iki ülke arasında yaşanan her gerginlikten sonra Cevdet İbrahim’in barının camları kırılır, kendisiyerel yönetimlerin tacizlerine uğrar ve son olarak da 1997’de cafesi tamamen yakılır. Kitapla ilgili olarak da “Bizim azınlığı temsil etmek gibi bir kaygımız yok. Zaten kendi düşüncelerimizi anlattık.” diyor. Aslında Cevdet İbrahim gibi Yunancası Türkçesine göre daha iyi çok sayıda Türk var. Özellikle Yunan ilköğretim okullarına giden çocukların tamamı kendi aralarında bile Yunancayı tercih ediyor.
         <br/>
         <br/>
         Halen İstanbul’da yaşayan İlkem İbrahimoğlu ise Boğaziçi Mütercim Tercümanlık Bölümü’nden mezun olduktan sonra Londra’da yaşamış ve daha sonra tekrar Batı Trakya’ya dönmüş. İlkem İbrahimoğlu, çok sayıda İskeçeli ve Gümülcinelinin yüksek öğrenimlerini tamamladıktan sonra Avrupa’nın değişik ülkelerine dağıldığını, fakat bu durumun göz ardı edilen bir beyin göçü olduğunu anlatıyor. Son dönemde diasporanın tersine doğru döndüğünü de  söyleyen İbrahimoğlu, “Biraz karamsar olacak belki ama ben ‘Türk azınlığı’ için bir gelecek göremiyorum. Yavaş yavaş biz de kendimizi ‘Türk kökenli Müslüman Yunanlılar’, ‘Pomak kökenli Müslüman Yunanlılar’ ve ‘kökensiz Müslüman Yunanlılar’ olarak tanımlamaya başlayacağız gibi görünüyor” diyor.
         <br/>
         <br/>
         İlkem İbrahimoğlu iki toplumun entegrasyonunun “zor” olduğunu düşünüyor. Azınlığın getto hayatı yaşadığını, kahvelerin, çarşıların, mahallelerin ayrı olduğunu fakat eskiden daha karma hayat yaşandığını söylüyor. Karma evliliklere gençlerin sıcak baksa da yaşlıların tepki gösterdiğini, bunun yakın zamanda da mümkün olamayacağını düşünüyor.
         <br/>
         <br/>
         HABER İZLENİM    /    HANGİ GÜNEYDOĞU?
         <br/>
         <br/>
         Geçtiğimiz aylarda ünlü Fransız haber dergisi Paris Match, Türkiye’nin güneydoğusuna giderek “Avrupa Birliği’nin gelecekteki doğu sınırı” başlıklı bir haber yaptı. Haberde yolları toprak köylerden, görevlisi olmayan sağlık ocaklarından, kışın kapanan yollardan ve halkın eğitim seviyesinin düşüklüğünden bahsediliyor ve “Burası nasıl Avrupa toprağı olur” fikri desteklenmeye çalışıyordu. Oysa aynı “kusurlar” bugün Avrupa Birliği’nin gerçekten güneydoğu sınırı olan Batı Trakya’da da var. Kışın yolları kapanan, sağlık memuru olmayan ve ekonomik olarak yoksulluk sınırında yaşayan köyler var. Üstelik Yunanistan 20 yılı aşkın bir süredir AB üyesi. Köylerin durumu ile ilgili “Dağ köylerinin yollarının kapanması normaldir.” denebilir. Fakat üyesi olunan AB’nin bölgeler komisyonunun buralar için para ayırdığı, Avrupa’nın başka hiçbir bölgesinde bu kadar alt yapı eksiği olmadığı göz önüne alınırsa Yunan hükümetinin çok da masum olmadığı ortada.
         <br/>
         <br/>
         Batı Trakya olarak adlandırılan Evros, Gümülcine ve Dedeağaç illerini kapsayan bölge Avrupa Birliği’nin en geri kalmış bölgesi. Türk sınırına yakın olması ve Türkiye ile Yunanistan arasındaki gerginlik nedeniyle yeterince yatırım yapılmayan bölgede daha 5 yıl öncesine kadar, Gümülcine ve İskeçe gibi büyük şehir merkezlerine çok yakın olmasına rağmen yolu olmayan, zaman zaman elektrik alamayan çok sayıda Türk köyü vardı. Bugün de yolları kışın kapanan, sağlık ocağında görevli sağlık personeli olmayan Türk köyleri var.
         <br/>
         <br/>
         Bu köylerden biri de Gümülcine’ye 13 km mesafedeki Payamdere Köyü. Köyün yolunun 10 kilometrelik kısmı toprak ve bozuk. Kış aylarında ancak arazi araçlarıyla ya da traktörlerle gidilebiliyor. Kar yağdığı zaman da kapalı kalıyor köyün yolu. Yaklaşık 40 hanelik köy hayvancılık ve tütünle geçiniyor. Köyün tek sınıflı okulunun biri Türk biri Yunan iki öğretmeni var. Köylü 1984’te okulu kendi imkanlarıyla yaptırmış. Okulun öğretmeni Hasan Ahmetçik 22 yıldır bu köyün öğretmeni; aynı zamanda caminin görevlisi de. Eskiden 17 öğrencisi olduğunu, bu sayının giderek azaldığını, bugün sadece 6 öğrencisinin kaldığını söylüyor. Maaşını Yunan devleti ödüyor ve her gün Gümülcine’den gelip gidiyor. Kar yağdığında okula gelemediği günler olduğunu ama yolun talep olması durumunda birkaç günde açıldığını söylüyor. Köyün yolları bozuk, evleri bakımsız. Türkiye’nin güneydoğusundaki herhangi bir köyden farksız. Köyün gençleri ise işsizlik nedeniyle ya şehre göçmüşler ya da gemilere tayfa olarak katılmışlar.
         <br/>
         <br/>
         Bulgaristan sınırına yakın bölgelerdeki Türk köylerine ulaşmak başlı başına problem. Hatta Bulgaristan sınırını takip eden yaklaşık 30 km genişliğindeki bu alan Soğuk Savaş döneminde 376/1936 sayılı yasayla “komünizm tehlikesi” nedeniyle yasak bölge ilan edilmişti. Batı Trakya’nın üçte birini oluşturan ve sadece Türklerin yaşadığı bu bölge, İkinci Dünya Savaşı yıllar önce sona ermiş olmasına rağmen 2000 yılına kadar yasak bölge kapsamındaydı. Bölgede yaşayan kişiler dışarıya, özel izin belgeleri ile çıkabilmekte, dışarıdan ziyaretçiler de ancak izin belgesi ile bölgeye girebilmekteydi.
         <br/>
         <br/>
         Bu yasak bölgedeki 118 köyde 40 bin Türk azınlık mensubu yaşadı yıllar boyunca. 1995 yılında bölgedeki karakolların kapatılmasıyla yasak kalkmış gibi görünse de yürürlükteki yasa kalkmamış, yalnızca bölgede yaşayanlara verilen izin belgeleri ve yollardaki kontrol merkezleri kalkmıştı. Yabancıların bölgeye girişi yine yasaktı. 2000 yılı sonlarında Savunma Bakanı Akis Çohacopulos’un bölgeye yaptığı ziyaretin ardından yasak bölge uygulaması tamamen kaldırıldı. Bugün bölgeye giriş çıkışlarla ilgili yasak tabelası duruyor; fakat uygulamada herhangi bir yasak yok. Bu bölgedeki köylerden biri de Gümülcine’ye 44 km uzaklıktaki Kızılağaç Köyü.  Bölgedeki en eski Türk köylerinden olan Kızılağaç’ta 500 kişi yaşıyor. Bu nüfusun yarısı çoban ve gündüzleri köyde bulunmuyor. Köyün hem imamı hem de öğretmeni olan Ahmet Mahmut 20 yıldır bu köyde eğitim veriyor. 29 öğrencisi var ve köyde görevli Yunan öğretmenler her gün gelip gidiyor. Köylünün ekonomik durumu oldukça zayıf. Gençleri çalışmak için gemilere gidiyor ya da şehre iniyor.
         <br/>
         <br/>
         Köyün zorlu toprak yolu için köy öğretmeni Ahmet Mahmut, “Bu yine iyi hâli. üç dört yıl önce ulaşım yok denecek kadar kötüydü. Şimdi en azından toprak da olsa açık. Gerçi kışın kardan kapanıyor ama bu bile bir aşama. Belki önümüzdeki dönemde asfalt da yapılır” diyor. Köy yamaçta kurulu olduğu için su dağıtım şebekesinde ciddi sorun var. Bir bölümüne su ulaşmıyor. Köyde ekonomik durumu biraz iyi olanlar arazi aracı satın almış; çünkü normal araçlarla Gümülcine’ye gitmek mümkün değil. Köyden okula gitmek isteyen öğrencilerin önünde alternatif yok. Ya okula devam etmeyecekler ya da şehre taşınacaklar. Bu durumda çoğunlukla okula devam edilmiyor.
         <br/>
         <br/>
         Köydeki Fatma Solak bunlardan biri. 17 yaşında ve ailesinin ekonomik durumu müsait olmadığı için okula devam edememiş. Yaşıtları gibi ya tütün işinde çalışıyor ya da el işleri yaparak günlerini geçiriyor. Civardaki onlarca köyde de tablo aynı: Fakir insanlar, işsizlik nedeniyle şehre taşınan gençler, toprak yollar, eksik alt yapı, eğitimsiz insanlar. Avrupa’nın gerçek güneydoğu sınırı ile Türkiye’ nin güneydoğusu arasında çok bir fark da yok aslında. Üstelik Batı Trakya’da yaşayan 150 bin kişilik Türk azınlığın temel sorunları halen devam ediyor. Buradaki yaygın kanaate göre, Yunanistan, Türkiye ye karşı koz olarak kullanmak için bölgeye yatırım yapmıyor. Hatta valileri seçimle gelen sisteme rağmen sadece Batı Trakya için oluşturulmuş “Yetkileri genişletilmiş vali”  atamış Yunan hükümeti. Türk azınlık bu durum için “Günün birinde Türk vali seçilmesin diye atadılar.” yorumunu yapıyor. Türk ismini kullanmak hâlâ yasak, Türklerin vakıflarına ait mallarla ilgili davalar sonuçlanmadı. Türk azınlık kendi dini liderini seçemiyor ve eğitim gibi temel konularda ciddi sıkıntılar var. Avrupa’nın güneydoğu sınırında durum böyle.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3131 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=18885), [web.archive.org (arşiv bağlantısı)](http://web.archive.org/web/20060103175054/http://aksiyon.com.tr:80/yazdir.php?id=18885)
