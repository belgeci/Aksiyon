# Nemrut'u paylaşamıyorlar

*Adem Yavuz Arslan 2001.04.07*

<div>
 <p class="spot">
  Dünyanın 8. harikası olarak  kabul edilen Nemrut Dağı için  Malatya ve Adıyaman 'birbirine  girdi'. Malatya Valiliği tanıtım  broşürlerinde şehrin simgeleri  arasına Nemrut'u koyunca  Adıyamanlılar Nemrut'un  tapusunu ortaya koyup  Malatya'yı mahkemeye verdiler.  Her iki şehir de harabeleri  kendine mal ediyor
 </p>
 <p class="metin">
 </p>
 <img border="0" src="/web/20010712120334im_/http://www.aksiyon.com.tr/2001/331/resimler/Nemrut.jpg"/>
 <p class="metin">
  Anadolu'nun neresine giderseniz gidin bir kaç Yunus Emre, bir kaç Karacaoğlan hatta bir kaç Battalgazi Türbesi görürsünüz. Herkes tarihi ve manevi öneme sahip bu şahsiyetleri sahiplenmiş, adeta kendine mal etmiştir. Biz buna alışmıştık ama doğrusu bir dağın ve üzerindeki harabelerin komşu iki şehir arasında paylaşılamayacağını, üstelik iki şehir arasında husumet nedeni olacağını hiç düşünmemiştik. Ama gördük ki dünyanın 8. harikası olarak kabul edilen Nemrut Harabeleri ve 2 bin 150 metrelik dağ bir tartışma konusu Malatya ve Adıyaman arasında. Üstelik son derece ciddi ve ateşli bir tartışma konusu. Adıyamanlılar Nemrut'un tapulu malları olduğunu, Malatyalılar ise Nemrut'a Adıyamanlılardan daha iyi sahip çıktıklarını iddia ediyorlar.
 </p>
 <p class="metin">
  Gizemli bir medeniyetin izleri
 </p>
 <p class="metin">
  Milattan önce 3. yüzyıl.. Yer bugünkü Suriye merkezli İskitler ile doğudaki Partlar arasında bir sınır bölgesi. Hakim güç İskitler. İskitlerin hakimiyeti MÖ 80 yılına kadar sürer. Bölge valisi Mithridates, bu tarihte bağımsızlığını ilan eder ve bugün Eski Kale denilen Arsemia merkezli bir krallık kurar. Kral, tüm komşuları ile iyi ilişkiler geliştirir. Bir Part prensesi ile evlenir. MÖ 64 yılında öldüğünde oğlu Antiochos kral olur. O da babasının stratejisini uygular ve komşuları ile iyi geçinir. Bu dönemde Kommegene Krallığı gelişir, büyür. Antiochos, kendini dönemin tanrıları ile eş tutar, kölelerden bir ordu kurar ve tapınağı inşa ettirir. Tapınağa Roma ve Pers tanrılarının, Antiochos'un heykelleri konur. Kendini tanrılarla eş tutan Kral Antiochos, Romalılar'ın gazabına uğrar sonunda. MS 32 yılında Roma, Antiochos'un krallığını lağveder. Bundan sonra bölgede Roma, Bizans, Selçuklu ve Osmanlı hüküm sürer. 1881 yılında ise bir Alman mühendis tarafından keşfedilir. Yapılan kazı çalışmalarında MÖ 69-36 yılları arasında yaptırıldığı belirlenir. Kral Antiochos, bu anıtı yine anıtta yer alan 237 satırlık bir kitabede (nomos) şöyle anlatır; "İşte gördüğün gibi, tanrılara gerçekten layık oldukları heykelleri ben diktirdim; Zeus-Oromasdes'in, Apollon-Mithras-Hellios-Hermes'in, Artagagnes-Hreakles-Ares'in ve herşeyi besleyen vatanım Kommegene'nin heykellerini. Aynı taştan ve aynı tahtalar üzerinde duaları işiten tanrıların yanına kendi heykellerimi de koydurttum". Okunan kitabelere göre hikaye böyle ancak taşın olmadığı bir bölgede 7-8 ton ağırlığında taşların kullanılarak bu heykellerin nasıl yapıldığı halen büyük bir merak konusu. Sır olmayan bir gerçek ise bölgenin yıllardır ilgi görmesi ve dünyanın 8. harikası olarak adlandırılması. Bölgeye her yıl 100 binin üzerinde turist geliyor.
 </p>
 <p class="metin">
  Peki dünyanın 8. harikası olarak adlandırılan ve 1987 yılı içerisinde "İnsanlığın kültür mirası" listesine alınan bu dağ ve kalıntılar nerdedir? Ben de dahil herkes Adıyaman'da biliyordu. Ancak Malatya Valiliği tarafından hazırlanan Malatya 2000 albüm ve cd-romlarını görünce yıllardır Malatya ve Adıyaman arasında krize neden olan bir konuya parmak basmışız farkında olmadan. Hazırlanan kitap ve cd-romlarda Nemrut Dağı ve kalıntıları Malatya'ın 'tarihi ve turistik mekanları' içerisinde gösteriliyordu. Acaba yanlışlıkla mı oldu diye Malatya'nın mülki amirlerine sorduk. Hepsi " Nemrut ilimizin en büyük tarihi mekanı. Malatya turizmi için büyük öneme sahip" dediler. Adıyaman ili Kahta ilçesi Karadut köyü sınırları içerisindeki 2 bin 150 metre yükseklikteki dağ ve 50 metre yükseklikteki kümülüs, tonlarca ağırlıktaki heykeller yer mi değiştirmişti, yoksa kimseden habersiz il sınırları mı değişmişti? Aslında ikisi de olmadı ama Nemrut harabeleri Malatya ve Adıyaman illerinin arasını açtı. Hatta olay mahkemelere bile intikal etti.
 </p>
 <p class="metin">
  Malatya; Nemrut bizimdir
 </p>
 <p class="metin">
  Malatya Valiliği tarafından hazırlanan tüm broşür ve tanıtım kitapçıklarında, web sitesinde Nemrut, Malatya'nın "tarihi ve turistik mekanları" içerisinde gösteriliyor. Malatya Valisi Mustafa Yıldırım, Nemrut'un Malatya için büyük bir zenginlik olduğunu söylerken, Malatya İl Turizm Müdürü Ali Cengiz, "Nemrut Dağı, Malatya'ya 94 km. uzaklıkta. Kapadokya'ya gelen turist Malatya üzerinden Nemrut'a daha kolay gider. Adıyaman üzerinden gitmeye kalksa 200 km'nin üzerinde yol kat etmek zorunda. Ayrıca Malatya-Nemrut arasında bu yıl bitecek olan asfalt yol var. Üstelik Malatya'ya her gün Ankara-İstanbul aktarmalı çift uçak var ama Adıyaman'a haftada sadece 2 uçak var. Malatya'ya mavi tren de geliyor. Bu yüzden Nemrut'u Türk turizmine biz daha iyi kazandırırız" diyor. Malatya Nemrut'u o kadar benimsemiş ki şehri anlatan her yerde Nemrut'un fotoğrafları var.
 </p>
 <p class="metin">
  Malatyalıların Nemrut aşkı ise Adıyamanlıların tepkisini çekiyor yıllardır. Nemrut'un tapulu malları olduğunu iddia eden Adıyaman Valiliği Nemrut ve harabelerin tek tek tapularını gösteriyor Malatyalılara. Ayrıca Adı
 </p>
 <p class="metin">
  yamanlıların kızdığı bir nokta da Nemrut'a nasıl gidileceği konusundaki spekülasyon. Adıyaman Valiliği tartışmaya son noktayı koymak için Bayındırlık ve İskan Bakanlığı Karayolları Genel Müdürlüğü 8. Bölge Müdürlüğü'ne başvurarak " Nemrut'a nasıl gidilir?" in resmi açıklamasını ister. 31 Mayıs 1999 tarihinde Karayolları Genel Müdürlüğü bilirkişisi İsmail Öztürk Adıyaman'dan Nemrut'a nasıl gidileceği ile ilgili şu raporu düzenler: "Adıyaman Emniyet Müdürlüğü kavşağı baz alınarak yapılan çalışmaya göre; Adıyaman Havaalanı -Nemrut Dağı direkt: 68 km, Adıyaman -Nemrut Dağı ( Karadut güzergahı) 87 km, Adıyaman - Nemrut Dağı (Arsemia Antik Yol Güzergahı) 61 km, Havalimanı-Nemrut Dağı (Antik yoldan) 42 km. Adıyaman-Kahta; 34 km". Adıyaman Valiliği ayrıca 7 Haziran 1998 tarihinde bir basın açıklaması yayınlayarak Malatya Valiliğini kınamış; "6 Temmuz 98 tarihli gazetelerde 'Nemrut Turizmi Canlandırdı' başlıklı haberde Nemrut-Malatya arasında yol açıldığı, Malatya'dan Nemrut'a 94 km. lik yolla daha kolay ulaşıldığı, sayın Vali Vural'ın Adıyaman'dan Nemrut'a gitmenin ise 139 km olduğu basında yer almıştır. Oysa Adıyaman-Nemrut Dağı arasındaki yol 139 km olmayıp  87 km. dir. Ayrıca yeni yapılmakta olan Adıyaman-Arsemina-Horik-Nemrut Dağı güzergahının tamamlanması ile birlikte 21 km kısalarak söz konusu yol 87 km. den 66 km. ye düşecektir. Ayrıca Nemrut Dağı ve çevresindeki alan 1. Derece Sit Alanı olup 2863 ve 3386 Sayılı Kültür ve Tabiat Varlıklarını Koruma Kanununa göre, bu tür alanlardaki her türlü inşaat ve hafriyat çalışmaları suç teşkil etmektedir" deniliyor.
 </p>
 <p class="metin">
  Malatyalıların kısa olmasını ön plana çıkardıkları yol ile ilgili olarak da 'kapatılma' kararı olduğunun belirtildiği basın açıklamasında " Sözkonusu yol için Adana Kültür ve Tabiat Varlıklarını Koruma Kurulunun 14.07.1992 tarih ve 1241 sayılı, 14.09.1993 tarih ve 1515 sayılı kararları bulunmaktardır. Ayrıca Malatya Valiliğinin tavrı Adıyaman kamuoyunda üzüntüyle karşılanmıştır" deniliyor. Öte yandan Adıyaman Valiliği yetkilileri Malatya'nın Nemrut'u sahiplenmek istemesinin temelinde bölgenin cazip bir turistik bölge olmasının yaptığını söylüyorlar. Nemrut'un çevresi ile bir bütün olduğunu belirten Adıyamanlılar; "Adıyaman'a gelen önce Karakuş'a, Cendere'ye uğruyor, ardından Nemrut'a çıkıyor. Burada tarihi bir bütünlük var. Ama Nemrut'a Malatya'dan giden bir kişi direkt olarak Nemrut'u görür. O medeniyetin diğer ayaklarını görmez. Geçtiğimiz yıl Fransa'da bir dergide bu konu işlendi. Nemrut'la ilgili tura katılanlar 'Peki bu medeniyetin gerisi nerede?' diye sormuşlar. Nemrut'a Malatya'nın sahip çıkması ve turizmi oraya kaydırmak Türk turizmine ihanettir" şeklinde konuşuyorlar.
 </p>
 <p class="metin">
  Adıyaman cephesi; tapusu bizde, 			mahkeme kararı var
 </p>
 <p class="metin">
  Malatya'nın basın toplantılarında ve tanıtım broşürlerinde Nemrut'u kendilerine mal etmesine kızan Adıyamanlılar önce tapuya, ardından da mahkemelere başvurdular. Maliye Hazinesine kaytılı olarak gözüken Nemrut için "Adıyaman ili Kahta ilçesi Karadut Köyü m41.A5.b pafta, 207 ada ve 1 parsel no'da Nemrut Dağı Kümülüsü" kaydı yer alıyor. Nemrut'un tapusunu çıkaran Adıyaman Valiliği ayrıca mahkemeye başvurarak tespit yapılmasını istedi. Kahta Tapu Kadastro Mahkemesi 1995/6 tarih ve sayılı kararı ile Nemrut'un bulunduğu Karadut Köyü sınırlarını tekrar etti ve Nemrut'un Adıyaman ili sınırları içerisinde olduğuna karar verdi.	Malatya ve Adıyaman. Güneydoğu'da kabuğunu kırmaya çalışan iki il ve turizm ikisinin de umut bağladığı bir alan. En büyük turistik değer ise Nemrut Dağı ve Kommegene Harabeleri. Her ikisi de Nemrut'u kendine mal etmek istiyor. Malatya bir adım önde gözüküyor ama Adıyaman'ın da tapusu var. Sorunu kim, nasıl çözecek orası meçhul!
 </p>
 <br/>
 <center>
  <a class="anaorta" href="http://web.archive.org/web/20010712120334/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/331/haberler/5.htm), [web.archive.org (arşiv bağlantısı)](http://web.archive.org/web/20010712120334/http://www.aksiyon.com.tr:80/2001/331/haberler/5.htm)
