# BARİKATLAR ARASINDA YAŞAM

*Adem Yavuz Arslan 2001.11.17*

<div>
 <p class="spot">
  Son günlerde iki barikat arasında yaşayan bir mahalle Küçükarmutlu. Bir yanda polis, diğer yanda ölüm orucu eylemi destekçileri ve örgütlerin sokak barikatları. Eylemler, ölümler, gösteriler, polis baskınları ve her gün yeniden kurulan barikatlar. Barikatlar arasındaki bu yaşamda operasyonlar, eylemler rutin hale gelmiş
 </p>
 <p class="metin">
 </p>
 <img border="0" src="/web/20011223101519im_/http://www.aksiyon.com.tr/2001/363/resimler/barikat.jpg"/>
 <p class="metin">
  İstanbul'un Küçükarmutlu mahallesi son bir yıldır gündemimize ölüm oruçları, barikatlar ve operasyonlarla girdi. Birçok zıtlığı içinde barındıran bu Boğaz manzaralı gecekondu bölgesinde, geçtiğimiz günlerde yaşananlar mahallenin talihsiz şöhretine yeni unsurlar ekledi.
 </p>
 <p class="metin">
  Yaklaşık bir yıldır F tipi cezaevlerini protesto etmek amacıyla sürdürülen ölüm orucu eylemlerinin yapıldığı evlerden birine düzenlenen operasyon 4 kişinin ölümü, 10 kişinin de yaralanması ile sonuçlandı. Haberi hazırladığımız sırada ikinci bir operasyon yapıldı ve ölüm orucuna devam eden 10 kişi daha hastaneye kaldırıldı. Mahallede yaşananlar, polisin tutumu ve İstanbul içinde kurtarılmış bölgeler oluşturmaya çalışan eylemciler çok konuşuldu, bundan sonra da tartışılmaya devam edecek. Biz de uzun zamandır operasyonlara sahne olan, ölümün neredeyse kutsandığı mahalleyi ve barikatların arkasındaki hayatı gözlemek istedik.
 </p>
 <p class="metin">
  Mahallenin girişine kurulan barikatların her iki tarafı da gergin. Polisler mahalle girişinde, eylemciler barikatların ardında nöbet tutuyor.
 </p>
 <p class="metin">
  Etiler- Ulus sapağından Küçükarmutlu tabelasına dönerken sağımızda Audi A4, solumuzda Mercedes X5 ile giriyoruz kırmızı ışığa. Araçlar hızla TEM otoyoluna çıkarken yolumuz adeta başka bir dünyaya açılıyor. Yolun bu tarafında ne 85 milyarlık Audi A4' ler, ne lüks villalar, ne de parıltılı hayatlar var.
 </p>
 <p class="metin">
  Farklı bir dünya
 </p>
 <p class="metin">
  Tamamı gecekondulardan oluşan mahallenin hemen girişinde polis sürekli bekliyor. Ancak mahalleye giriş ve çıkışlara müdahale sözkonusu değil. Duvarlardaki DHKP/C imzalı 'intikam ve zafer' yazıları dikkat çekiyor. Mahallenin içerisine doğru devam eden yolun başında 20-25 yaşlarında gençler karşılıyor gelenleri. Yüzler şüpheli ve öfkeli. Burada adı konmamış, fiilen yürürlükte olan bir sistem var sanki. Gençlere kendinizi tanıtıyorsunuz, yapmak istediğinizi anlatıyorsunuz, eğer uygun görülürse ilerliyorsunuz. Onlara rağmen bir şey yapmaya kalkmanın pek uygun olmayacağı hissettiriliyor zaten. Arabanızı bırakıp mahallenin içine doğru yürürken Küçükarmutlu'nun ruh hali ortaya çıkıyor. Duvarlarda yazılar, barikatlar ve endişeli yüzler. Sanki İstanbul'un en güzel manzarasına sahip mahallesine değil de bir Ortadoğu ülkesindeki sorunlu bir bölgeye gidiyorsunuz. Gecekondu mahallelerinin aksine sokaklarda dolaşıp koşturan çocuklar görünmüyor. Yetişkinler de çok fazla vakit geçirmiyor sokaklarda. Bizi çatışmanın olduğu eve götüren Oğuz'la konuşuyoruz bir taraftan. Matbaa işçisi olduğunu, Kırklareli'nden bir yıl önce mahalleye taşındığını anlatıyor kısa cevaplarla. Etrafı incelerken gözünü makinamdan ayırmadığını farkediyorum. "Burada gizli kapaklı fotoğraf çekmeye çalışma. Benim izin vermeyeceğim yerleri de çekme" uyarısını yapıyor sık sık. Bütün ikna denemelerime rağmen 'Benim kararım değil' diyerek reddediyor. Arabayı bıraktığımız ilk barikattan yaklaşık 50 metre sonra birkaç gencin ateş yakıp etrafında oturduğu bir barikata daha geliyoruz. İsmini söylemek istemeyen birisi "Sizin gibi birisi yazı yazdı 4 kişi öldü, 10 kişi de yaralandı. Siz gazeteci falan değilsiniz" diyerek mahallenin genelinde var olan medya düşmanlığını yansıtıyordu. Bir başkası da yazılması gerekenin barikatlar değil polisin uyguladığı şiddet olduğunu söylüyor.
 </p>
 <p class="metin">
  Operasyonun yapıldığı ev tamamen yanmış, artık evde hayat belirtisi yok. Eylemciler o günden kalan ve polisin attığını iddia ettikleri gaz bombalarını bir perdenin üzerinde sergiliyorlar. Oğuz duvarlardaki mermi izlerini gösteriyor ve ekliyor :" Bunlar ya kaleşnikof ya da M-16 mermisi. Tabanca bu çapta tahribat yapmaz" diyor. Mahalle sakinlerinin çoğu ölümlerden polisi sorumlu tutuyor. Adli Tıp Kurumu'nun ölümleri duman zehirlenmesiyle açıklayan raporu da onları fazla tatmin etmemiş. Olaya şahit olanlara, polis kamerasından yansıyan görüntülerin açıklamalarıyla çeliştiğini söylüyoruz. Tepkileri sert oluyor: " Ne olacaktı. Biz öldürdük mü diyecekler. Tabii ki kurtarma çalışmalarını yayınlayacaklar."
 </p>
 <p class="metin">
  Fotoğraf çekmek yasak
 </p>
 <p class="metin">
  Mahallede sessiz ancak etkili bir haberleşme sistemi göze çarpıyor. Mahallenin bir yerine kadar sizi izleyen kişi, bir başka bölüme gelince izleme işini bir başkasına devrediyor. Üzerinizdeki gözleri fark etmek için de çok dikkatli olmanız gerekmiyor. Ölüm oruçlarının devam ettiği ikinci ev Boğaz manzaralı bir yamaçta, Geçici Sokak 36 numarada. Tutuklu Yakınları Yardımlaşma Derneği'nden, soyadını söylemek istemeyen Selma karşılıyor gelenleri. Bir yıldır ölüm orucunda olan Gamze Turan, Özkan Güzel, Hüseyin Akpınar, Madımak Ozan ve Ferhat Öztürk bu evdeler. Önceden kabul edilmesine rağmen, sağlık gerekçesiyle eylemcilerle görüştürülmüyoruz. Selma ve eylemcilerin bakımıyla ilgilenen Mehmet Yaman, olay günü yaşananları anlatıyorlar. Mehmet Yaman, terör örgütüne üye olmaktan cezaevinde yatmış ve 1996'daki ölüm orucu eylemine 69 gün katılmış biri. Olay gününü anlatıyorlar, polisin kullandığı göz yaşartıcı bombalardan ve havadaki barut kokusundan söz ediyorlar. Gazetelerde yer alan haberlerin Armutlu'ya yönelik bir operasyona zemin hazırlamak için yapıldığını düşünüyorlar. Selma da, Mehmet de, Oğuz da mahalledeki herkes gibi basına sıcak bakmıyor. Basının yaptığı haberlerle K. Armutlu'yu ve ölüm orucundakileri zanlı pozisyonuna soktuğunu söylüyorlar. Mehmet Yaman operasyonun Armutlu'da süren ölüm oruçlarını sona erdirmek için yapıldığını söylüyor: "Mesele barikatları kaldırmak olsa, iki dozer gönderip açarlardı. Açıkça göz dağı vermek istediler. Ama biz hazırız bir dahaki saldırıya." 'Bir dahaki saldırıya hazır olmakla' neyi kastettiklerini sorduğumda Selma araya giriyor ; "Ölmeye hazırız."
 </p>
 <p class="metin">
  Mahalle sakinleri ekmek derdinde
 </p>
 <p class="metin">
  Peki ya mahalleliler? Onca ekonomik sıkıntıya direnerek ayakta kalmaya çalışan insanlar, mahallelerinde yaşanan ölüm oruçları, eylemler, kurulan barikatlar hakkında ne düşünüyorlardı? Selma ve Mehmet'e göre mahalleli tamamen arkalarındaydı yoksa tutunamazlardı. 'Mahallelinin bir yandan polis bir yandan örgüt baskısı altında kalıp hiç bir şeye sesini çıkarmadığı' iddiasına ne diyorlardı? Mehmet, "O sizin uydurmanız. Mahalleli bizden korkmuyor" diyor. Eylemcilerin gözlerindeki kin ve öfke dikkatten kaçmıyor. Onlar ölümden nefes almak, su içmek gibi bahsediyorlar. Zaten mahallede ölümler için yas tutulmuyor, aksine törenler, marşlar eşliğinde defnediliyor cenazeler.
 </p>
 <p class="metin">
  Mahalle sakinlerinin çoğu eylemin seyircisi durumunda. Sessiz bir isyan sözkonusu. Büyük bir kısmı Tokat ve Sivas kırsalından. Operasyonun yapıldığı evin hemen karşısında bulunan evde yaşayan orta yaşta bir kadın "Biz Ermeni ya da Yunan mıyız? Polis sanki bize düşman askerine saldırıyormuş gibi saldırdı. Biz bunu hak etmedik ki?" şeklinde konuşuyor.
 </p>
 <p class="metin">
  Küçükarmutlu'da olayların yaşandığı bölgedeki 500 hanede yaklaşık 2 bin vatandaşımız yaşıyor. Mahellesinin sürekli terörle gündeme gelmesinden yakınan biri "Mahallede alt yapı yok, okul sıkıntısı var, işsizlik var. Bunlarla ilgilenin, ölüm oruçları ile değil" diyor. Mahalle esnafından kimle konuşmak isteseniz söze 'fotoğraf çekmek yok ha ' uyarısıyla giriyor. Açıkça dile getirilmese de mahalle halkında bir taraftan 'zorla dergi satmaya çalışanlar'a, bir taraftan da polisin ablukasına tepki var.  F tipi cezaevlerine karşı başlatılan ve bugüne kadar 42 kişinin yaşamını yitirdiği ölüm orucu eylemleriyle gündemimize giren Küçükarmutlu'da olaylar bitmek bilmiyor. Mahalleden döndükten yarım gün sonra polis bin kişilik bir ekiple yine Küçükarmutlu'daydı. Barikatlar yıkıldı, göstericiler molotofla saldırdı, ölüm orucundakiler hastanelere kaldırıldı. İstanbul Emniyet Müdürü Hasan Özdemir Küçükarmutlu'yu kimsenin 'kurtarılmış bölge' olarak göstermeye çalışamayacağını ve bu mahallede bir daha barikat kurulmasına müsaade etmeyeceklerini açıkladı. Küçükarmutlu'daki barikat kurup bozma restleşmesinde polis şimdilik kazanan taraf görünüyor.
 </p>
 <br/>
 <center>
  <a class="anaorta" href="http://web.archive.org/web/20011223101519/mailto:a.yavuz@aksiyon.com.tr">
   a.yavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/363/haberler/4.htm), [web.archive.org (arşiv bağlantısı)](http://web.archive.org/web/20011223101519/http://www.aksiyon.com.tr:80/2001/363/haberler/4.htm)
