# Yedi göl, yedi güzel

*Adem Yavuz Arslan 2000.12.02*

<div>
 <p class="spot">
  Göğün yedi rengi, gölün yedi rengine karışıp uyuyan bir güzel olmuş. Bakmaya doyulmayan, her görüşte bir daha âşık olunan ve gelecek buluşma için sabırsızlanılan... Hüznün, ayrılığın ve dahası ölümün mevsimi derler sonbahar için. Oysa yaşam var sonbaharda; ölümde hayat, ölümde renk var.
 </p>
 <p class="metin">
 </p>
 <img border="0" src="/web/20020502232148im_/http://www.aksiyon.com.tr/2000/313/resimler/Yedi.jpg"/>
 <p class="metin">
  Mevsimin dönmeye başladığı tarihlerin bir cazibesi vardır Yedi Göller'i bilenler için. Defalarca gelinmiş, yüzlerce kare fotoğraf çekilmiş de olsa illa gidilecektir, sarının, yeşilin, kahverenginin ve kırmızın her tonu görülecektir, 'görülmek' için yaratılmış bu mekânda.
 </p>
 <p class="metin">
  'Şairin hüzünlendiği mevsim' derler sonbahara ve her yerde güzeldir sonbahar. Ama en çok Yedi Göller'de güzeldir. Çünkü coşkunun dönemidir sonbahar burada. Önce yükseklerde başlar görsel şölen, kusursuz bir tablo gibidir rengârenk ağaçlar ve aşağılara doğru Kasım ayının sonlarına kadar sürer renk cümbüşü. Her yer alev alevdir adeta. Işık oyunları sürer gün boyu rengârenk ağaçların arasında. Burada rengini tanımlayamazsınız yaprakların. Sahi ne renktir yapraklar? Sarı, yeşil, turuncu, kahverengi?..
 </p>
 <p class="metin">
  Güneş çıktıkça bulutların arasından renk cümbüşü başlıyor göllerin etrafında, vadilerin içinde. Alev alev yanıyor yapraklar. Adeta renk sarhoşu oluyor Yedi Göller'e gelenler.
 </p>
 <p class="metin">
  Ağaçlar rengârenk, yapraklar rengârenk, göller rengârenk. Buralarda yürümek gerek ıslak sonbahar otlarının üzerinde; duymak yaprakların hışırtılarını... Yer yok, toprak yok... Her yer yaprak burada. Toprak kokusu yükseliyor bastığınız yaprakların arasından. Sanki her adımınızla doğayı bozuyormuş hissine kapılıyorsunuz ama karşı konulmaz bir istek yatıvermek, ıslak yaprakların üzerinden izlemek gökyüzünü..
 </p>
 <p class="metin">
  Bir gece yarısı çıkılabilen ve ancak sabahın ilk ışıkları ile varılabilen Yedi Göller, mat şehirlerin, beton duvarların körelttiği ruhumuza tam bir ziyafet çekiyor aslında. Yedi Göller, Bolu' ya 45 kilometre uzaklıkta ancak virajlı yollar sebebiyle yolculuk uzuyor. Fakat kimse de bundan şikayetçi değil. Dönülen her virajda karşınıza çıkan manzara büyülüyor sizi. Bırakıp arabanızı yürümek istiyorsunuz. Her ağaç, her kıvrım yeni bir dünyayı keşfetmek demek çünkü.
 </p>
 <p class="metin">
  Adından da anlaşılacağı üzere 7 göl var bölgede ve 30'un üzerinde ağaç türü. Durgun sulara yatak olmuş ormanlar, göller oluşmuş; Yedi Göller: Büyük Göl, Küçük Göl, Sazlı Göl, Derin Göl, Aşağı Göl, İnce Göl ve Orta Göl. Kayın ve meşe ise bölgeye rengini veren ağaçlar. Yedi Göller için en ideal dönemde 29 Ekim haftası olarak söylenir ancak bu birkaç hafta daha sarkabiliyor. Ve bizim yaptığımızı yapıp bir defada Kasım ortalarında gidin Yedi Göller'e.Tüm fotoğraf ve doğa tutkunları akın ediyor yılın bu mevsiminde Yedi Göller'e. Çadırlar kurulmuş, sırtlanmış tripotlar, görüntü avına çıkılmış. Her yer sarı, her yer sessiz. Güzelliğe hayran hayran bakarken bir deklanşör sesi bozuyor sessizliği.
 </p>
 <p class="metin">
  1965 yılından bu yana milli park olan bölgede bungolow evler var ancak buranın tutkunları Ekim ayının sonundan Kasım ortalarına kadar kamp kuruyorlar bu güzelliği doya doya yaşayabilmek için.
 </p>
 <br/>
 <center>
  <a class="anaorta" href="http://web.archive.org/web/20020502232148/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/gezi/1.htm), [web.archive.org (arşiv bağlantısı)](http://web.archive.org/web/20020502232148/http://www.aksiyon.com.tr:80/2000/313/gezi/1.htm)
