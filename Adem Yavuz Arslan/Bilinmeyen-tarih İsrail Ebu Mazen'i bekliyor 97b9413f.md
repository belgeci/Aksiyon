# İsrail Ebu Mazen'i bekliyor

*Adem Yavuz Arslan Bilinmeyen-tarih*

<div>
 <p>
  <font>
   KUDÜS - İsrail çevrelerinin Ebu Mazen’de ısrarlı olmasının temelinde Mazen’in ‘stratejisi’ yatıyor. Şiddet karşıtı tutumuyla bilinen Mazen, İsrail tarafına göre ‘masaya oturulabilecek’ bir isim.
   <br/>
   <br/>
   Yaser Arafat’ı “barışı engelleyen adam” olarak kabul eden İsrail’de şimdilerde derin bir sessizlik var. Bütün gözler 9 Ocak’ta yapılacak Filistin başkanlık seçimlerinde Mahmut Abbas’ı (Ebu Mazen) desteklediklerini saklamayan  İsrailli üst düzey yetkililer, konu Irak’a gelince sözbirliği etmişçesine “Ne resmi ne sivil olarak Irak’ta yokuz." diyor.
   <br>
    <br>
     “Aslında iki oğlum da aynı okula gidiyor, dersleri aynı saatte başlıyor. Ama ben birini 08.15 otobüsüyle, diğerini 08.30 otobüsüyle yolluyorum. Eğer bindikleri otobüslerden biri havaya uçarsa en azından ikisini birden kaybetmemiş olurum." Kudüs’te tanıştığımız bir Yahudi anne böyle anlatıyor intihar saldırılarının sürdüğü son dört yıl boyunca yaşadığı korkuyu. Otobüslere binmemeye çalıştığını, her sabah evden çıkarken “Akşama ailem tekrar bir araya gelebilecek mi?" endişesini nasıl yaşadığını dile getiriyor. Bugünlerde biraz daha umutlu olduğunu, Arafat’ın ölümünden sonra barış için bir fırsat kazanıldığını, artık iki toplumun da sabrının kalmadığını söylüyor. Bir tek dileği var: “Huzur içinde yaşamak." İsrail’de resmi söylem “teröre boyun eğmemek"; fakat insanların özeline indiğiniz zaman içten içe bir bıkkınlık kendini hissettiriyor. Bıkkınlık, umutsuzluk var, tıpkı Filistin tarafında olduğu gibi.
     <br>
      <br>
       Sokaktaki herhangi birinden devletin üst düzey yöneticilerine kadar İsrail’de hemen herkesten aynı ifadeleri işitiyorsunuz bugünlerde: “İsrail’in üzerindeki Arafat kabusu kalktı." Geçtiğimiz ay hayatını kaybeden Filistinli efsane liderin İsrail üzerindeki etkisi tahmin edilenden çok daha derin. Akademik ve siyasi çevrelerde “Arafat ve sonrası” tartışılıyor. Söz konusu Arafat olunca sözü en çok dinlenen kişi de Prof. Dr. Barry Rubin. “Arafat” kitabının yazarı, ve İsrail’in önemli uluslararası ilişkiler uzmanlarından Rubin, İsrail-Filistin sorununun 2000 yılında çok önemli bir çözüm fırsatını kaçırdığını söylüyor. Arafat’ı “kabus” olarak tanımlayan Rubin’e göre 9 Ocak’ta yapılacak seçimler bölgede barışı sağlamak için önemli bir fırsat: “Bize göre Arafat barışın önündeki en büyük engeldi. İki noktada yanıldı. Terör uygulayarak İsrail hükümetini dize getireceğini, uluslararası camianın İsrail’e baskı kurarak Filistin’in taleplerinin kabul edeceğini umuyordu. Ama ikisinde de hüsrana uğradı. Üstelik teröre karşı tedbir almayarak da İsraillilerin tepkisini çekti." diyor.
       <br>
        <br>
         Barry Rubin’in seçim öngörüsüne göre Mahmut Abbas yani Ebu Mazen sandıktan çıkacak; ama taban desteği konusunda sıkıntı yaşayacak. Bölgeyi iyi tanıyan isimlerden birisi olarak kabul edilen Rubin’in bir iyi bir de kötü senaryosu var. İyi senaryoya göre “Mahmut Abbas, silahlı grupları kontrol eder, şiddetle çözüm olamayacağını halkına anlatır, İsrail’le ticari ilişkileri güçlendirir ve nihai çözüm konusunda ilerleme sağlanır." Aksi halde, “Abbas, silahlı grupları denetleyemez ve Filistin toplumu içerisinde kaosa sebep olur, şiddet artar, İsrail büyük çapta silahlı operasyona girer. Tam bir felaket olur."
         <br/>
         <br/>
         İsrailli akademisyenlere göre, barışın tesis edilebilmesi için uzun bir zamana ihtiyaç var. Dışişleri Bakanlığı danışmanlarından Prof. Dr. Gerald M. Steinberg, Arafat’ın yerine geçecek yeni liderin işinin çok zor olacağını belirterek, “Her şeyden önce Arafat’ın bıraktığı bir gölge var. Yani liderin bu gölgenin dışına çıkabilmesi, adımlarını Arafat efsanesine rağmen atabilmesi çok zor olacak." diyor. Steinberg’e göre, bu çatışmanın dünyada bir benzeri yok, bu sebeple de çözümü için özel yöntemler getirilmeli. İsrail, seçimi ve seçim sonrasında Filistin tarafının alacağı tavrı bekliyor.
         <br/>
         <br/>
         Gözler Ebu Mazen’de
         <br/>
         <br/>
         İsrail’de kime mikrofon uzatırsanız Filistin’deki seçimle ilgili “Biz karışmıyoruz ama..." şeklinde başlayan yorumlar yapıyor; fakat bütün sözler “Ebu Mazen’in seçilmesi bizim için iyi olur." cümlesiyle bitiyor. Hatta Mazen’in seçilmesi konusunda Filistin üzerinde etkisi olan çevrelerle lobi bile yapılıyor. İsrail çevrelerinin Ebu Mazen’de ısrarlı olmasının temelinde Mazen’in ‘stratejisi’ yatıyor. Şiddet karşıtı tutumuyla bilinen Mazen, İsrail tarafına göre ‘masaya oturulabilecek’ bir isim. 69 yaşındaki Ebu Mazen, Arafat’ın da en yakın silah arkadaşlarından. Fakat silahlı mücadeleyi benimsemiyor. El Fetih’in kurucuları arasında yer alıyor. Arafat öldükten sonra FKÖ’nün başına geçti, aynı zamanda El Fetih’e de hakim.
         <br/>
         <br/>
         İsrail ve Filistinli uzmanların ortak kanaati ise aynı: “Ebu Mazen’in taban desteği yok." Sokakta destek bulamaması, El Fetih içindeki kuşak çatışmasına bağlanıyor. İsrail Parlamentosu Knesset’in 1984’ten bu yana vekillerinden olan Yahad Partisi’nden Ran Cohen’e göre Filistin İsrail çatışmasında önümüzdeki birkaç hafta içerisinde tarihi bir dönemeç yaşanacak. Sorunun çözümü için iki tarafta da ‘lider’e ihtiyaç olduğuna işaret eden Cohen, çatışmanın net çözümünün ‘Kudüs’ün iki ayrı başkent şeklinde bölünmesiyle, iki toplumlu, iki ülkeli bir yapı’nın kurulmasıyla mümkün olacağını söylüyor.
         <br/>
         <br/>
         “Irak’ta yokuz”
         <br/>
         <br/>
         Çok farkında değiliz ama Türkiye’de yaşanan her şey İsrail’de gündem oluyor. Özellikle Başbakan Recep Tayyip Erdoğan’ın Şeyh Yasin’in İsrail füzeleriyle öldürülmesinden sonra sarf ettiği “terörist devlet” sözü İsrail’de hâlâ konuşuluyor. Gerek İsrail parlamentosunda gerekse akademik çevrelerde kimle temas etseniz başbakanın kendilerini çok yaraladığını söylüyor. Hatta diplomatik kanallar bu rahatsızlıklarını belirtmekten de çekinmiyor. Her ortamda dile getirilen bir başka nokta ise Erdoğan’ın İsrail’e yapacağı ziyaret. İsrail bu ziyarete çok önem veriyor ve bir an önce bu ziyaretin gerçekleşmesini istiyor.
         <br/>
         <br/>
         Türk-İsrail İş Konseyi Başkanı Alon Liel, iki ülke arasında derin ilişkilerin olduğunu, her yıl 350 bin İsraillinin tatil için Türkiye’ye gittiğini, İsrail’de 100 bin Türk kökenli Yahudi olduğunu, Türk tarafından gelen açıklamanın morallerini bozduğunu söylüyor. Fakat gerek askeri gerek istihbari ilişkilerde bir aksama olmadığı da sıklıkla dile getirilen bir başka nokta.
         <br/>
         <br/>
         İsimlerinin açıklanmasını istemeyen üst düzey savunma bakanlığı yetkilisi ve istihbarat subayları askeri ilişkiler konusunda şunları söylüyor; “Türkiye ile ilişkiler göründüğünden daha derindir ve doğası gereği gizlidir. Teknolojik ve istihbari ortaklıklarımız var, askeri işbirliğimiz sürüyor. İlişkilerimiz de hükümetler üstüdür. Hükümetler değişse de stratejik ortaklığımız sürecektir." Aynı üst düzey bürokrat, “İsrail medyasında İsrailli istihbaratçıların Irak’ta olduğu yazıyor." şeklinde başlayan sorumuza ise “Bizim ne Irak’ın kuzeyinde ne de güneyinde işimiz yok. Amerika 150 bin kişi ile orada ve bize ihtiyacı var." şeklinde cevap veriyor.
         <br/>
         <br/>
         Yine aynı kaynak Türkiye ile ortaklaşa düzenledikleri “Anadolu Kartalı” tatbikatına her yıl katıldıklarını, bu yıl da bu tatbikatta yer aldıklarını söylüyor. Bu görüşmede ilginç bir ayrıntı da ortaya çıktı. Çünkü Türk kamuoyuna İsrail Hava Kuvvetleri’nin bu tatbikata katılmadığı açıklanmıştı. “Nükleer silahımızın olduğunu hiçbir zaman kabul etmedik." diyen bir başka üst düzey istihbarat görevlisine göre İsrail vatandaşlarının GAP’la ilgilenmesi sadece “iş” icabı. İsrail vatandaşlarının olaya ticari yaklaştıklarını anlatıyor İsrailli yetkililer.
         <br/>
         <br/>
         Türk kamuoyunun yakından tanıdığı deneyimli diplomatlardan Moshe Kamhi ise Türk-İsrail ilişkileriyle ilgili “İsrail’de Türkiye hakkında pozitif duygular var. Vatandaşlarımız kendilerini rahat hissedebilecekleri bir ülke olarak tanımlıyorlar Türkiye’yi. Manavgat suyu ve askeri projelerle ilişkilerin daha da geliştirilmesini istiyoruz." diyor. İsrail tarafından en ilginç yaklaşım ise Dabi David Rosen’den geliyor: “Bu toprakları en iyi Osmanlı yönetmişti. Bugün bile Kudüs’te Osmanlı’nın milletler sistemi benimseniyor. Evlilikle ilgili düzenlemelerimiz Osmanlı’dan kalmadır."
         <br/>
         <br/>
         Demokratik din devleti
         <br/>
         <br/>
         “İsrail’i en iyi bildiğini söyleyenler bile bilemez. Bu ülke hakkında bildiklerinizin, bilmediklerinizin yanında bir hiç olduğunu unutmayın." İsrail basınının önde gelen isimlerinden Yossi Klein Halevi’nin bu sözü aslında bu ülkenin bir özeti. İlişkiler girift, gelecek hakkında bir şeyler söylemek hiç de kolay değil. Öncelikle, İsrail, benzeri olmayan bir ülke. Öyle ki Etiyopyalısından Rus’una, Amerikalısından Türk’üne 7 milyon insan tek bir payda üzerinde yaşıyor: Yahudilik. Yani din. Böylesi farklı coğrafyalardan gelen, kültürleri, dilleri farklı bu insanların ortak gayesi ise “İsrail devletini sonsuza dek yaşatmak."
         <br/>
         <br/>
         Bu amacın taşıyıcısı ise dini temellere dayanıyor. İsrail yöneticileri de bunun farkında. “İsrail o kadar karmaşıktır ki neredeyse 6 milyon başbakan vardır." diyerek çeşitliliği özetleyen Halevi’ye göre bu farklılığı ayakta tutmayı din devleti olmak başarıyor. Bu sebeple İsrail’i “demokratik bir din devleti” olarak tanımlamanın yanlış olmayacağını söylüyor. Fakat dinin bu kadar etkili olduğu bir ülke de ‘kimin kuralları’nın geçerli olacağı ayrı bir tartışma konusu. Ultra Ortodoks Yahudiler ile, daha liberal ve seküler olanları arasında Filistin sorunundan din devlet ilişkilerine kadar her konuda derin görüş ayrılıkları var. Bir de İsrailli Araplar ile Hıristiyanlar da farklı fikir beyan edince görüş birliği sağlamak neredeyse imkansız hale geliyor.
         <br/>
         <br/>
         Parlamenter Ron Kohen’e göre barajın yüzde 2,5 olması her görüşün parlamentoda temsil edilmesine sebep oluyor. Halen 3’ü Arap 12 parti mecliste temsil ediliyor. Gazeteci Y. Klein Halevi bu durum için espriler bile üretildiğini anlatıyor; “Araplar İsrail’e kötülük yapmak istiyorlarsa barış yapsınlar. Biz birbirimizle onların yerine kavga ederiz."
         <br/>
         <br/>
         Silahla yaşamak
         <br/>
         <br/>
         İsrail, uygulamalarıyla dünya kamuoyunda çok gürültü kopartıyor fakat fiziken çok küçük bir ülke. Bir ucundan öbür ucuna 2 saatte ulaşmak mümkün.  Gedera ile Hedera arasındaki 100 km’lik bir alanda yaşıyor nüfusun yüzde 60’ı. Bu küçük ülkede daha havalimanına indiğiniz anda farklılığı hissediyorsunuz. Öncelikle bezdiren bir güvenlik var. Havalimanında saatler süren incelemeler, sorgulamalar; caddelerde M-16 ile dolaşan kızlı erkekli gruplar; kafelerin, çarşıların önünde kontrol noktaları ve güvenlik kameraları. Bu kadar çok aranma durumunda insan kendini güvende mi hisseder yoksa bunalıma mı girer İsrailliler bile bu konuda hemfikir değil. Her an her şekilde eli silahlı birisine rastlamanız mümkün. Hayat “terörle mücadele” kavramı üzerine kurulmuş. Güvenlik söz konusu olunca bugünlerde en çok tartışılan konu  Güvenlik Duvarı. İsrail’de hiç bir yetkili duvar inşa ettiklerini kabul etmiyor.
         <br/>
         <br/>
         “600 km’lik güvenlik bariyerinin sadece yüzde 3’ü duvar. Duvar örülen bölgeler de silahlı saldırıların yapıldığı alanlar." diyor isminin açıklanmasını istemeyen üst rütbeli bir subay. “Bariyer” inşası konusundaki eleştirileri ‘haksız’ olarak değerlendiren sınır güvenliğinden sorumlu aynı kaynak, “Duvarı ve elektrikli telleri inşa ettikten sonra bir tek intihar saldırısı bile meydana gelmedi. En seçkin askerlerimizi sınır polisi olarak görevlendirdik. 24 saat termal kameralarla denetliyoruz. Sistem o kadar etkili ki ayak izlerinden bile iz sürüyoruz. Telleri çektikten sonra 51 eylemci yakaladık." diyor.
         <br/>
         <br/>
         İsrailli yetkililer sadece bariyerle yetinmemiş aynı zamanda istihbarat için farklı yöntemler uygulamaya başlamış. Çok iyi Arapça bilen personelini Filistin bölgesinde tutan İsrail ordusu bu yöntemle de başarı sağlamış. Önceleri duvara karşı olan akademisyenler ya da gazeteciler bugün duvara destek çıkıyorlar. “Yaşam hakkı seyahat hakkından kutsaldır.” diyen avukat Moshe Negbi’ye göre İsrail hükümetinin terörü engellemek için başka alternatifi yok. Bar Ilan Üniversitesi öğretim üyesi Prof. Dr. Gerald M. Steinberg’e göre İsrail-Filistin çatışması bitmediği sürece duvarın alternatifi yok ve İsraillilerin huzur içinde oturabilmesi duvara bağlı... Savunma Bakanlığı’ndan üst düzey bir bürokrat ise “İsrail tarafı terörle mücadeleyi abartmıyor mu?" sorusuna “Yüzde 100 güvenlik için çalışıyoruz. Eğer bir kişiyi kaçırırsak bedelini çok ağır öderiz." şeklinde cevap veriyor.
         <br/>
         <br/>
         Görüştüğümüz tüm yetkililer İsrail-Filistin çatışması ile ilgili umutlu konuşuyor, Ebu Mazen’in seçilmesinden sonra başlayacak süreçte barışın tesis edileceğini dile getiriyordu. Fakat bölgeye barışın kolay kolay gelmeyeceğini gösteren önemli bir ayrıntı var: Her iki tarafta da diğerine yönelik düşmanlık artıyor. Filistin tarafı, işgal sürdükçe, her gün daha fazla Filistinli annenin yüreği yandıkça İsrail’den nefret ediyor; İsrail tarafındakiler de patlayan her bombadan sonra biraz daha dişlerini biliyor. Özellikle ikinci İntifada’dan sonra İsrail tarafında Filistin’den bahsederken “teröristler” ifadesi kullanılıyor. Barry Rubin, “Barış için umutlu olmak zor. Öyle ki iki taraf da diğerini düşman olarak görüyor. Filistin tarafının ders kitaplarını inceleyiniz. Sabah akşam Yahudi düşmanlığı propagandası yapılıyor. Bu bilinçle büyüyen insanlarla barış zor.” diyor.
         <br/>
         <br/>
         İsrail’de Filistin bölümünü iyi tanıyan, sokağın nabzını iyi tutan gazetecilerden kabul edilen İsrail Radyo Televizyonu’ndan Avi Isacharoff ise “Filistin tarafı felaket. Günde 2 dolar ile yaşamak zorundalar. Hiçbir alt yapı yok. Tam bir kaos yaşanıyor. Her yerde silahlı gruplar var. Tam anlamıyla bir kaos durumu hakim. Ama şunu kesinlikle söyleyebilirim bu savaşta her iki taraf da verileri abartıyor. Eğer üç kişi ölmüşse İsrail tarafı 3 yaralı var diyor, Filistin tarafı 30 kişi öldürüldü. Hiçbir bilgi sağlıklı değil.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 677 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19309), [web.archive.org (arşiv bağlantısı)](http://web.archive.org/web/20050216181916/http://www.aksiyon.com.tr:80/yazdir.php?id=19309)
