# Bir Manisa da Mersin’den

*Adem Yavuz Arslan 2001.03.24*

<div>
 <p class="spot">
  Yine gençler, yine işkence.. Ama bu kez farklı... Taşucu'nda meydana gelen bir cinayet  beraberinde toplumsal olayları getirdi  ve yaşları 18 ile 25 arasında değişen  26 sanık 'teşekkül oluşturup suç  işlemekten' yargılandı, 6'sı cezaevine  kondu. Sanıkların tamamı işkence  gördüklerini söylüyorlar, doktor raporu  olayı teyit ediyor. Olay başlangıç  itibariyle Manisa davasına çok benziyor  ancak sonuç farklı. Savcılık iddiaları  'kayda değer' bulmadığı için işkence  davası bile açılamadı
 </p>
 <p class="metin">
 </p>
 <img border="0" src="/web/20020329051355im_/http://www.aksiyon.com.tr/2001/329/resimler/Yine.jpg"/>
 <p class="metin">
  Türkiye'de işkence var mıdır? Bu soruyu şu ya da bu şekilde karakola düşmüş herhangi bir kişiden devletin zirvesindeki cumhurbaşkanına kadar herkes 'evet' diye cevaplıyor. Peki anayasal bir suç olarak kabul edilen işkenceye maruz kalırsanız hakkınızı arayabilir, sorumlular hakkında kamu davası açtırabilir misiniz? İşte burası biraz zor. Siz işkence gördüğünüzü söyleseniz, vücudunuzdaki izler bunu gösterir, doktor raporları teyit eder ama 'görevlilerinin size işkence yaptığına' dair devletin ayrıca ikna olması gereklidir. Size anlatacağımız olaylar dizisi ve dava süreçleri tipik bir Türkiye gerçeği.
 </p>
 <p class="metin">
  Mersin göç mağduru bir şehir. Güneydoğu'da yaşanan terör olayları sebebiyle 1 milyonun üzerinde insan Mersin ve ilçelerine göç etti, göç gettoları oluştu ve nüfus dengesi bozuldu. Bunun en bariz örneği de son seçimlerde HADEP'in Mersin merkez ilçede belediye başkanlığını kazanması, büyükşehir belediyesini 'kılpayı' kaçırması. Yaşanan göç olayları ve değişen demografik yapı yüzünden zaman zaman yerli halk ve göçle gelenler arasında gerginlik yaşandı.
 </p>
 <p class="metin">
  Ancak hiç biri 1999 yılının mayıs ayında yaşanan kadar ciddi sonuçlar doğurmamıştı. Herşey 2 Mayıs 1999 tarihinde başladı. Mersin'in Silifke ilçesine bağlı Taşucu beldesinde alacak verecek davası yüzünden çıkan kavgada bir kişi ölünce olaylar çok büyüdü. 2 Mayıs Pazar günü Raif Levent Koçak (18) babasının alacağını tahsil etmek için Diyarbakırlı Tayip Atabay'ın dükkanına giderek parasını ister ancak tartışma çıkar. Alacak verecek meselesinden başlayan tartışmanın sonucunda Tayip Atabay tarafından açılan ateş sonucu Raif Levent Koçak olay yerinde ölür. Taşucu Beldesi zaten küçük bir yerleşim birimi olduğu için olay kısa sürede yayılır ve öldürülen Koçak'ın arkadaşları akşam üzeri Atabay'ın işyerini tahrip ederler. Ertesi gün de süren olaylar sonucunda Alaylar Mahallesinde Resul Sabuncu' ya ait züccaciye dükkanı ve Ali Bulut' a ait büfe tahrip edilirken Yüzüncü Yıl Tesisleri de saldırıdan etkilenir. Basit bir alacak verecek davasından kaynaklanan cinayet olayı bir gün içerisinde büyük bir kavgaya dönüşmüş ve yaklaşık 400 kişi yürüyüş yaparak 18 yaşındaki Koçak'ın öldürülmesini protesto etmiştir. Olaylardan iki saat sonra Taşucu'na panzerlerle gelen çevik kuvvet ekipleri olayları yatıştırıp yaklaşık 15 kişiyi gözlem altına alır ve kimlik tespitinden sonra serbest bırakır ancak beldedeki gerginlik bitmez. Beldenin ANAP'lı belediye başkanı Emin Güleç olayların tamamen provokasyondan kaynaklandığını belirterek halkı sakin olmaya çağırırken CHP belde başkanı Hasan Gültekin de basit bir alacak verecek meselesinin Kürt—Türk çekişmesine dönüştürülmek istendiğini belirtmektedir.
 </p>
 <p class="metin">
  2 Mayıs'ta meydana gelen olaylardan sonra ise Silifke Emniyet Müdürü Celal Aydın görevden alınarak yerine Nihat Sümrü getirildi. Olayların yatışması beklenirken bu görev değişikliğinden sonra gerginlik daha da tırmandı. Çünkü yeni emniyet müdürü olayın üzerinden geçen 10 günün ardından ikisi 18 yaşında 26 genci 'içeri aldırdı'. Buraya kadar herşey normal gibi gözükebilir. Ancak anormallikler dizisi burada başlıyor. Yaklaşık 400 kişinin katıldığı olaylarda 26 kişi gözlem altına alınıyor ki aralarında olay tarihinde belde de olmadığı ortaya çıkan sanıklar var.
 </p>
 <p class="metin">
  Gözlerimizi bağlayıp elektrik verdiler
 </p>
 <p class="metin">
  Silifke Emniyet Müdürlüğü'ne bağlı sivil polisler olayların üzerinden 10 gün geçtikten sonra operasyonlara başlayıp 26 sanığı gözlem altına alıyor. Olay tarihinde 18 yaşında olan iki kişinin de bulunduğu sanıklar önce Taşucu ilçe Emniyet Müdürlüğünde, ardından da Silifke İlçe Emniyet Müdürlüğü'nde sorgulanıyor. 'Birşey sorup bırakacağız' diye evlerinden alınan sanıklardan bir kısmı serbest kaldıklarında yürüyemiyor, idrar tutamıyor ve geceleri kabus görerek uyanıyordu. Sanıklar önce suçlamaları kabul etmeleri için 'dostça' uyarılıyor, ardından da gözleri bağlanarak 'iki kat aşağı'indiriliyor. Sanıklardan Rasim Uygun mahkemede o günü şöyle anlatıyor: "Olayın üzerinden 15 gün geçmişti. Polisler beni çalıştığım tekneden aldılar ve Taşucu Karakoluna götürdüler. 15—20 saat kadar karakolda kaldım. Gözümü bağlayıp kaba dayak attılar. Olaylar hakkında hiç bir bilgim olmadığını söyledim. Sonra Silifke Emniyet Müdürlüğü'ne götürdüler. Ellerim kelepçeli, gözlerim bağlı, çıplak olarak yere yatırıp dayak attılar. İddiaları imzalamamı istediler, ben kabul etmeyince cinsel organıma ve ayak başparmağıma kablo bağlayıp elektrik verdiler. Bu sırada birisi testislerimi sıkıyordu. Çok acı çekiyordum, dayanamayıp görmediğim bir kağıdı imzaladım." Uygun, işkenceden sonra geceleri kabuslar gördüğünü ve sürekli bağırarak uyandığını söylüyor. Olay tarihinde üniversite sınavına hazırlanan ancak şu anda üniversite yerine cezaevinde olan Tevfik Şahin de sivil polislerin kaba dayağına ve testislerini sıkmalarına dayanamadığı gerekçesi ile iddiaları kabul ettiğini söylüyor.
 </p>
 <p class="metin">
  Silifke Emniyet Müdürlüğü'nde gözlem altında tutulan ve ne avukatları ile ne de aileleri ile görüştürülen sanıklar daha sonra Silifke Özel Tip Kapalı Cezaevi'ne gönderiliyorlar. Cezaevi doktoru Akif Akbulat ise prosedür gereği sanıkları muayene edip işkence ifadelerini destekleyen rapor veriyor: 20 Mayıs 1999 tarihli cezaevi doktoru raporuna göre sanıklardan Okan Demir için "testislerde ağrı, ağrılı idrar, iltihaplı idrar, karnın ön yüzünde 2.20 cm.lik morarma, sol kolda ve göğüs üzerinde çok sayıda çizgi şeklinde iz, ruhsal çöküntü", Tevfik Şahin için "sol gözde kısmen iyileşmiş ekimoz" ve Oker Kaplan için "sağ ve sol kol ile karın bölgesinde doku ezilmesi" teşhisi koyar. Ancak cezaevi doktorlarının bu raporları mahkemede delil olarak kabul edilmez. Çünkü polisler eşliğinde ve 4 gün sonra gidilen Silifke Devlet Hastanesi'nden 'sağlam' raporu alınmıştır.
 </p>
 <p class="metin">
  Sizde manyetolu telefon var mı?
 </p>
 <p class="metin">
  28 Mayıs 1999 tarihinde tutuklu sanıklardan Tevfik Şahin, Okan Demir, Oker Kaplan, Rasim Uygun ve M. Fırat Kurt işkenceye uğradıkları gerekçesi ile mahkemeye başvuruyorlar. Silifke Cumhuriyet Savcılığı ise iddiaları araştırmak yerine 1999/848 sayılı dilekçe ile Silifke İlçe Emniyet Müdürlüğü'ne başvurarak "Kalorifer dairenizde işkence yapmak için kullanılan bir manyetolu telefonun olup olmadığı acilen bize bildirilsin" talebinde bulunuyor. Cezaevi doktoru raporlarını ve sanıkların ifadelerini dikkate almayan, iddianın merkezinde yer alan manyetolu telefonu dilekçe ile emniyete soran Silifke Cumhuriyet Savcılığı 1999/820 esas 1999/486 karar ve sayı 06.08.1999 tarihli kararıyla 'işkence iddialarını kayda değer' bulmuyor. İşkenceye uğradıklarını, ifadelerini baskı altında görmeden imzaladıklarını söyleyen sanıklar Adana 1 Nolu DGM'de görülen yargılamanın sonunda 6'şar yıl hapis cezasına çarptırılıyor. Böylece 400 kişinin katıldığı protesto ve tahrip olaylarından geriye gözlem altına alınan 26 sanıktan mahkemeye sevk edilen 16 sanık kalıyor. Bu 16 sanıktan Fuat Gençler (24), Hüseyin Gençler (27), Okan Demir (27), Rasim Uygun (26), Tevfik Şahin (21), Oker Kaplan (24) ve Mahmut Fırat Kurt (22) 6'şar yıl hapis cezasına çarptırılıyor. Sanık avukatları Tuncay Gökten ise temyize gider ancak Yargıtay 8. Dairesi sanıklar hakkındaki cezayı onaylar. 2 sayfalık onama kararının ikinci bölümünde 'ancak'la başlayan bir parantez ise aslında davadaki tirajikomik durumu özetliyor; "Suç tarihinde Taşucu Beldesi'nde bir kişinin öldürülmesi olayı nedeniyle belde halkı arasında oluşan toplu heyecan ve tepki üzerine bir kısım sanığın da içerisinde bulunduğu büyük bir kalabalık tarafından kimi kişilerin işyeri, ev ve otosunu taşlama, patlayıcı madde atma biçiminde gelişen olaylar zincirinde sanıkların önceden tasarlama ve organize olma ve fikir birliğinde sanıkların önceden teşekkül oluşturduklarından söz edilemeyeceği" belirtiliyor. Oysa sanıklar 'teşekkül oluşturarak suç işlemekten' ceza aldılar.
 </p>
 <p class="metin">
  Ceza alan sanıklar cezaevine kondu ancak gerek sanıkların aileleri gerekse de avukatları olayı burada bırakmaya niyetli değillerdi. Özellikle aileler çocuklarının gördüğü işkence yüzünden 'geceleri uyuyamadıklarını' söyleyip Silifke Emniyet Müdürlüğü'ndeki polisler hakkında dava açılmasını istediler. Ancak Silifke Cumhuriyet Savcılığı, polisler hakkında dava açılmasına gerek görmedi. Aileler daha sonra Mersin Valisi Şenol Engin ile görüşüyorlar, Ankara'ya gidip milletvekilleri ile görüşüyorlar ancak hiç bir sonuç alamıyorlar. Sanık avukatlarından Ali Rahmi Doğanlar konuyu Meclis gündemine getirmek için TBMM İnsan Hakları İnceleme Komisyonundan Sema Pişkinsüt ile görüşüyor. Ancak yapılan tüm resmi çalışmalar sonucunda Adalet Bakanı Hikmet Sami Türk yazılı bir cevap vererek "İşkence iddialarının değerlendirilmeye değer bulunmadığını" belirtiyor. İşkencenin bir insanlık suçu olduğunu hatırlatan Doğanlar "Türkiye'deki çarpıklıklardan birisi de burada. Siz işkenceye maruz kalıyorsunuz ancak kamu görevi yapan polisler hakkında davayı açmak izne tabi. Bu yüzden bütün işkence davaları daha açılamadan rafa kaldırılıyor. Çocukların psikolojileri bozuldu, aileleri perişan oldu ancak biz bir dava bile açtıramadık. 400 kişi olaylara karıştı, 6 çocuk cezaevinde yatıyor. Bu nasıl adalettir ?" diyerek çelişkiye dikkat çekiyor. Yine sanık avukatlarından Tuncay Gökten olayın en az bir Manisa davası kadar ciddi olduğunu ancak gerekli parlamenter ve medya desteği olmadığı için dava aşamasına bile getirilemediğini söylüyor. Sanıkların yaşlarının küçük olması ve işkence görmeleri Manisa davasını hatırlatıyor.
 </p>
 <p class="metin">
  Olayın tirajikomik taraflarından birisi de polislerin avukatlar ve sanıklar hakkında açtıkları tazminat davası. Silifke İlçe Emniyet Müdürlüğü'nde görevli polisler savcılığa verdikleri dilekçede kendilerine yönelik işkence iddiaları ile polisin itibarını küçülttükleri ve kendilerinde acı meydana getirdiklerini belirterek 11 milyar liralık manevi tazminat talebinde bulundular.
 </p>
 <p class="metin">
  Sanıklar şu anda cezaevinde, mahkeme dosyası rafa kaldırılıyor. Çünkü artık ne sanıkların, ne avukatların ne de ailelerin umudu kalmadı. Başlangıcı itibariyle Manisa davasına benzeyen olaylar sonuçta gündeme bile giremedi, işkence görenler gördüğü ile kaldı.
 </p>
 <p class="metin">
 </p>
 <p class="arabaslik">
  MAHKEMEYE GÖRE BUNLAR İŞKENCE DEĞİL
 </p>
 <p class="metin">
  "İşkence bir insanlık suçudur ve ülkemizde bu suçun işlendiğini üzülerek belirtmek istiyorum". Bu sözler Bülent Ecevit'e ait ve işkence bir Türkiye gerçeği. Yargıtay ise "Karakolda bir şahsı sabaha kadar uykusuz bırakmayı, bir kişiye diğer bir kişinin gözü önünde müessir fiil ika etmeyi, müessir fill ika edileceğinin söylenmesini.."işkence olarak kabul ediyor. Ancak aşağıda okuyacaklarınız mahkeme tarafından 'kayda değer' olarak görülmedi ve polisler hakkında işkence davası açılmadı.
 </p>
 <p class="metin">
  HÜSEYİN GENÇLER: Ben balıkçıyım, o gün balıktan döndükten sonra arkadaşlar polisin beni aradığını söylediler. Ben de polise gidip ne olduğunu sordum, beni alıp Silifke Emniyet Müdürlüğü'ne götürdüler. İki kat aşağı indirip gözlerimi bağladılar. Sedyeye yatırdılar ve erkeklik organıma elektrik vermeye başladılar. Üzerime soğuk su sıktılar. Önümüze koydukları kağıdı görmeden imzalamak zorunda kaldım.
 </p>
 <p class="metin">
  MEHMET FIRAT KURT: Karakola çağırdılar, bir şey sorup bırakacağız dediler. Gözümü bağlayıp iki kat aşağı indirdiler. Ellerim gözlerim bağlı birisi testislerime vurdu. Birisi erkeklik organıma elektrik verip üzerime su sıktı. Evrakları imzalattılar, adliyeye götürürken de işkenceyi anlatırsam "Yine elimize düşeceksiniz, o zaman daha ağır işkence yaparız " dediler. Korkup imzaladım. İşkence yüzünden idrarımı tutamadım uzun süre.
 </p>
 <p class="metin">
  OKER KAPLAN: Olaydan 15 gün sonraydı, beni alıp götürdüler. Bana "Olayları kabul et, yoksa döveriz seni" dediler. Kabul etmedim, bunun üzerine gözlerimi bağlayıp iki kat aşağı indirdiler beni. "Bunu kabul et, yoksa buradan sağlam çıkamazsınız" dediler. Yine kabul etmeyince erkeklik organıma elektrik verdiler, su sıkıp dövdüler.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329051355/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/haberler/4.htm), [web.archive.org (arşiv bağlantısı)](http://web.archive.org/web/20020329051355/http://www.aksiyon.com.tr:80/2001/329/haberler/4.htm)
