# Eylemci polisler, tanık gazetecilere karşı..

*Adem Yavuz Arslan 2000.12.30*

<div>
 <p class="baslik">
  MUHABİR OLDU ‘MUHBİR’
 </p>
 <p class="spot">
  Çevik Kuvvet polisinin sabrı iki arkadaşlarının  şehit  edilmesiyle taşmış ve tüm yurt çapında  eyleme dönüşmüştü. Olaylar bitti, şimdi 'hesap verme' zamanı. Gösteriye katılan polisler âmirleri tarafından açığa alınıyorlar ancak açığa alınma işleminde tanıklar  gazeteci. Muhabirler 'muhbir' oldu
 </p>
 <p class="metin">
 </p>
 <img border="0" src="/web/20020329051046im_/http://www.aksiyon.com.tr/2000/317/resimler/Muhabir.jpg"/>
 <p class="metin">
  Gazetecilik mesleğinde 'etik' her zaman tartışma konusudur. Gazeteci haber kaynağını açıklar mı, haber nerede başlar ve nerede biter? Gazeteci milletinin hükümetle, polisle, adalet mekanizmasıyla arası nasıl olacaktır, mesafe nasıl korunacaktır? Bu ve benzeri soruları hep tartıştık ancak açıkçası daha önce 'tanık gazeteci' olayını hiç görmemiştik. En azından rutin olarak görevlerini yapan gazeteciler bugüne kadar 'eylemci polisleri' teşhis için emniyete 'çağrılmamıştı'. Ama sonunda bu da oldu: Sanık polisler tanık gazetecilere karşı.
 </p>
 <p class="metin">
  Türkiye'nin gündemi zaten yoğundu ama birbiri ardına patlayacak olayların tetikleyicisi 11 Aralık'ta Çevik Kuvvet otobüsüne karşı düzenlenen silahlı saldırı oldu. Kimliği belirsiz kişilerce açılan ateşin ardından 2 Çevik Kuvvet polisi şehit olmuştu. Terörün uzak bir konu olmadığı ülkede iki polisin terör kurbanı olması aslında çok da anormal değildi. Ancak her zaman terörün hedefi olan polisler cumhuriyet tarihinde bir ilki gerçekleştirerek yürüyüş düzenlediler. Binlerce polis silahlarını havaya kaldırarak sorunlarını dile getirmek istiyorlardı. Polis muhabirliğinden geçen ya da polislerle teşrik—i mesaisi olanlar için bu 'isyan' bir gün olması muhtemel olan ancak zamanı kestirilemeyen bir 'tepkiydi' ve çok da anormal değildi; ancak atılan sloganlara kadar herşeyi tartışma konusu oldu bu yürüyüşün, hatta isyandan bile sözedildi.
 </p>
 <p class="metin">
  Neresinden bakılırsa bakılsın polislerin yürüyüşü bir haberdi ve tüm gazeteciler olayı takip ettiler; film çektiler kamera kayıtları aldılar. Ancak beklenmeyen bir şey oldu ve içişleri bakanlığı basın kuruluşlarına gönderdiği mesajla olayı izleyen muhabirlerden çektikleri filmleri ve emniyete giderek mülkiye müfettişlerine 'ifade' vermelerini istiyordu. Önce şifahen olayı izleyen muhabirlerden filmleri vermelerini ve tanıklık yapmalarını isteyen polis şefleri ardından da bunu resmiyete döktüler. İçişleri Bakanlığı Mülkiye Müfettişliğinin 15.12.2000 tarih ve 49—78—205/5 sayılı ve Mülkiye Başmüfettişi Umut K. Akan ile Başmüfettiş İsmail Yalçın'ın imzasıyla basın kuruluşlarına gönderilen yazıda 12 Aralık tarihinde Çevik Kuvvet polisleri tarafında yapılan toplantı ve gösteri yürüyüşünün başlangıcından itibaren seyrettiği mekanlarda görev îfâ eden muhabir, kameraman ya da yazar gibi personelin 'tanık' olarak dinlenmesinin istendiği yazıda "Kuruluşunuzun bünyesinde olup vereceği bilgilerle olaya ışık tutacak personelinizin müfettişliğimizin Bursa İl Emniyet Müdürlüğündeki çalışma yerine ivedilikle gelerek ifade vermeleri gerekmektedir".
 </p>
 <p class="metin">
  Muhabir muhbir midir?
 </p>
 <p class="metin">
  Polislerin yürüyüşü önümüzdeki günlerde de tartışılmaya devam edecek ancak emniyetin istediği 'gazeteci tanık'lar önümüzdeki günlerde farklı sonuçlar doğurabilecek. Aslında emniyetin bu talebinin ve bazı gazetecilerin emniyete giderek yürüyüşe katılan polisleri teşhis etmesinin, ardından da 69 polisin açığa alınmasının ilk tepkisi cezaevi eylemlerini takip eden gazetecilere yansıdı. Taksim Meydanı'nda yapılan eylemi izleyen gazeteciler polisten 'temiz bir dayak' yediler. Ertesi günlerde devam eden operasyonlarda da polis basına çok sert davrandı. Çünkü onların gözünde oradaki gazeteciler kamu görevi yapan bir kişi değil, 'arkadaşlarını ihbar eden muhbir'diler.
 </p>
 <p class="metin">
  Öncelikle bir ayrıntının altını çizmek gerek. Muhabir muhbir değildir. Türkiye Gazetecileri Hak ve Sorumlulukları Bildirgesine göre; "Düzenli bir şekilde, günlük yahut süreli bir yazılı, görüntülü, sesli veya elektronik basın ve yayın organında, kadrolu, sözleşmeli ya da telif karşılığı, haber alma, işleme, iletme veya görüş, fikir belirtme görevi üstlenen ve asıl işi ile başlıca geçim kaynağı bu olup, çalıştığı işletme ile ilgili yasalar karşısındaki konumu bu tanıma uygun olanlar gazetecidir." Yani eylem yapan polislerin eyleminde tanıklık yapmak gibi bir görevi yok. Kamusal alan ile haber kaynakları arasındaki ilişkiyle ilgili tartışma sürekli konuşulan ancak net bir cevap verilemeyen bir konu. Olayı hatırlattığımız Gazeteciler Cemiyeti Başkanı Nail Güreli 'Bu olay basına güveni sarsar' diyor. Gazetecinin kamu görevi yaptığını belirten Güreli altında üç bin dolayında imza bulunan Türkiye Gazetecileri Hak ve Sorumlulukları Bildirgesinde bu konunun "Gazeteci, kaynakların gizliği ilkesi uyarınca, kaynağını açıklamaya ve tanıklık yapmaya zorlanamaz" şeklinde defalarca gündeme geldiğini söylüyor. Yine Türkiye Gazetecileri Hak ve Sorumlulukları Bildirgesinin 15. maddesi gereğince gazetecinin çalıştığı basın yayın organındaki yöneticileri dışında kimseden işiyle ilgili talimat alamayacağını söyleyen Nail Güreli, 'Bu ilkelere gazetecileri hükümet ve benzeri kurumlar tarafından uyulmaması durumunda güvensizlik ortaya çıkar. Gazetecinin elde ettiği bilgileri ve film gibi belgeleri resmi makamlara vermesi meslek ilkeleriyle bağdaşmaz. Ayrıca basına güveni de önemli ölçüde sarsar" diyor.
 </p>
 <p class="metin">
  "Meslek örgütleri harekete geçmeli"
 </p>
 <p class="metin">
  Polis protestosunu izleyen gazetecilerin, eylemci polisleri teşhis için tanık olarak çağrılması konusunda meslek örgütlerinin harekete geçmesi gerektiğini söyleyen Prof. Dr. Haluk Şahin bu tip tartışmaların dünyanın her yerinde zaman zaman yaşandığını hatta bazı ülkelerde gazetecileri hapse kadar götürdüğünü anlatıyor. "Gazeteci kamu görevi yapar ve hiçbir zaman polisin ya da yargının uzantısı değildir" diyen Şahin, gazetecilerin emniyete çağrılarak tanıklık yapmaları konusunda ise "Ancak ben gazetecinin kaynağını açıklamasına dahası bu olayda olduğu gibi emniyete çağrılarak ifade verdirilmesine karşıyım. Muhabir polis ya da adalet mekanizmasının uzantısı değildir. Adaleti çok önemli derecede etkileyecek, mesela verilecek bir ifade ile katilin bulunabileceği türden olaylar olursa belki ifade verilebilir; bu da adalet mekanizmasına yapılmalı, polise değil " şeklinde konuşuyor.
 </p>
 <p class="metin">
  İletişimbilimciler etik açısından gazetecilerin emniyete giderek ifade vermesini 'sakıncalı' buluyorlar ve 'doğru olmadığını' söylüyorlar. Ancak bir çok gazeteci emniyete gidip tanıklık yaptı bile. Polisler ise tepkisini gösterilerde 'coplayarak' gösterdi. Belki yoğun gündem arasında polis şeflerinin eylemci polisleri gazetecilere tanıklık yaptırarak bulması gözden kaçtı. Ancak bundan sonra toplumsal olayları izleyen gazetecilerin can güvenliği riske girdi, bizden hatırlatması. 1995'te Kadıköy'deki olaylı 1 Mayıs gösterilerinin ardından dönemin İstanbul Emniyet Müdürü Necdet Menzir eylemcileri basından temin ettikleri filmlerle tespit ettiklerini söylemişti. Ardından ne mi oldu? Toplumsal olayları izleyen bizler göstericilerin gözünde 'muhbir' olarak gözükmeye başladık ve fırsatı bulunduğunda tartaklandık. Neyse ki polisler vardı ve polis tarafından kurtarılabiliyorduk. Ancak şimdi göstericiler gibi polisler de bize muhbir gözüyle bakmaya başladılar ve fırsatını buldukları zaman tartaklayacaklar. Bu bir teori değil.
 </p>
 <p class="metin">
  Muhabir, netice itibariyle muhabirdir ve sadece görevini yapar. Görevini yaptığı için de dayak yiyen ikinci bir meslek grubu yoktur herhalde.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/haberler/3.htm), [web.archive.org (arşiv bağlantısı)](http://web.archive.org/web/20020329051046/http://www.aksiyon.com.tr:80/2000/317/haberler/3.htm)
