# Vize yoksa anlaşma var

*Adem Yavuz Arslan Bilinmeyen-tarih*

<div>
 <font>
  <img border="0" height="1" src="/web/20041213073016im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041213073016im_/http://www.aksiyon.com.tr/resim/515/18.jpg" vspace="5"/>
  </p>
 </font>
 <font class="content">
  İster akademisyen olun ister işadamı, hattâ banka hesabı kabarık sıradan bir vatandaş. Fark etmiyor. Batı Avrupa ülkelerine, özellikle de İngiltere’ye vize almak ve bu ülkede bulunmak Türk vatandaşları için büyük sorun. Fakat, neredeyse 40 yıldır yürürlükte olan bir anlaşmaya göre Türklerin İngiltere’de oturma ve iş kurma hakları var.
 </font>
 <p>
  <font class="content">
   Kebabçıda çalışan işçi, taksi şoförü, master yapan öğrenci, iş yeri sahibi ya da kaçak yollardan gelmiş mülteci... Geliş hikâyeleri veya bu ülkede bulunma amaçları farklı da olsa bugünlerde İngiltere’de yaşayan bütün Türklerin tek bir gündem maddesi var: Ankara Anlaşması. Bu iki kelime adeta sihirli. Bütün planlar bu iki kelime üzerine kurulmuş. Yıllardır ‘bir şekilde’ geldikleri bu ülkede kalabilmek için uydurma işkence raporları, ‘baskı gören azınlık’ hikâyeleri, siyasi söylemler dile getiren binlerce Türk veya vizelerini uzatabilmek için okuluyla “home office” arasında mekik dokuyan yüzlerce öğrenci şimdi ellerinde pasaportla herhangi bir avukatlık bürosuna koşuyor. Çünkü Türk vatandaşlarının kanunlardan doğan hakları ‘varmış’. ‘Varmış’ diyoruz çünkü bırakın vize almayı, oturum hakkından, hatta 5 yıl gibi kısa sürede ilgili ülke vatandaşlığını bile sağlayan kanundan kimsenin haberi bugüne kadar yoktu.
   <br/>
   <br/>
   Gerçekten de Türk vatandaşları için ABD, Fransa ve İngiltere gibi ülkelerden vize almak büyük sorun. İyi bir kariyeriniz, cebinizde paranız, şahsınıza ait gayr-i menkulleriniz de olsa vize kuyruğunda beklemekten, ahiret sorularına muhatap olmaktan, dosyalar dolusu evrak hazırlamaktan kurtulamazsınız. Üstelik zor bela aldığınız vizenizle havalimanına indiğinizde yine bitmez tükenmez sorular karşılar sizi; “neden geldiniz, nerede kalacaksınız, cebinizde kaç paranız var, kimlerle görüşeceksiniz”. Bu noktada kötü sürprizlerle karşılaşmak da mümkün. Eğer pasaport polisi ikna olmamışsa sizi havalimanından ilk uçakla geri de yollayabilir. İngiliz makamları bu muameleyi mülteci akınına ve ‘gelenin geri dönmemesi’ne bağlasa da ortada somut bir gerçek olarak duruyor: Vize Türkler için bir işkencedir.
   <br/>
   <br/>
   Bir hukuk mücadelesi kapıyı açtı
   <br/>
   <br/>
   Bugünlerde binlerce kişinin birkaç ay içinde İngiltere’de oturumlu çalışma vizesi alabilmesinin hikâyesi, 1963 yılında o zamanki adıyla Avrupa Ekonomik Topluluğu (AET) ülkeleri ile Türkiye arasında, Türkiye’yi AET’ye hazırlamak amacıyla yapılan Ankara Anlaşması’na kadar gidiyor. Nihai hedefi, Türkiye’nin, o zamanki adı ile AET’ye tam üyeliği olan ‘Ankara Anlaşması’, Türkiye-AB ilişkilerini malların serbest dolaşımı ile sınırlamamanın yanı sıra işgücü, hizmetler ve sermayenin serbest dolaşımını sağlamayı, dolayısıyla Türkiye’nin Avrupa pazarına entegrasyonunu hedefliyordu. Anlaşmada öngörülen ‘hazırlık dönemi’nin sona ermesiyle birlikte, 13 Kasım 1970 tarihinde imzalanan ve 1973 yılında yürürlüğe giren “katma protokol” ile geçiş döneminin hükümleri ve tarafların üstleneceği yükümlülükler belirlenmişti. Anlaşmayla topluluk üyesi ülkelerin vatandaşları ile Türk vatandaşları karşılıklı ticaret serbestisine sahip oldular.
   <br/>
   <br/>
   Söz konusu anlaşmaların Türk insanının lehine değerlendirilebilecek çok sayıda maddesi vardı. Bu maddelerden birisi katma protokolün 41. maddesi. Bu maddede “standstill clause” olarak adlandıran protokol yürürlüğe girdikten sonra “tarafların karşılıklı olarak vize şartlarını ağırlaştıramayacakları” belirtiliyor. Türkiye ve Türk insanı, lehlerine olan bu kanun maddesinden yakın zamana kadar haberdâr değildi. Bu kanunu gündeme taşıyan olay ise 1984 yılında bir aylık turist vizesi alarak eşi ile Londra’ya gelen Abdulnasır Savaş adlı bir Türk’ün açtığı dava. Savaş, vizesi bitince İngiltere’de kaçak olarak yaşamaya devam eder ve 1989 yılında Hackney’de ticaret hayatına atılır. 1991 yılında ise oturum almak için İçişleri Bakanlığı’na başvurur. Talebine 1993 yılına kadar cevap verilmeyen Abdulnasır Savaş için 1994 yılında sınırdışı kararı alınır.
   <br/>
   <br/>
   İngiliz hükümetine karşı dava açan Savaş’ın avukatları “Katma  protokolün 41. maddesine binaen, İngiliz hükümetinin Türk vatandaşlarına karşı, birliğe üye olduğu 1973 tarihli göç ve vize kanunlarını uygulaması gerektiğini” iddia eder. Avukatların savunmasına göre 1973’te Türk vatandaşlarından sadece işçilere vize uygulanırken, işadamı, turist ya da öğrenciler pasaportları ile vizeye ihtiyaç duymadan İngiltere’ye girebiliyor, “işçi olmamak kaydıyla” iş kurup bu ülkede kalabiliyorlardı. Üstelik hâlâ yürürlükte olan kanuna göre, herhangi bir sermaye yeterliliği ya da yatırım miktarı da gerekmiyordu. Vizesiz oturabilmenin tek şartı, yaptığı işten kazanılacak paranın kişinin ve varsa ailesinin devletten yardım almayacak şekilde geçimini sağlayabilmesiydi.
   <br/>
   <br/>
   İngilizlerin yaptığı yeni düzenleme
   <br/>
   <br/>
   Ankara Anlaşması yürürlükte olmasına rağmen Savaş, davaları kaybetti. Fakat avukatları iç hukuk yollarını tükettikten sonra Avrupa Birliği’nin en yüksek mercii olan Avrupa Adalet Divanı’na götürdü davayı. Mahkeme 11 Mayıs 2000’de nihai kararı verdi; “Türk vatandaşları eğer iş kurma niyeti ile İngiltere’ye yerleşmek istiyorlarsa, İngiltere mahkemeleri hem mevcut vize kanunlarına hem de 1973 tarihli kanunlara bakacak, hangisi Türklerin lehine ise ona göre karar verilecektir”. Bu durumda tabii ki 1973 tarihli, İngiltere’de işçilik yapmak isteyenler hariç her Türk vatandaşına kapının açık olduğu, vize gerektirmeyen kanunlar Türklere uygulanmalıydı. İngiliz İçişleri Bakanlığı mahkemenin bu kararı karşısında önceleri ne yapacağını bilemedi. Zira, önce 12 Eylül askerî darbesi, ardından da 1980’lerin ikinci yarısından sonra başlayan “toplu iltica” dosyaları yüzünden 1989’da İngiltere bütün Türk vatandaşlarına vize sınırlaması getirdi. Fakat Türk bürokrasisi her zamanki gibi ağır davranıp “ikili anlaşmalar var, böyle bir vize uygulaması konamaz” şeklinde itiraz etmediğinden yürürlükteki Ankara Anlaşması’nın tanıdığı haklar ve ayrıcalıklar kullanılamadı. Çünkü bu vize uygulaması uluslararası anlaşmalara aykırı ve hukuksuz bir karardı.
   <br/>
   <br/>
   AB Adalet Divanı’nın Abdulnasır Savaş hakkında verdiği nihai karar karşısında yeni bir düzenlemeye gitmek zorunda kalan İngiliz İçişleri Bakanlığı, 2000 tarihinden itibaren ülkeye vizeyle girmiş olanlara karşı yeni bir uygulama başlattı. Ülkeye vizeyle girmiş ve vizesi dolmadan iş kurma niyetiyle iş planı ve destekleyici dokümanlarıyla birlikte İçişleri Bakanlığı’na iş vizesi için başvuran kişiler, vizelerinin türü ne olursa olsun yani ülkeye öğrenci ya da turist olarak bile gelseler birer yıllık süreyle oturumlu iş vizesi alabiliyorlar. Eğer vize başvurusunda bulunan şahıs yapmayı vaat ettiği işe devam ederse üç yıllık daha vize alabiliyor, 4. yılın sonunda ise oturum hakkı elde edebiliyor. Üstelik ilave bir yılın sonunda da İngiliz pasaportu alabiliyorlar. Yani, 5 yılın sonunda İngiliz vatandaşlığına geçme hakkı elde edilmiş oluyor.
   <br/>
   <br/>
   Bu hakkı elde etmek için sermaye şartı yok. Özel ders veren bir şirket dahi kurabiliyor, birkaç öğrenciye ders vererek vize talebinde bulunabiliyorsunuz. Kanunun buradaki tek şartı kira, iâşe ve yol masraflarını karşılayacak kadar para kazanmanız. Üstelik vergi de istenmiyor. İşinize devam ettiğiniz sürece de vizenizin uzatılma garantisi var. Peki bu anlaşma için başvurup da reddedilen oldu mu? Londra’da çalışan avukat İbrahim Tuncel, şu ana kadar çok sayıda başvuru yapıldığını ve kanunun gerektirdiği prosedürleri yerine getirmiş herkesin oturum hakkı aldığını söylüyor. Birleşik Krallık’a herhangi bir vizeyle gelmiş olan her Türk vatandaşının bu haktan yararlanma imkanına sahip olduğunu söyleyen Tuncel, “Hatta geçtiğimiz mayıs sonunda bir temyiz mahkemesinin kararına göre bazı mülteci vatandaşlar da bu maddeden yararlanabilecek. Fakat bu husus şu anda Lordlar Kamarası’nda temyiz aşamasında. Önümüzdeki ay net karar verilecek” diyor.
   <br/>
   <br/>
   Avukat Tuncel’e göre Türk vatandaşları diğer ülke vatandaşlarına göre son derece avantajlı; çünkü İngiliz hükümetlerinin getirdiği vize kısıtlamaları bu anlaşma uyarınca Türk vatandaşlarına uygulanamıyor; “Ayrıca, Ankara Anlaşması bütün AB ülkelerinde geçerli. Fakat iş kurma hakkı konusunda öncelikle her ülkenin ulusal iç hukuku geçerli. Eğer bu hukukta katma protokolün yürürlüğe girdiği tarihten itibaren iş kurma hakkını zorlaştıran yeni hükümler getirilmemiş ise o zaman 41. madde devreye girecek ve Türk vatandaşlarına kolaylık sağlanacaktır. Ama her ülkenin iç hukuku açısından da değerlendirme yapmak gerekir.”
   <br/>
   <br/>
   Londra Üniversitesi öğretim üyesi Dr. İhsan Yılmaz’a göre, Ankara Anlaşması tüm Avrupa’da geçerli; fakat bunun için bazı başvurular yapıp ret çıkması durumunda davanın AB’nin yüksek mahkemelerine taşınması gerekiyor. Yılmaz, “Eğer ortak irade gösterilirse bu hak da kazanılabilir. Bu konuda devletin ciddi bir şekilde atılan imzaların ve verilen sözlerin yerine getirilmesini İngiltere’den bekleme hakkı ve sorumluluğu var ilticacılar ve eğitim seviyesi düşük vatandaşlarımız yüzünden bir türlü gün yüzü görmeyen Batı’daki Türk imajı, belki de işadamı vizesi ile gelen Türk girişimcileri ile hak ettiği yeri alır.” diye konuşuyor.
   <br/>
   <br/>
   100 sterlin’e şirket kurmak mümkün
   <br/>
   <br/>
   Bugün sadece Londra genelinde 20’ye yakın avukatlık şirketi Türklerin Ankara Anlaşması uyarınca vize alabilmeleri için aracı kurum hizmeti veriyor. Öyle ki pastanın büyüklüğü karşısında harekete geçen İngiliz avukatlık şirketleri de Türkçe ilânlar vererek müşteri topluyor. Bu şirketlerden en bilineni Duncan Lewis Co, Ebru Günay isimli bir personelini Türkçe tercüman olarak çalıştırıyor. Ebru Günay, iltica yasalarının zorlaşması ve bu kanunun fark edilmesinden sonra bir anda yüzlerce başvurunun geldiğini, şu ana kadar değişik şirketler aracılığı ile 5 bine yakın dosya hazırlandığını söylüyor. Danışmanlık ücreti olarak 500 sterlinden 2 bin sterline kadar ücret alındığını; ancak nizami hazırlanmış hiçbir dosyanın olumsuz sonuçlanmadığını söyleyen Günay, yeni düzenlemelerle kaçak olarak ülkeye girenlerin bile oturma vizesi alabileceklerini belirtiyor.
   <br/>
   <br/>
   İngiltere’ye öğrenci olarak gelen fakat Ankara Anlaşması’nı fark edince oturum vizesi alan Adem Babayiğit ise sadece on günde 1 yıllık vize almış. 6 aylık öğrenci vizesi ile ülkeye gelen fakat daha sonra ticari hayata atılmak isteyen Babayiğit, “Kaçak olarak çalışmak büyük risk taşıyordu. Ama şimdi önümü görebiliyorum. Sadece 100 paunda bile şirket kurmak mümkün. Mülteci Türkler yerine işadamı Türkler olarak burada kalmak daha iyi” diyor. Gerek Londra’da gerekse de Türkiye’de iyi tanınan işadamlarımızdan, aynı zamanda Türk İngiliz Ticaret Odası Başkanı Remzi Gür söz konusu anlaşmanın ticaret yapma niyetiyle İngiltere’ye gelmek isteyen işadamları için büyük fırsat olacağını söylüyor. “Normal şartlarda büyük sermaye ve çok uzun süren bürokrasi gerekiyor. Üstelik yanınızda en az iki İngiliz vatandaşı çalıştırmanız gerekiyor” diyen Gür, ülkedeki Türk imajına da pozitif katkıda bulunacağını söylüyor.
   <br/>
   <br/>
  </font>
 </p>
</div>


## Yorumlar

### mehmet kurt, 25-Kasım-2004
> teşekkürler: 
> Ben 1998 yılında İngiltere'ye öğrenci olarak gitmiş ve daha sonra öğrenci halimle oralarda ticaretle uğraşıp biraz da birikim yapıp 2001'de vizemin bitmesi sonucu ülkeme dönmüş bir Türk vatandaşıyım. Oralarda kalma yolunda diğerlerinin yaptığı gibi vatanımı kötüleyemedim ya da basit insanlarla evlilik yapamadım. Gururum ve şahsiyetim bunlara izin vermedi. Ama oradaki hayat ve yaşadıklarım halen aklımda ve böyle bir kalma yolu eğer varsa  denmek isterim. Bu konuda aktarabileceğiniz ek kaynak ya da referanslar var mı? Bu başvurunun garantisi var mı? Biraz daha bu konuda yardımcı olur musunuz?

### Onur Ozan Ekşioğlu, 02-Kasım-2004
> Hayret: 
> İngiltere'nin bu yaptıkları çifte standartın dik alası... Bizimkisi de garip. 40 sene sonra hakkımızı keşfedip onların açıklarını bulmak herhalde Türklere özgü olsa gerek...

Kaynak: [www.aksiyon.com.tr](http://www.aksiyon.com.tr:80/detay.php?id=16920&yorum_id=1), [web.archive.org (arşiv bağlantısı)](http://web.archive.org/web/20041213073016/http://www.aksiyon.com.tr:80/detay.php?id=16920&yorum_id=1)
