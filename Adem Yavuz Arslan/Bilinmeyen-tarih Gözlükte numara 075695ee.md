# Gözlükte numara

*Adem Yavuz Arslan Bilinmeyen-tarih*

<div>
 <p>
  <font>
   SSK reçeteleri üzerinden kazanılan paranın büyüklüğü eczaneler ve gözlükçüler arasında reçete savaşlarının çıkmasına neden oluyor. Rekabet o kadar büyük boyutlara ulaştı ki reçete simsarları doktorlarla beraber muayeneye giriyor, hatta  yasak olmasına rağmen SSK  yerine reçeteleri onaylıyorlar
   <br/>
   <br/>
   Eğer bugünlerde herhangi bir SSK hastanesinde göz muayenesi olmaya giderseniz ‘girişimci Türk esnafı’nın yolsuzlukta sınır tanımayacağına şahit olacaksınız. Eczaneler arasında bir süredir yaygın olan ve trilyonların konuşulduğu reçete pazarında kavgaların çıkmasına neden olan ilaç simsarlarının yanında gözlük simsarları da yerini aldı. Üstelik rakip eczane ve optikçiler arasında bu günlerde savaş giderek kızıştı. Firmaların bir çoğu ‘genç ve kuvvetli’ çalışanlarını hastane kapılarına, hatta bazıları da hastane koridorlarına ve doktorların muayenehanesine kadar gönderiyor. Sizi güzellikle kendi optikçisine götüremezse bu kez yasadışı yöntemleri de içine alan birtakım uygulamalara girişiyor. Herşey daha fazla reçete toplayabilmek için.
   <br>
    <br>
     ‘Hizmette sınır yoktur’
     <br>
      <br>
       Reçete savaşları optikçiler arasında o kadar büyüdü ki her optikçi daha çok reçete alabilmek için ilginç yöntemlere başvuruyor. Hastane kapılarındaki ‘SSK reçeteleriniz onaylatılır” yazıları yanında cazip mesajların yer aldığı fotokopiler hastane bahçesinde ve koridorlarında dağıtılıyor. Mesela mevcut yasalara göre gözlük alan bir hasta, hasta katılım payı adı altında bir miktar ödemek ve reçetesine bizzat kendisi ya da birinci dereceden bir yakını SSK müdürlüğüne giderek ‘gözlük almaya müstehaktır’ damgasını vurdurmak zorunda. Ancak hastanın kendi imkanları ile SSK müdürlüklerine gitmesi durumunda gözlüğü başka bir optikçiye kaptırmaktan endişe eden bazı firmalar ücretsiz araba servisi gibi çeşitli alternatifler sunuyorlar. Bu noktalarda herhangi bir sıkıntı yok. Gerçi bazı optik firmaları hastane karşısında mantar gibi optikçilerin çıkmasına ve reçeteyi başka firmaya kaptırmamak için promosyonlar yaptırılmasına karşı çıkıyor ve rakabet kurallarına aykırı olduğunu savunuyorlar. Ancak SSK kayıtlarına yansıyan ve son aylarda çok sayıda gözlükçünün sözleşmesinin feshedilmesine sebep olan olaylar, optikçilerin geliştirdiği metodların hastaya hizmetin dışına çıktığını gösteriyor.
       <br>
        <br>
         Bakanın önemsemediği vurgun
         <br/>
         <br/>
         SSK hastanelerinin telefonla randevuya geçmesi üzerine bazı fırsatçı gözlükçüler o gün yapılacak olan tüm muayeneleri herhangi bir 6 rakamlı numara ile kendine alıyor. Normal olarak muayene olmak isteyen ancak bir türlü randevu alamayan hastalar ise gözlükçülerin hastane önlerindeki simsarlarına 5 milyon lira gibi rakamlar ödeyerek muayene olabiliyor. Ücret ödeyip randevu aldığınız zaman yanınıza gelen simsarlar kolunuza girip sizi “SSK müdürlüğüne gidip sıra bekleme ve reçete onaylatma’ derdinden kurtarıyorlar. Yasal olarak bu mümkün değil ama pratikte yaygın olarak uygulanıyor. Üstelik reçetelerle ‘oynayarak’. Normal şartlarda 20 milyon liraya yapılabilecek +2 numara bir gözlük optik firması tarafından yanına ‘organik’ yazılarak fiyatı 100 milyon liraya çıkarılıyor. Tabii kendinizi SSK müdürlüklerinde sürünmekten kurtaran ‘yardımsever müteşebbise’ dua ederken reçeteniz yüzde 500 oranında değer kazanmış, yani devlet bu oranda dolandırılmış oluyor.
         <br/>
         <br/>
         Optik piyasasının en eski kuruluşlarından Cevat Optik’in sahibi Cevat Balcı, bu piyasada yaşananların rekabet sınırlarını çoktan aşıp yolsuzluk boyutuna ulaştığını söylüyor. Daha fazla para kazanmak isteyen bazı firmaların faturalarda fütursuzca tahrifat yaptığını söyleyen Balcı olayın boyutlarını şu sözlerle ortaya koyuyor: “Hastanelerin karşısında onlarca optik mağazası açıldı. Reçete simsarları doktorun muayene odasına kadar giriyor. Birkaç reçeteden ne olur demeyin. Sadece Bakırköy SSK’da günde 300 reçete çıkıyor. Bir de tüm İstanbul’u ve Türkiye’yi düşünün. Reçetelerin tahrif edildiğini bakana bizzat ben ilettim. Bakan Yaşar Okuyan ‘Ben ne yolsuzluklarla uğraşıyorum. Reçetelerin tahrif edilmesi de yolsuzluk mu?’ dedi.”
         <br/>
         <br/>
         Özellikle son bir yıl içerisinde SSK hastaneleri önünde mantar gibi biten gözlükçülerle ilgili kavgalar da giderek artıyor. Gözlükçüler Odası harekete geçip SSK nezdinde girişimde bulunuyor. Çünkü Gözlükçüler Odası’nın bir yaptırım gücü yok. Oda Başkanı Çetin Karakoyunlu olayın rekabeti aşıp istismar boyutuna ulaştığını söylüyor. Gözlük reçeteleri üzerinde tahrifat yapılması ve bazı firmaların reçete simsarlarını doktorun muayene odasına kadar sokması ile ilgili çok sayıda şikayet aldıklarını söyleyen Karakoyunlu, çaresizliğini dile getiriyor: “Bunları yapanlar üyelerimiz maalesef. Ama yaptırım gücüm yok. Sözleşmesini feshedemiyorum. Bazı firmalar reçeteleri toplayıp hepsini beraber onaylatıyor, bazıları bütün randevuları farklı isimlerle kapatıyor. Bazıları da numarası –3 olan bir gözlüğü -3 organik olarak değiştiriyor. Bunların hepsini yaşadık. Çözüm bizde değil bakanlıkta.”
         <br/>
         <br/>
         SSK hastaneleri önünde yaşanan reçete savaşları ile ilgili SSK tarafından yapılan soruşturmalarda şu ana kadar 20 optik firmasının SSK sözleşmesi feshedilmiş durumda. Ancak özellikle SSK reçetelerinin mali getirisinin yüksek olması farklı çözümlerin ortaya konmasına yol açıyor. Lider Optik’ten Nurettin Çalışkantürk son krizle reçete simsarlarının ortaya çıktığını söylüyor. Problemin bütün optikçilerle SSK müdürlüklerini birbirine bağlayacak otomosyanla çözüleceğini söyleyen Çalışkantürk, reçetelerdeki yolsuzlukların müfettiş raporlarıyla tesbit edildiğini, sözleşmelerin iptal edildiğini, ama aynı kişilerin başka bir isimle bu işe devam ettiklerini belirtiyor. Olayın kendisine dokunmayacağı düşüncesiyle reçetelerini bu gibi kişilere verenlerin de sonuçta zarar gördüğünü belirten Çalışkantürk, reçetesinde tahrifat yapılan hastaların bir daha gözlük alamadıklarını söylüyor. SSK Sağlık İşleri Müdürü Hikmet Çevik ise optikçiler arasındaki bu kavganın rekabete aykırı olduğunu söylüyor. Kurum olarak yolsuzluk noktasında olaya dahil olduklarını söyleyen Çevik “Bize gelen şikayetlere göre inceleme yapıyoruz. Yolsuzluk varsa sözleşmesini feshediyoruz, haksız rekabete neden oluyorsa da sözleşmesini geç yapıyoruz. Onun dışında tek tek kontrol etmem de zaten mümkün değil” şeklinde konuşuyor. Milyar dolarlık yolsuzlukların yaşandığı ülkemizde birkaç yüz gözlük reçetesi ile oynayıp haksız kazanç elde edilmesi bizzat kurumun başındaki Bakan Yaşar Okuyan’ın dediği gibi öyle büyük yolsuzluklar var ki gözlüktekiler önemsiz kalıyor. Ancak büyük vurgunlar ‘önemsiz’ görülen yolsuzluklarla başlıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 11 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11911), [web.archive.org (arşiv bağlantısı)](http://web.archive.org/web/20050228022658/http://www.aksiyon.com.tr:80/yazdir.php?id=11911)
