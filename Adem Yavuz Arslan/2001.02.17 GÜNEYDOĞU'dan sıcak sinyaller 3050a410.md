# GÜNEYDOĞU’dan sıcak sinyaller

*Adem Yavuz Arslan 2001.02.17*

<div>
 <p class="spot">
  Öcalan yakalanmış, Güneydoğu'da  göreceli bir huzur ortamı  yaşanmaya başlamıştı. Önce  bölgenin kaderini değiştiren  Gaffar Okkan ve 5 polis şehit  edildi, ardından da iki HADEP'li  yönetici Silopi'de kayboldu.  PKK 'nın açıkladığı yeni eylem  stratejisi Güneydoğu'da yine  gergin günlerin kapıda olduğunun  işaretini veriyor
 </p>
 <p class="metin">
 </p>
 <img border="0" src="/web/20010719025821im_/http://www.aksiyon.com.tr/2001/324/resimler/Guney.jpg"/>
 <p class="metin">
  HADEP Silopi İlçe Başkanı Serdar Tanış ve ilçe sekreteri Ebubekir Deniz, 25 Ocak günü saat 14 sularında Silopi Jandarma İlçe Komutanlığı'na gittiler ve ardından kendilerinden ne haber alındı ne de sağ olup olmadıklarına dair bilgi edenilebildi.
 </p>
 <p class="metin">
  Jandarma yetkilileri önce "gözaltına almadık, haberimiz yok" dediler. Ancak Jandarma Karakolu'na götüren şoför, karakol bahçesinde görüp el sallayan tanıklar ortaya çıkınca, "Geldiler ama 14; 30 sularında gittiler" şeklinde açıklama yaptılar. Kayıp yakınlarının ve HADEP'li yöneticilerin Jandarma Genel Komutanlığı'ndan İçişleri Bakanlığı'na gönderildiği bildirilen bilgi notunda, 25 Ocak'tan bu yana  kayıp olan Tanış'ın, kendilerinin haber görevlisi yani muhbiri olduğu iddia edilerek, 'Serdar Tanış, Kasım 2000 tarihinden beri Şırnak Alay ve Tümen Komutanlığı'na, HADEP çalışmaları ve görevlileri hakkında bilgi veriyordu' denildi. Yine Ecevit'in, 'devletin olayla bir ilgisi ve sorumluluğu yoktur' türünden acil açıklaması geldi.
 </p>
 <p class="metin">
  Bu gelişmelerin olduğu günlerde  Ankara'da toplanan HADEP'li belediye başkanları, gözaltına alındıktan sonra kendilerinden bir daha haber alınamayan Serdar Tanış ve Ebubekir Deniz'in kaybolmasının karanlık güçlerin işi olduğunu belirterek, yetkilileri göreve çağırıyordu.  HADEP'li 37 belediye başkanı adına Diyarbakır Büyükşehir Belediye Başkanı Feridun Çelikbaş  huzur ve demokratikleşme alanında kısmi iyileşmenin yaşandığı ve AB'ye girişin hedeflendiği bir dönemde yaşanan bazı olayların endişe verici olduğunu söyleyerek "Gözaltında kayıplar, karanlık güçlerin işidir" dedi. Öte yandan Birleşmiş Milletler'in (BM) insan haklarıyla ilgili üç kuruluşu, hükümete çağrıda bulunarak, 25 Ocak'tan bu yana haklarında haber alınamayan HADEP'li yöneticiler Serdar Tanış ile Ebubekir Deniz'in akıbeti konusunda bilgi verilmesini istedi.
 </p>
 <p class="metin">
  İki HADEP'linin kaybolması ile ilgili tartışmalar sürerken resmi makamlar gözaltı olmadığında ısrarlılar. Tartışmalar sürerken Şırnak Valisi Bayraktar'dan ilginç bir soru geldi. "Saat 14'te Jandarma Komutanlığı'na gelen iki kişi için saat 17.00 de kayıp başvurusu yapılmış. Bir insan için üç saatte kayıp kanaati nasıl oluştu? Kayıp kanaati bu kadar çabuk mu oluşur?"  Kayıplarla ilgili talepler artarken PKK'nın zaman zaman çıkarları için bazı insanları kaybedip  'devlet kaybediyor' propagandası yaptığına dikkat çeken bazı kaynaklar da provokatif bir olay olabileceğine dikkati çekiyorlar.
 </p>
 <p class="metin">
  PKK'dan eylem sinyali
 </p>
 <p class="metin">
  Gaffar Okkan suikasti ile bölgedeki herkes tekrar gerilimli günlere dönmekten endişe ediyor. Zaten bölgedeki yetkili—vatandaş herkesin dile getirdiği ortak ifade Okkan'ın bölgedeki huzur ortamını istemeyenlerce katledildiği. Bölgede kayıplar tartışma konusu iken uzun süredir sessiz olan PKK'dan da ilginç sinyaller geliyor bir süredir. PKK içerisinde bir grubun sürekli olarak Öcalan'a ve Başkanlık Konseyine yönelik muhalif tutumu ve tekrar silah çağrısı yapması bir yana, PKK, 15 Şubat'tan başlamak üzere  yeni eylem planını yürürlüğe koyuyor.
 </p>
 <p class="metin">
  İstihbarat raporlarına göre; PKK bir yandan uluslaşma—devletleşme sürecine uygun olarak eğitim çalışmalarını hızlandırırken, bir yandan da sokak eylemlerine hazırlanıyor. PKK'nın kitlesel eylemler için seçtiği tarihleri, Türkiye'nin Ulusal Programı'nı AB'ye sunacağı sürece denk getirmesi dikkat çekici. Terör örgütü belli ki, Türkiye'ye sunulan Katılım Ortaklığı Belgesi'nde yer alan ve hükümet ortaklarının çekinceler koyduğu 'hassas konular'ı kaşıyacak. PKK'nın, üç aşamalı eylem planını uygulamak için seçtiği tarihler oldukça ilginç. Terör örgütünün kitlesel eylemler için belirlediği ilk tarih, Abdullah Öcalan'ın Kenya'da yakalanarak Türkiye'ye getirilişinin 2. yılına denk gelen 15 Şubat. Bu tarihte PKK, küçük ancak yaygın kitle etkinlikleri gerçekleştirmeyi ve bu etkinliklerde özellikle kadın ve çocukları kullanmayı planlıyor. PKK'nın bir hedefi de bu tarihte boykot, grev ve kepenk kapatma eylemlerini gerçekleştirmek... Avrupa'da Yunan, Kenya ve ABD elçilikleri önünde küçük protesto gösterilerinin yapılması yöntemini benimseyen PKK, pasif eylemler olarak da, kılık kıyafetle mesaj verme ve ışıkları karartma yöntemini seçmiş... PKK'nın eylem için seçtiği bir diğer tarih ise Dünya Kadınlar Günü olan 8 Mart... İzinli ya da izinsiz yürüyüş ve gösterileri sahiplenmeyi planlayan PKK, Öcalan'ın kadınlarla ilgili tespitlerinin yayın organlarında yer almasını da sağlamaya çalışacak. PKK, bu tarihte, çeşitli yollarla, Türkiye'de kadınların devlet tarafından kasıtlı olarak ezdirildiği propagandasını yaymak için uğraşacak.  Örgüt, eylemin son aşamasını, 21 Mart Nevruz Bayramı'nda ortaya koymayı planlıyor. Buna göre; çok büyük katılımlarla Nevruz kutlamalarını gerçekleştirmeyi hedefleyen PKK, bazı illerde kepenk kapatılarak Nevruz'un kutlanmasını, halkın PKK'ya destek verdiği propagandasının yapılmasını amaçlıyor. PKK'nın Nevruz kutlamalarına katılacak yabancılara büyük ilgi gösterilmesi yönündeki planı da, esas hedefi ortaya çıkarıyor.
 </p>
 <p class="metin">
  İstihbarat raporlarına göre; PKK, hayatını kaybeden ya da cezaevlerinde bulunan teröristlerin çocuklarına 'Göç ve Sokakta Çalışan Çocukların Rehabilitasyonu ve Topluma Yeniden Kazandırma Projesi' adı altında eğitim ve barınma imkanları sağlamanın yollarını arıyor. Bunun için de yurtiçi ve yurtdışından maddi destek toplamaya çalışıyor.
 </p>
 <p class="metin">
  Öcalan'dan tehdit: Sabrımızı taşırmayın
 </p>
 <p class="metin">
  15 Şubat'tan itibaren büyük çapta kitlesel eylemlere girmeyi hedefleyen ve 7. Kongresinde bu yönde kararlar alan PKK  bir yandan da MEDYA TV aracılığı ile Türkiye'ye yönelik tehditlerde bulunuyor. PKK Başkanlık Konseyi üyelerinden Osman Öcalan "sorunların demokratik yoldan çözümünü istediklerini, aksi takdirde silahların hazır olduğunu" ısrarla söylüyor katıldığı televizyon programlarında.
 </p>
 <p class="metin">
  PKK Başkanlık Konseyi ise MEDYA TV aracılığı ile yaptığı açıklamada sık sık 'Gerekirse silahları tekrar kullanırız' mesajı veriyor. Gaffar Okkan suikastı için de ilginç açıklamalarda bulanan Öcalan; "Gaffar Okkan suikastini bölge üzerinde karanlık emelleri olan güçler işlediler ancak halkın cenazeye katılmasını biz organize ederek mesajımızı verdik"diyor. Öte yandan İngiltere'nin etkili gazetelerinden The Independent'te yer alan bir makalede PKK'nın FKÖ veya IRA gibi bir siyasi kimlik kazanacağı, şu günlerde siyasi bir parti kurma çalışmaları içerisinde olduğu ve parlamentoya girmek için çalışmalarda bulunacağı iddia edildi.
 </p>
 <p class="metin">
  Özgen; PKK eylemlere başlayabilir
 </p>
 <p class="metin">
  Eski Harp Akademileri ve Jandarma Asayiş Komutanı Org. Necati Özgen, PKK'nın koşullar oluştuğu takdirde yeniden eylemlerine başlayabileceği uyarısında bulunuyor. Ulusal Strateji Dergisi'nde "Terörün yaraları nasıl sarılır" başlıklı bir makale kaleme alan Özgen, PKK'daki sessizliğin nedenini "Örgüt başının durumu ne olacak?" sorusuna bağlamanın yanlış olmayacağını vurgulayan Özgen, örgütün Öcalan'ın Avrupa'daki mahkemenin sonucunu bekleyip TBMM'nin vereceği karara göre hareket etmeyi düşündüğüne dikkat çekti. "Bölücülük hareketinin ana beklentisini, 'silahlı hareketi siyasallaştırmak, Türkiye'nin AB'ye girişini teşvik etmek ve siyasi çözümü AB içinde aramak' şeklinde değerlendirmek gerekir" diyen Özgen, dış ve iç destekli terörün bittiğini düşünmenin hata olacağını belirtiyor.
 </p>
 <p class="metin">
  Muhalifler seslerini yükseltiyor
 </p>
 <p class="metin">
  PKK bir taraftan yeni eylem stratejisini açıklarken bir yandan da muhaliflerle uğraşıyor.  Öcalan'ın yakalanması ve İmralı'ya konmasından sonra başlayan süreçte  eylem stratejisi tartışmaları liderlik tartışmasının önünde gidiyor. Merkezi Almanya'da olan bir grup ise silah bırakılmasına karşı çıkıyor aynı grup son olarak da Öcalan'ı MGK ajanı ilan etti.
 </p>
 <p class="metin">
  Özgür Politika'nın web sayfasında yer alan "kamuoyuna" başlıklı yazıda,  Apo çetesi şeklinde ifadeler kullanılırken " Türk Genelkurmay'ının Apo aracılığıyla PKK içinde oluşturduğu REN adlı kontra çetesinin teslimiyet çizgisine  karşı olanlara  yönelik saldırılar yaptırıyor" deniyor. PKK'ya yakınlığı ile bilinen  Özgürpolitika gazetesi, Osman Öcalan tehditlerine yer verirken aynı adı taşıyan bir web sayfası hazırlayan  ve ayrılıkçı kanatta önemli bir yeri olan Şükrü Gülmüş destekli grup Öcalan'ı MGK ajanı ilan etti. "Örgütü Türk Genelkurmayı'nın politikalarına bağladınız. Halen, hem de hiç utanmadan, nasıl PKK'yı temsil ettiğinizi ileri sürüyorsunuz.? Çok iyi biliyorsunuz ki PKK dışındakı PKK'lıların sayısı sizin sayınızdan çok fazla. Şimdiye kadar belki örgütlenmediler. Ama artık bu ihanete sessiz  kalmıyorlar, kalmayacaklar" diyen ayrılıkçı grup silahlı eylem sinyalleri verdi. Öte yandan baştan sona PKK övgülerinin yer aldığı sitede Öcalan için ağır eleştirilere yer verilmesi muhaliflerin artık ciddi olarak ses çıkarmaya niyetlendiğinin bir göstergesi. PKK—YNK arasındaki savaş bütün hızıyla sürerken, taraflar karşılıklı olarak birbirlerini suçluyorlar. Muhalif kanat Türkiye'nin Kuzey Irak'ta uygulamaya koyduğu yeni stratejide PKK'nın alet olduğunu iddia ederek savaş emrinin İmralı'dan çıktığını iddia ediyor.
 </p>
 <p class="metin">
  Kuzey Irak'ta yeni strateji
 </p>
 <p class="metin">
  Öcalan'ın örgüt içerisindeki durumu ve örgütteki muhalif kanadın çalışmaları gözlerin tekrar bölgeye dönmesine neden olurken Türkiye'nin bölgeye yönelik yeni stratejisi de belli oldu. Dışişleri Bakanlığı tarafından uygulamaya konan yeni startejide ise Türkmenler ağırlıklı olarak  yer alıyor. Türkiye, Türkmen şartının kabul görmesi için Irak'ı sınır ticaretini artırıp ambarogoyu azaltarak, IKDP ve IKYB'yi de PKK saldırılarına karşı destek vererek ikna etmeye çalışıyor. Öte yandan Kürdistan Demokratik Partisi (PDK) de  Türkiye'nin bölgede PKK'ya yönelik kapsamlı bir askeri harekata girişmesinin, bölgesel bir savaşa yol açacağı uyarısında bulundu.  YNK'nin Türkiye ile yakınlaşmak için PKK'ya yönelik saldırılar düzenlediğini, ancak bu saldırılar sonucu büyük kayıplar verdiğini belirten aynı kaynaklar, "Türkiye'yle yakınlaşma, PKK ile çatışma" politikasının YNK içinde ciddi görüş ayrılıklarına yol açtığını ifade ediyor.
 </p>
 <p class="metin">
  Eski Başbakan Kosred Resul ve çok sayıda üst düzey komutanın tasfiyesi ve Resul'un yerine ABD'ye yakınlığıyla bilinen Berhem Saleh'in getirilmesinin de bu politikayla ilişkisi olduğuna dikkat çeken PDK yetkililerinin bu konuya ilişkin değerlendirmesi şöyle: "Resul, YNK'nin son dönemdeki politikalarını onaylamıyordu. Önemli bir askeri güce de sahip olan Resul tasfiye edilerek, yerine zeki ve başarılı bir diplomat olan, ancak tabanda hiçbir gücü olmayan Saleh getirildi. Talabani, ordu ve halk üzerinde etkisi zayıf olan Saleh'i daha rahat kontrol edeceğini düşünüyor."
 </p>
 <p class="metin">
  İki HADEP'linin kaybolması ya da kaybedilmesi... Çünkü HADEP  yönetimi ve kamuoyu iki HADEP'linin kaybedildiğini söylerken Ankara bu olayda devletin dahlinin olmadığında ısrarlı. Örgütün seyrini bilen çevreler ise PKK'nın provokatif amaçlı zaman zaman benzeri eylemleri yaptırdığını iddia ediyor. Kayıp HADEP'lilerin akıbeti bilinmiyor ama bu olay uzun süredir huzurlu olan bölgenin tekrar ısınmaya başladığını gözler önüne serdi. Gerek PKK'nın üç aşamalı eylem planı ve siyasi alanda mücadele kararı, gerekse de Türkiye'nin Kuzey Irak'a yönelik yeni stratejisi bölgenin önümüzdeki günlerde sıcak olaylara gebe olduğunu gösteriyor.
 </p>
 <br/>
 <center>
  <a class="anaorta" href="http://web.archive.org/web/20010719025821/mailto:ademyavuz@aksiyon.com.tr">
   ademyavuz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/6.htm), [web.archive.org (arşiv bağlantısı)](http://web.archive.org/web/20010719025821/http://www.aksiyon.com.tr:80/2001/324/haberler/6.htm)
