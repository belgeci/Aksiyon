# Herkesin Gözü Gureba'da

*Adem Yavuz Arslan 2000.12.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Basit bir mantık yürütmesi yapalım önce. Bir kurum ki sadece üzerindeki araziyi tanımlamak için milyar dolara yakın rakamlar kullanılıyorsa ve ortalama olarak her 6 ayda bir başka bir kuruma, üstelik yürürlükteki kanunlara aykırı olarak devredilmeye çalışılıyorsa problem nedir?
  </font>
 </div>
 <div id="newsText">
  <font class="detail-text">
   A) kurum çalışmıyor ya da çalıştırılamıyordur. B) Bu devir işleminde başka amaçlar vardır. C) Hastanenin daha verimli kullanılması için imkan doğmuştur.
   <br/>
   <br/>
   Mantık kuralları gereği bu şıklardan ikisi elenirse cevap öbürü olmak durumunda. Şimdi başa dönelim: Söz konusu kurum Vakıf Gureba Hastanesi. Hastane şu ana kadar tam 8 kez bir başka yere devredilmeye çalışıldı ama tüm teşebbüsler hep mahkemeden döndü. Hastanenin devri ile ilgili olarak önce A şıkkını ele alalım: 'Hastane çalışmıyor!'. Bu iddialar hastanenin bağlı olduğu kurum tarafından TBMM zabıtlarına geçen bir dilekçe ile 'çalışır ve iyi hizmet veren bir kurum' olarak geçmişse ve C şıkkı hastane kendisinden daha kötü durumdaki bir kuruma daha verimli kullanım için devredilemezse (16 Kasım 2000 tarihli 17. birleşim kayıtları) sorunun cevabı doğal olarak B şıkkı oluyor.
   <br/>
   <br/>
   1843 yılında Bezmi Âlem Valide Sultan tarafından muhtaç müslümanların bakım ve tedavisi için yaptırılan Bezmi Âlem Valide Sultan Gurebai Müslimin Hastahanesi ya da yaygın adıyla Vakıf Gureba son olarak da 22 maddelik bir protokolle SSK'ya devredildi. Devir işlemi Vakıflar Genel Müdürlüğü Vakıflar Meclisi Kararı ile protokol şartları doğrultusunda ve yürürlükteki 2762 sayılı Vakıflar Kanunu'na dayandırılıyor. Karar, nereden bakarsanız bakın hukuka aykırı. Öncelikle 2762 sayılı Vakıflar Kanunu 10 maddesine göre; "Tahsis edildikleri maksada göre kullanılmaları kanuna veya amme intizamına uygun olmayan veyahut işe yaramaz bir hâle gelen hayrat vakıflar idare meclisinin teklifi ve Bakanlar Kurulu'nun kararı ile mümkün mertebe gayece aynı olan diğer hayrata tahsis edebileceği gibi bu kabil hayrat ayni veya para ile değiştirilerek elde edilecek ayni veya para dahil aynı suretle diğer hayrata tahsis olunabilir " hükmünü getiriyor. Ve devir de aynı kanun maddesi kaynak gösterilerek yapılıyor. Yani Devlet Bakanı Yüksel Yalova ile Çalışma ve Sosyal Güvenlik Bakanı Yaşar Okuyan imzasını taşıyan protokole göre Vakıf Gureba Hastanesi 'çalışmayan bir hastane' ve bu sebeple SSK'ya devredilecek. Vakıf Gureba Hastanesi ise 200 doktor, 200 hemşire ile 600 yatak kapasitesine sahip. Günlük ortalama 1000 hastanın tedavi edildiği günde 34 ile 50 arasında ameliyatın yapıldığı bir hastane. Üstelik hastanenin 'iş görmediği' yönünde rapor veren Vakıflar Genel Müdürlüğü'nün bundan 6 ay önce sözkonusu hastanenin İstanbul Üniversitesi Çapa Tıp Fakültesi'ne devri gündeme geldiğinde TBMM'de yapılan bir soru önergesine karşı düzenlediği raporlar yine kendi raporunu tekzip ediyor. Hastanenin Çapa Tıp Fakültesi'ne devri konusu gündeme geldiği zaman Vakıflar Genel Müdür Yardımcısı Rûşen Balta imzalı bir yazıyla 'Vakıf Gureba Hastanesi'nin kuruluş aslına uygun olarak hizmet verdiği, dile getirilen metrûk binaların ise restorasyonunun devam ettiği ve bu yüzden devrinin mümkün olmayacağı" dile getiriliyor. Yine aynı kanuna göre, bir vakıf iş göremeyecek halde ise devredilecek olan kurumun da bir vakıf olması gerekiyor SSK da bir vakıf olmadığı içinde her yönüyle kanuna aykırı bir devir sözkonusu. Vakıf Gureba Hastanesi Başhekimi Doç. Dr. Rıza Kutaniş ise hastanenin çalışmadığı iddialarına çok kızıyor: "Sayın bakanım hastaneye hiç gelmediler. Hastanenin çalışmadığı iddiasını neye göre yapıyorlar? Burası bir vakıf hastanesi ve yataklı bir hastanın bize maliyeti 10 milyon lira ama biz devlet hastanesi statüsünde hizmet verdiğimiz için 2.5 milyon lira alıyoruz. Ekonomik durumunun kötü olduğunu beyan eden her hastayı sınır tanımaksızın ücretsiz tedavi ediyoruz. Hastanenin çalışmadığını söyleyen yalan söylüyordur" diyor.
   <br/>
   <br/>
   Genel müdüre devir yetkisi
   <br/>
   <br/>
   Vakıf kurumlarının "vâkıf"ın isteği doğrultusunda işletilmesi tarihi, hukuki ve dini bir mecburiyet. Sultan Abdülmecid'in annesi Bezmi Âlem Valide Sultan tarafından 1843 yılında kimsesizlerin tedavisi maksadıyla inşâ ettirilen hastanenin kanunen bir yere devri ya da satılması mümkün değil. Ancak Yüksel Yalova ve Yaşar Okuyan arasında yapılan devir protokolünün 9. maddesi ileride hastanenin bir başka kurum ya da kuruluşa devrine izin verecek bir hüküm içeriyor. 24 maddeden oluşan protokolün 9. maddesine göre "Genel Müdürlüğün izni olmadan hastane ve müştemilatı ile ilgili olarak 3. şahıslar ile herhangi bir protokol, hizmet devri ve sözleşmesi yapılamaz". Görünüşte ne var bunda denebilecek bir madde. Bu aynı zamanda ancak genel müdür onay verirse devredilebilir anlamına geliyor. Türkiye gibi siyasetin bir çıkar aracı olarak görüldüğü bir ülkede, sadece arazisinin değeri milyon dolarlarla ifade edilen bir hastanenin üçüncü şahıslara devir yetkisinin herhangi bir belirleyici hüküm içermeden bir bürokrata verilmesi bu hastanenin akıbeti konusunda önemli şüphelere neden oluyor. Siyasi bir makam olan ve Vakıflardan Sorumlu Devlet Bakanlığı'na bağlı olan genel müdürün üstlerinden gelen bir talebi geri çeviremeyeceği göz önüne alındığında hastanenin çok kolay bir şekilde üçüncü şahıslara devri yapılabilecek.'Etkili ve güçlü bir özel üniversite'nin bu hastaneyi eğitim ve araştırma hastanesi olarak kullanmak istediği, İstanbul Üniversitesi Çapa Tıp Fakültesi Hastanesi'nin hastaneye sürekli talip olduğu ve hastanenin sahip olduğu 30 dönümlük yeşil alan için 'gelir getirici' projelere sahip olduğu gözönüne alındığında bu imza yetkisinin nelere yol açabileceği ortaya çıkıyor. Konuyla ilgili Vakıflar Genel Müdürü Nurettin Yardımcı'yı defalarca aradık, sorularımızı faksla bildirdik ancak Yardımcı 'kendisinin basına konuşma yetkisinin olmadığını, ile ilgili her konuda ilgili devlet bakanlığının yetkili olduğunu' iletti. Eğer protokol Bakanlar Kurulu'nda onaylanırsa hastane ve arazilerinin devri durumunda hastane üzerindeki tüm yetki 'basına bilgi verme yetkisi dahi olmayan' Vakıflar Genel Müdürü'nde olmuş olacak! Vakıflardan Sorumlu Devlet Bakanı Yüksel Yalova devir olayının son derece mantıklı olduğunu savunuyor ve 3. şahıslara yönelik devir işleminin 'SSK yürütemezse ya da daha mantıklı bir proje olursa değerlendirilebilir' olduğunu söylüyor.
   <br/>
   <br/>
   Devir için zemin mi hazırlanıyor?
   <br/>
   <br/>
   Aslında Vakıf Gureba Hastanesi'nin devri ile ilgili tartışmaların temelinde yatan konu, hastanenin konumu ve sahip olduğu araziler. Aksaray'da Vatan Caddesi'nde 80 bin metrekare alan üzerine kurulu hastanenin binaları ve 30 dönümlük yeşil alanın rantı tartışmalara zemin oluşturuyor. Ayrıca hâlen restarosyonu devam eden eski bina da 'metruk durumda olduğu gerekçesi' ile başka bir kuruma devredilmeye çalışılıyor. Ancak burada önemli bir ayrıntı var: Acaba bu bina devredilebilmek için mi metrûk olarak bırakılıyor? Çünkü gerek 1999 gerekse 2000 bütçelerinde bu bölümün onarılması için bütçe ayrıldı ancak bina için neredeyse çivi çakılmadı. 14 Ocak 2000 tarihli Resmi Gazete'nin Yürütme ve İdare Bölümünde yer alan 2000 Yılı Yatırım Programlarında Vakıflar Genel Müdürlüğü Vakıf Gureba Hastanesi'nin bütçesi içerisinde 'Büyük Onarım' ismiyle Vakıf Gureba'nın eski binalarının restorasyonu için 1999 yılında 2 trilyon 419 milyar 600 milyon lira ayrılırken 2000 bütçesinde sadece 500 milyon lira ayrılıyor. Ancak ilginç olanı 2 trilyon para harcanmış gözükürken binada elle tutulur bir tadilat yapılmış değil. Öte yandan yine aynı protokolün amaç kısmında belirtilen "hastanenin ait olduğu vakfın vakfiyesinde yer alan hayr şartı olan garip ve fakir hastalara ücretsiz teşhis, tedavi hizmeti verilmesini daha etkin ve verimli bir şekilde yerine getirilmesini sağlamak üzere" maddesi yine protokolün kendi maddeleri ile çelişiyor. Hâlen ekonomik durumunun kötü olduğunu belirten tüm hastalar sayı ve rakam gözetmeksizin tedavi ediliyor. Ancak SSK'ya devir protokolünün 6. maddesi; "Teşhis ve tedavisi yapılacak fakir ve garip hastaların sayısı, bir yıl içinde tüm hasta sayısının yüzde 10'u oranında olacaktır. Bunlara verilecek hizmet; teşhis, yatarak tedavi, ameliyat şeklinde hastane imkanları ile sınırlı olacaktır". Devrin gerçekleşmesi durumunda Bezmi Âlem Valide Sultan'ın vasiyeti gereği bir hastanın her türlü ihtiyacının karşılanması hatta "bir hastaya tedavisi için limon gerekse ve o limonun fiyatı bir altın kadar pahalı dahi olsa masraftan kaçılmasın " diyen bir anlayıştan vazgeçilerek hastaların sayısı yüzde 10 ile sınırlandırılıyor.
   <br/>
   <br/>
   Ayrıca yine devir protokolünün 18. maddesi uyarınca hastane 10 yıllık süreyle SSK'ya devrediliyor ancak bu devir 10'ar yıllık olmak kaydıyla uzatılabilecek. Hastanenin devrini mümkün kılmayacak bir başka konu da hastanenin hâlen hizmet veren yeni binasının ve içindeki tüm malzemelerin Vakıf Gureba Hastanesi Kliniklerine Yardım Vakfı'nın çalışmaları ile yapılmış olması. Başhekim Kutaniş "Bu hastanede devletin 5 kuruşu yok. Yüzlerce hayırsever fakir fukaraya hizmet edilsin diye bu hastaneye para verdi. Bu insanların kendi isteğiyle verdiği malzemelerin onların isteği dışında bir başka kuruma devredilmesi en azından o insanlara saygısızlıktır" diyor.
   <br/>
   <br/>
   Yalova: İçim rahat
   <br/>
   <br/>
   Sorumlu olduğu Vakıf Gureba Hastanesini devretmek için elinden geleni yapacağını söyleyen Devlet Bakanı Yüksel Yalova, hastanenin daha verimli çalışabilmesi için devrin kaçınılmaz olduğunu söylüyor: "Hastane rantabl işletilemiyor. Her ay 250 milyar lira harcama yapıyorum oraya. Ancak gerek sahip olduğu binalar gerek işletmeleriyle çok kârlı bir yer haline gelebilir. İstanbul Üniversitesi'ne vermedim çünkü parayı ödeyebileceklerine inancım yoktu. Ancak SSK'nın teklifi cazip ve benim hastanenin devri konusunda içim rahat" diyen Yalova hastanenin vakıf malı olmasının devre engel olmadığını, hastaneyi işletilemez durumda bırakmanın vakfedenin vasiyetine karşı gelmek olduğunu söylüyor. Bakanlığı bütçesi ile bu hastanenin hizmet kalitesini yükseltemeyeceklerini söyleyen Yalova cazip bir teklife hayır demeyeceğini de ekliyor.
   <br/>
   <br/>
   79'daki emsal karar
   <br/>
   <br/>
   Vakıf Gureba Hastanesi'nin devri konusu defalarca gündeme gelmiş bir olay. Taksim'de defalarca sergi açılışlarına katılan ancak sorumlu olduğu hastaneye bir defa uğramayan ve çalışmadığını gerekçe göstererek hastaneyi devretmeye çalışan Bakan Yalova neredeyse her 6 ayda bir hastaneyi bir yerlere devretmeye çalışıyor. Oysa hastanenin bir yerlere devredilemeyeceği yönünde alınmış emsal mahkeme kararları var. Şu an Marmara Üniversitesi'ne bağlı olan İktisadi ve Ticari İlimler Fakültesi de 70'li yılların sonunda Vakıf Gureba Hastanesi'ne talip olmuştu. Dönemin Vakıf Gureba Başhekimi Asaf Ataseven tarafından açılan dava ile tahsisin usûlsüz olduğuna ve hastanenin devredilemeyeceğine karar verildi. Mahkemenin kararında yer alan şu ifadeler hastanenin devrinin bugün de mümkün olamayacağını ortaya koyuyor: "Mazbut vakıflara ait olup da vakfiyesinde yazılı esas fonksiyonunu kaybetmiş ve bugün için de fonksiyonunu yerine getirmesine imkan olmayan hayrat nev'inde bir gayrimenkul, Bakanlar Kurulu kararıyla bir amme idaresinin istifadesine tahsis edilebilir. Vakıf Gureba Hastanesi'nin ise bir kamu kuruluşuna tahsisi düşünülemez. Zira hastane hâlen vakfiyesindeki fonksiyonunu mükemmel îfâ etmektedir."
   <br/>
   <br/>
   1933 yılında başlatılan üniversite reformu sırasında tıp fakültesinin Haydarpaşa'dan Avrupa yakasına taşınması sebebiyle hastane eğitim öğretim yönünden İstanbul Üniversitesi'ne devrediliyor. 1979 yılında ise İstanbul İktisadi ve Ticari Bilimler Akademisi'ne bağlanmak isteniyor. Vakıflar Genel Müdürlüğü'nün itirazı üzerine konu yargıya intikal ediyor. Mahkeme devir işlemini iptal ediyor ve Vakıf Gureba'nın vakfiyesindeki nizamnameye uygun bir şekilde vakıf hastanesi olarak hizmetine devam etmesine karar veriyor. İstanbul 10'uncu Asliye Hukuk Mahkemesi'nin kararına dayanak teşkil eden vakıflarla ilgili düzenleme "Görev ve hizmetleri bütün vakıfların vakfiyelerinde veya vakfiye yerine geçen Hüccet, Berat, Ferman gibi belgelerden veya vakıf senetlerinde yazılı, hayrî sosyal, kültürel ve ekonomik hizmetleri yerine getirmesi" hükmünü içeriyor.
   <br/>
   <br/>
   Vakıf Gureba Hastanesi'nin 20 yıl inşaat halinde kalan yeni binasını bitirerek hizmete sokan eski Başhekim Prof. Dr. Asaf Ataseven,"Hastanemizin geniş bir arazisi olduğu için daha önce de bu tür talepler çok oldu. "diyor.
   <br/>
   <br/>
   Çapa olmadı SSK'ya verelim
   <br/>
   <br/>
   Bir vakıf hastanesinin daha iyi işletilmesi için bir başka kuruma devrine kimse itiraz etmiyor, etmemeli de. Hastanenin devri ile ilgili protokoller yapıldı ancak herkesin aklında bir soru daha var: SSK bu hastaneyi nasıl daha üstün hizmet üreten bir yer haline getirecek? Çünkü Gureba Hastanesi hali hazırda SSK'dan üstün hizmet veriyor. SSK'dan sorumlu Yaşar Okuyan dahil herkesin SSK'dan şikayet ettiği bir ortamda daha iyi bir kurum kendisinden hizmet olarak eksik olan bir kuruma devrediliyor. Bakan Okuyan SSK'nın bilinçli olarak iflas ettirildiğini düşünüyor; "Benim kişisel sezgime göre, SSK'da 1 katrilyon liralık suiistimal, yolsuzluk ve israf var. 32 milyon insanın muhatap olduğu müessese iflas etmiştir."
   <br/>
   <br/>
   Herkesin söylediği 'sağlam giden hasta dönüyor' sözü SSK'nın durumunun da en bariz özeti. Sarılık teşhisi ile tedavi gördüğü SSK Okmeydanı Hastanesi'nde tecavüze uğrayan N. E, yanlış iğne yüzünden kolu kesilen Ferhat Koç, yanlış tedavi yüzünden kolu kesilen kız, AİDS bulaştırılan gariban çocuklar, acil servisleri de ve kliniklerde 7/24 usûlüne göre perişan olan milyonlarca insan.
   <br/>
   <br/>
   Skandalları, aksaklıkları uzatmak mümkün.Kendisini ayakta tutamayan SSK'nın Gureba gibi asırlık bir çınarı devralarak hizmet kalitesini nasıl yükselteceği ise herkesin cevap beklediği bir soru.
   <br/>
   <br/>
   Terkos bile Gureba'nın
   <br/>
   <br/>
   1845 yılında hazırlanan bir nizamnâmeye göre fakir ve garip hastaların tedavi edileceği bu hastanenin giderlerinin karşılanması için 1 hamam, 5 ev, 13 dükkan, 11 bahçe, 73 dönüm tarla, 9 zeytinlik, 29 bin 264 zeytin ağacı, 2 çiftlik, 65 oda, 5 zeytin mengenesi, 180 parça arazi, Terkos Gölü, Galata Köprüsü, 1 bakkal dükkanı, 1 taş ocağı, 1 samanlık, 1 de su değirmeni vakfedilmiş. Hatta Bezmi Âlem Valide Sultan hastaların her türlü ihtiyaçlarının karşılanmasını isterken; "Bir hastaya tedavisi için limon gerekse ve o limonun fiyatı bir altın kadar pahalı dahi olsa masraftan kaçılmasın" diyor ve bütün bunları karşılayacak kadar malı vakfettiğini açıklıyor. Vakfedilen akarların işletmesinden sağlanan gelirle hastane yıllarca muhtaç durumda olan hastalara hizmet vermiş. Ancak gelir getirmesi için hastaneye bağlanan bu akarların tamamı vakfiyeye aykırı olmasına rağmen zamanla el değiştirmiş.
   <br/>
   <br/>
   Mesela Terkos Gölü bile Vakıf Gureba'ya ait. Başhekim Doç. Dr. Rıza Kutaniş "Vakfiyede belirtilen akarların hepsi bu günkü şartlarda hastanenin elinde olsa değil bir, 10 tane Vakıf Gureba hiç ücret almadan fakir fukaraya hizmet verirdi"diyor ve hastanenin başka yerlere devredilmesi yerine eski misyonuna kavuşturulması için gayret gösterilmesi gerektiğini belirtiyor.
   <br/>
   <br/>
   Vakıf Gureba'yı diğer hastanelerden ayıran en önemli özelliği hiç bir resmi sağlık güvencesi olmayan fakir vatandaşları beyan usûlüyle parasız tedavi etmesi. Hatta hastane bünyesinde kurulan iki yardım vakfı ilaç alacak parası olmayanlara ilaç yardımı bile yapıyor.
   <br/>
   <br/>
   Yeni bir statü gerekli
   <br/>
   <br/>
   Vakıf Gureba Hastanesi Osmanlı nın 26 bin 400 vakfından günümüze kadar faaliyetine devam edebilmiş tek sağlık kurumu. Vakfeden kişinin ahirete kadar hastane olarak fakir fukaraya hizmet vermesi yönünde vasiyeti olan bu hastanenin Vakıf geleneğinin bir örneği olarak bile olsa ayakta tutulması gerektiğini, parası olmayan gariban vatandaşlara hizmetin hastanenin isminden ve tarihinden gelen bir görev olduğunu vurguluyor Başhekim Doç. Dr. Rıza Kutaniş: "Burası paralı bir özel hastane ya da bir ticari işletme değil.Hastaneye bu gözle bakarsanız tarihine, geleneğine ve vakfediliş amacına aykırı davranmış olursunuz. Vakıf Gureba Hastanesi fakirefukaraya hizmet ederek yaşayabilir. Burayı aslına uygun olarak korumak zorundayız."
   <br/>
   <br/>
   Hastanenin şu ana kadar defalarca devri gündeme geldi ve hepsi kanunsuz olduğu gerekçesi ile iptal edildi. Ancak bu konunun yeniden gündeme gelmeyeceği anlamını taşımıyor. Prof. Dr. Asaf Ataseven Vakıf Gureba Hastanesi'nin artık bu tür taleplere konu olmaması için yeni bir statüye kavuşturulması gerektiğini belirtiyor: "Vakıf Gureba. Hastanesi'nin geleneğiyle, kültürüyle, adıyla tarihi bir önemi ve misyonu var. Bunun korunması hatta vakfiyesine uygun olarak asıl kimliğine yeniden kavuşturulması ve fakirlere tamamen ücretsiz hizmet verir hâle getirilmesi gerekir. Eğer bu hastaneye sağlam bir statü tanınmazsa geçmişte olduğu gibi ileriki yıllarda da çeşitli tahsis konuları gündeme gelecektir."
   <br/>
   <br/>
   Vakıf Gureba Hastanesi'nin devri öncelikle 'vâkıf'ın vasiyetine sonra da yürürlükteki kanunlara aykırı. Ancak sürekli bir yerlere devredilmeye çalışılıyor. Tüm siyasiler de bu hastanenin bir yerlere devredilemeyeceği yönünde demeçler verdiler basına. MHP İl Başkanı H. Hüseyin Ceylan 'arazinin peşinde birilerinin olduğunu', DYP İl Başkanı Süleyman Soylu 'devre karşı olduklarını ve tepki göstereceklerini' söylüyor. FP İl Başkanı Numan Kurtulmuş ise 'sakıncalı sonuçlara gebe bir hareket' olarak tanımlıyor olayı. Vakıf Gureba Hastanesi Kliniklere Yardım Vakfı Danıştay'da yürütmenin durdurulması için dava açtı bile ancak hastaneye kesin bir statü kazandırılmadığı sürece bu tartışmalar bitmeyecek gibi.
   <br/>
   <br/>
   Email: ademyavuz@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7022-herkesin-gozu-gurebada.html), [web.archive.org (arşiv bağlantısı)](http://web.archive.org/web/20120423100655/http://www.aksiyon.com.tr:80/aksiyon/haber-7022-herkesin-gozu-gurebada.html)
