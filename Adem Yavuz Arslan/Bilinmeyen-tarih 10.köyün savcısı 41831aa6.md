# 10.köyün savcısı

*Adem Yavuz Arslan Bilinmeyen-tarih*

<div>
 <font>
  <img border="0" height="1" src="/web/20030826094544im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030826094544im_/http://www.aksiyon.com.tr/resim/43/48.jpg" vspace="5"/>
  </p>
 </font>
 <font class="content">
  Savcı Sacit Kayasu kimilerine göre ‘şovmen’, kimilerine göre ‘adalet savunucusu’. Ancak sıradışı bir savcı olduğu kesin. Tartışmalı davalara imza atan, kendi üstlerini AİHM’e şikayet eden Kayasu, “ Donkişot’luk yapmışım. Yaptıklarım enayilikmiş” diyor ve artık konuşmayacağını söylüyor. Sacit Kayasu, kimilerine göre ‘şovmen’, kimilerine göre ‘yılmaz bir adalet savunucusu’. Kim ne derse desin o sıradışı bir savcı ve görevde olduğu sürece çok tartışılacak uygulamalara imza attı.
 </font>
 <p>
  <font class="content">
   Türkiye gündemine Ödemiş Savcısı olduğu dönemde yürüttüğü ‘Yeşil’ soruşturması ile girmişti ama asıl gürültüyü 12 Eylül darbesi ve Kenan Evren hakkındaki dava dilekçesi ile kopardı. Görevden alındı, hakkında ‘askere hakaretten’ davalar açıldı ve yaklaşık üç yıldır ‘açıkta’. Mücadelesini sürdürdü, internette siteler açtı. Üç yılın sonunda davalar sonuçlandı ve ‘yer değiştirmesi’ kaydıyla savcılığa tekrar dönmesine karar verildi. Fakat o aldığı cezanın, yani ‘yer değiştirme’nin haksız olduğunu iddia edip ‘aklanıncaya kadar göreve dönmeme’ kararı aldı. Bir de 20 yıldır yaptığı bir şeyi; konuşmayı yasakladı kendine. “Doğru söyledim, hep kovuldum ama artık kovulacak köy kalmadı” diyor.
   <br/>
   <br/>
   Teamüllere aykırı bir tarz
   <br/>
   <br/>
   Sacit Kayasu 12 yılı avukatlık olmak üzere 27 yılını adalete ve hukuka adadı. Denizli’de, söz sahibi olmak ve hukuku üstün kılmak amacıyla çok iyi paralar kazandığı avukatlığı bırakıp savcı olmaya karar verdiğinde kafasında büyük idealler vardı. Ancak daha görevinin başlangıcından itibaren kendi tabiriyle şoka uğradı çünkü en olmaması gereken yer olan adliyede bile ‘katakulli’ yapılıyordu. Avukatlık döneminde gazetelere yazılar yazan, aktif bir şekilde sivil toplum kuruluşlarına üye olan Kayasu, Türkiye’de sadece yüksek yargı savcılarının yaptığı birşeyi yaptı ve konuştu. Üstelik de Türkiye’nin ‘yumuşak karnı’na dokunarak. Gaziantep’in Oğuzeli ilçesinde getirdiği bir içtihat ile mahkumların üç yıl erken tahliye olabilmelerine imkan tanımasıyla bir anda bölgede ismi yayıldı ve tiraji—komik bir şekilde mahkumlar Oğuzeli’ne transferlerini istedi: “Bir mahkum hem hapis hem para cezası alırsa, para cezası tebligatı hapisteyken yapılıyordu. Aslında vârislere yapılması lazım. Ama uygulamada hatalar var. Mahkum da içeride olduğu için itiraz edemiyor ve fazla kalıyordu. Bakanlığa konuyu intikal ettirdim, incelendi; ardından da karar çıktı. Böylece binlerce mahkum haksız yere yatmaktan kurtulmuş oldu” şeklinde anlatıyor Kayasu ilk aykırı uygulamasını.
   <br/>
   <br/>
   Fakat Türkiye gündeminde kendine yer etmesi, Ödemiş Savcısı olduğu dönemde yürüttüğü Yeşil soruşturması ile oldu. Sözkonusu olayda Ödemiş—Bozdağ yolu üzerinde işkence ile öldürülmüş bir erkek cesedinin bulunmasının akabinde olaya el koyan savcı Kayasu, ceset üzerinde yaptığı bulgularla o dönemde ortada olmayan Yeşil kod adlı Mahmut Yıldırım’ın benzerliklerini göz önüne alır, ‘Bu ceset Yeşil’e ait olabilir’ diyerek İçişleri Bakanlığı’na başvurur. Aslında rutin olan bu uygulama olayın basına yansımasıyla birlikte Kayasu daTürkiye gündemine oturur. Gelişen olaylarla birlikte gerek İçişleri Bakanlığı gerekse de Adalet Bakanlığı ile ters düşer ve hakkında görevi kötüye kullanmaktan soruşturma açılır. Kayasu o dönemi şöyle anlatıyor; “O günlerde Yeşil kayıptı ve bizim bulduğumuz erkek cesedi, ki ağır işkence görmüş ve profesyonelce öldürülmüştü, ona ait olabilir diye bakanlığa yazdık. Olay Ankara’dan basına sızdı ve ses getirdi. Bir şüpheden hareket ettim ama sonuç çok farklı yerlere gitti. Hâlâ o cesedin Yeşil’e ait olabileceğine inanıyorum. Sağlıklı bir soruşturma yapılmadı çünkü.”
   <br/>
   <br/>
   Evren hakkında dava açtı
   <br/>
   <br/>
   Sacit Kayasu’nun teamüllere aykırı bir şekilde konuşmaya başlaması ile Adana Cumhuriyet Savcılığı’na atanması da gecikmedi. Ancak 15 yılda 7 kez tayin edilen Kayasu Adana’da da boş durmadı. “12 Eylül darbesi suçtur ve yapanlar idamla yargılanmalı” diyerek 12 Eylül darbesini yapanlar hakkında TCK’nin 146. maddesinin ihlali gerekçesiyle dava müzekkeresi hazırlayan Sacit Kayasu kendi deyimiyle sistemin yumuşak karnına dokunmuştu. Zaman aşımının bitme ihtimaline karşı harekete geçtiğini söyleyen savcı neden Kenan Evren hakkında dava açtığını da şöyle açıklıyor; “Kanunlar herkes için eşit olmalıdır. Apo yapınca suç oluyor da Evren yapınca hak mı oluyor? Devletin nizamı bozulmuştur ve bunun cezası idamdır. Ben ülkesinden sorumlu bir savcı olarak darbenin sorumlularının yargılanmasını istedim. Üstelik bu benim görevim.” Ancak Sacit Kayasu’nun bu hareketi umduğundan daha çok yankı buldu. Hakkında hem sivil hem askeri mahkemelerce ‘Devletin beka ve devamına hizmet etmiş devlet büyüklerine hakaret’ten ayrı ayrı davalar açıldı.
   <br/>
   <br/>
   Yasaklı savcı yaklaşık üç yıl süren davaların sonunda TSK’ya hakaretten ceza aldı. Soruşturmanın salahiyeti açısından açığa alınması ise davalar bittiği için kaldırıldı ve ‘yer değiştirme cezası’ verilerek görevine dönebileceğine karar verildi. Kayasu bu cezanın haksız olduğunu iddia ederek göreve dönme kararına itiraz etti. “Ben sorumlu bir savcı olarak görevimi yaptım ve darbe yapanlar hakkında dava dilekçesi hazırladım. Dava dilekçesi hazırlamak suç değil görevdir. Bana bu yüzden ceza verilemez” diyerek ‘aklanıncaya kadar göreve dönmeme’ kararı aldı. Hakkındaki davaları Avrupa İnsan Hakları Mahkemesi’ne götüren savcı Kayasu internet sitelerinde, sivil toplum kuruluşlarında düzenlenen toplantılarda ‘doğru bildiklerini’ anlatmaya devam etti. Yaklaşık üç yıldır sürdürdüğü mücadelenin sonunda ise bir yol ayrımında. Eğer yer değiştirme cezasını kabul ederse 15. yılında 8. kez tayin olup yeni bir yerde savcılığa başlayacak ya da mesleği bırakacak.
   <br/>
   <br/>
   Artık konuşmayacağım
   <br/>
   <br/>
   Sacit Kayasu, çok konuştu çok anlattı ama geçtiğimiz günlerde ilginç bir karar aldı: Artık konuşmayacak. Neden böyle bir karar aldığını ise şöyle açıklıyor; “Benim inancıma göre mutlak adaleti Allah, şekli adaleti savcılar sağlar. Hukukun üstünlüğünü hakim kılmak, halkın kanunlar önünde ezilmesini önlemek düşüncesiyle savcı oldum. Ancak meslekte olduğum süre içerisinde gördüklerimle ideallerim, fikirlerim çatıştı. Bizde savcılar konuşmaz. Ben risk aldım ve kimsenin dillendiremediği doğruları dile getirdim. Bu benim görevimdi. Fakat geride kalan 15 yılda gördüm ki, doğru söyleyeni hep kovuyorlar. Hakkımda soruşturmalar açıldı, davalar gündeme geldi. 7 kez tayin edildim, maaşımın bir kısmını ceza olarak kestiler. Benim haklarında dava açtıklarıma ise hiç bir şey olmadı. Şurası kesin. Türkiye’de Donkişot’luk yapmanın hiç bir anlamı yok. Benim idealistliğim enayilikmiş. Kimse kusura bakmasın bundan sonra yokum”.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2399), [web.archive.org (arşiv bağlantısı)](http://web.archive.org/web/20030826094544/http://www.aksiyon.com.tr:80/detay.php?id=2399)
