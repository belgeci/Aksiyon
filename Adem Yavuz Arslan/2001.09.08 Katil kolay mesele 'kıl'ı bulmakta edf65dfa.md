# Katil kolay, mesele 'kıl'ı bulmakta

*Adem Yavuz Arslan 2001.09.08*

<font class="agenda2NewsSpot">
 Üzeyir Garih cinayeti hem işlenişi hem de sonuçlarıyla uzun süre gündemden düşmeyecek bir olay olarak tarihe geçti. Türkiye'nin en zengin iş adamlarından birisi, Yahudi kimlikli ve üstelik Müslüman mezarlığında bıçaklanarak öldürülüyordu.
</font>
<font class="newsDetail">
 Şu ana kadar Üzeyir Garih cinayetinde, katil zanlısının yakalanması bile olaydaki sır perdesini tam olarak aralamış değil. Cevap arayan çok sayıda soru var. Cinayetin ardından görüştüğümüz bir çok kaynak Ak Parti'den Mossad'a kadar çok sayıda komplo teorisi üretiyordu. Her gün yeni senaryolar yazıldı çizildi. Bu haberi hazırladığımız saate kadar ortaya çıkan verilere göre Yener Yermez para isteme meselesi yüzünden cinayeti işlemişti. Şöyle ya da böyle bu cinayetten alınması gereken çok ders vardı. Polisin dikkatsiz ve aceleci davranması, medyanın duyduğu her şeyi haber yapıp olayı karmaşık hale getirmesi, akademisyenlerin ürettiği komplolar...
 <br/>
 <br/>
 Hatalar zinciri
 <br/>
 <br/>
 25 Ağustos 2001 Cumartesi günü Üzeyir Garih cinayeti gerçekleştiğinde İstanbul Emniyeti önünde büyük bir sınav duruyordu. İlk 10 gün geride kalırken genel kanı, polisin bu sınavda başarılı olamadığıydı. Çok umut bağlanan 4 kadın da Eyüp Savcılığı tarafından serbest bırakıldığı zaman polis bir bakıma başladığı noktadaydı. Bir acı gerçekse medyanın polisin önünde gitmesiydi. Öyle ki polis gözlem altına alınıp sorguluyor, sonra medya sorguluyor polisin bulamadıklarını buluyor, sonra polis tekrar sorgulamaya alıyordu. Böylesine garip bir devri daim günlerce sürdü. Hatta "kilit kadın" diye adlandırılan Pınar Konuşkan'ın adını veren otopark görevlisi sorgulandığı halde "birşey bilmiyor" denilerek serbest bırakıldı. Ardından bir televizyon kanalında Pınar Konuşkan'ın adını verince ikinci kez gözaltına alınıp soruşturmada ilerleme sağlanabildi. Polisin sınıfta kalması ise sadece idari bir sorun olmanın çok ötesinde anlamlar taşıyor. Bu başarısızlıkla hem polise olan güven azaldı, hem de cinayetle ilgili soru işaretleri çoğaldı. Polis daha cinayet ihbarı yapıldığı anda hata yapmaya başladı. İlk ihbarla olay yerine giden ekipler Üzeyir Garih'in cesedini bulamadı. Cinayet ancak ikinci ihbardan sonra duyuldu. Olay yerine çekilmesi gereken güvenlik şeridi çekilmedi. Ardından polis ekipleri hızla olay yerindeki delilleri yok etmeye başladı. İzler silindi, parmak izleri birbirine karıştı. Polisin cesedi örtmek için kullandığı çuval daha sonra üzerinde kanla "Allah" yazıyor diye delil olarak sunuldu. Polisin güvendiği ise küçük bir satıcı kızın verdiği ifadeden ibaretti. Bu ifadeye dayanan İstanbul polisi, cinayetten kısa bir süre sonra İçişleri Bakanı'nın önüne şu notu iletti: "Katili tesbit ettik. Tinerci Deli Fuat. Yakalanması an meselesi". Gerçekten de Fuat N'nin yakalanması çok sürmedi. Ama o ne tinerci idi, ne de deli. Daha da en önemlisi cinayetle hiçbir ilgisi yoktu. Cinayetten iki gün sonra Çevik Kuvvete bağlı 200 polis Eyüp Mezarlığı'nda arama yapmaya başladı. Ellerinde copları ile suç aleti ve cep telefonu arayan polisler elbette başarılı olamadı ancak olay yerindeki izlerin silinmesine biraz daha katkıda bulundu. Polis, Yermez'in yakalanmasına kadar Üzeyir Garih'in cep telefonuna dönük teknik takipte başarılı oldu. Bu takip sonucu askerliğini Hasdal Kışlası'nda yapan er Yener Yermez'e ulaşıldı. Ancak kışladaki bir erin göz göre göre kaçmasına izin verildi. Kaçma olasılığına karşı çevrede en küçük bir önlem alınmamıştı. Peşpeşe yapılan açıklamalar birbiriyle çelişti. Sonunda polis mazereti bulmakta gecikmedi: "Sanık çok zeki".
 <br/>
 <br/>
 Polis sokağa hakim değil mi?
 <br/>
 <br/>
 Son yıllarda daha çok terör örgütleriyle mücadeleye dönük olarak uzmanlaşan İstanbul polisi sokağa hakim olamıyor. Bunun en belirgin göstergesi ise kapkaç olaylarına karşı polisin çaresiz kalması. Oysa sokağa hakim olabilmek için polis motorize hale getiriliyordu. Polis kadroları içinde karmaşık cinayetleri hızla çözüme kavuşturacak uzman elemanların bulunmadığı bu olayla birlikte bir kez daha su üstüne çıktı. Hızlı hareket edemeyen polis, ağır düşünüp ağır davranınca suçluları kolayca elinden kaçırmaya başladı. Polisin sokakta istihbarat kaynakları da bulunmuyor. İstihbarat yetersizliği Üzeyir Garih cinayetinde tüm çıplaklığıyla ortaya çıktı. Başlangıçta çözümü basit gibi görünen bir cinayet de böylece karmaşıklaşıp çok sayıda soru işareti ile içinden çıkılmaz bir hale geldi.
 <br/>
 <br/>
 Yermez katil, ya azmettirici?
 <br/>
 <br/>
 Cinayet haberinin duyulmasının hemen ardından aradığımız haber kaynakları içinden emniyet çevreleri 'sakin olmak, eldeki verileri iyi tahlil etmek gerektiği, bir şey söylemenin çok erken olduğu" yönünde konuşurken teorisyenlerden ise çok farklı yaklaşımlar geliyordu. Kimisi Ak Parti'ye yönelik bir mesaj verme hareketi olduğunu, kimisi uluslararası çıkar çatışmalarının etkili olduğunu söylüyordu. Mahir Kaynak'ın da başını çektiği bir grup da MOSSAD tarafından cinayetin işlendiğini iddia ediyordu. İddia şu; "İsrail'in şahinler kanadı uzlaşmacı ve ılımlı bir ismin uluslararası arenada at koşturmasını istemiyordu ve ortadan kaldırdı". Şimdilik senaryoların hangisinin gerçek olduğu bilinmiyor ancak bilinen şey bu cinayetin gerçekten çözülmesi için para trafiği çok ciddi takip edilmeli. Çünkü öldüren kişinin kimliği bu trafiğin çok ciddi olarak takip edilmesini gerektiriyor.
 <br/>
 <br/>
 Haberi hazırladığımız sırada olayın başından bu yana yoğun tepki çeken emniyetten herhangi resmi bir açıklama gelmedi. Ancak olayda soru işaretleri fazlasıyla mevcut. Yener Yermez'in mezarlıkta ne aradığı, on gün boyunca binlerce polis onu ararken nasıl olup da üç şehri dolaştığı, Üzeyir Garih'ten 200 milyon almışken ve parası varken neden bankamatikten on milyonu çekmeye çalıştığı, ya da bankamatik kartı üzerinde neden parmak izinin çıkmadığı, şehri terkettiği halde nasıl olup da cep telefonu sinyallerinin devam ettiği ve benzeri sorular henüz netleşmedi.
 <br/>
 <br/>
 "Katilin kimliği olay yerindedir "
 <br/>
 <br/>
 Cinayetin gerçekten kim tarafından işlendiği bir tarafa bu cinayetin ortaya çıkardığı gerçeklerden birisi de olay yeri inceleme ekibinin önemi. Adli Tıp uzmanları ısrarla uyarıyor: "Bir kıldan bile katili tespit ederiz, önemli olan kılın bulunması. Polis aceleci ve dikkatsiz davranıyor. " Prof. Dr. Gürsel Çetin ve Prof. Dr. Sevil Atasoy olay yerindeki incelemenin çok hassas yapılması gerektiğini söylüyor ve uyarıyor; "Olay yerinden yapılan inceleme çok önemli. Katil mutlaka bir iz bırakmıştır. Kusursuz cinayet yok denecek kadar az, çok olan kusurlu araştırma ". Bir cinayet olayında, olay yerinin tetkiki, kullanılan suç aletlerinin incelenmesi, kıl, leke, parmak izi gibi biyolojik ve fiziksel örneklerin toplanması ve değerlendirilmesi, elbiselerin tetkiki, cesedin durumunun değerlendirilmesi, dış bulguların değerlendirilmesi ve otopsi uygulanması, otopside alınan örneklerden kimyasal ve biyolojik tetkiklerin yapılması gibi birçok işte ayrı ayrı uzmanların görev alması gerekiyor. Zincirin herhangi bir halkasındaki eksiklik yalnış sonuçlara götürüyor. Türk polisi teknik alt yapı olarak bu konuda iyi bir durumda ancak yeterli olmayan olay yeri delillerinin toplanmasında gerekli hassasiyetin gösterilmemesi. Nitekim geçtiğimiz günlerde iki polisin katili olan DHKP/C' linin kimliği bir kar maskesindeki kepekten tespit edildi. Yine iş dönüp dolaşıp olay yerinden toplanacak delillerin önemine geliyor.
 <br/>
 <br/>
 40 bin sanık ya da yeniden yapılan uçaklar
 <br/>
 <br/>
 Dünya polis literatürü çözülmesi imkansız gözüken kusursuz cinayetlerle dolu. Colin Evans tarafından kaleme alınan 'En şaşırtıcı 100 polisiye olay nasıl çözüldü' kitabı çözümü imkansız gözüken cinayetlerin ısrarla ve teknik çalışma ile nasıl çözüldüğünün örnekleriyle dolu.
 <br/>
 <br/>
 Henüz 1922 yılında Amerika'nın Wisconsin Eyaleti'nde 27 Aralık günü işlenen bombalı suikastın çözümünde bombalı paketten arda kalan minik kağıt parçaları laboratuvarda birleştirilerek üzerindeki mürekkebin çeşidinden aylar süren bir çalışma sonunda faile ulaşılmıştı. Mahkeme heyeti bununla yetinmeyip başka delil istediği zaman ise, ahşap uzmanı Arthur Koehler bomba yapımında kullanılan tahtanın sanığın atölyesinde bulunan ağaçlarla aynı olduğunu tespit etti. Sanık suçunu itiraf etmek zorunda kaldı.
 <br/>
 <br/>
 1991 California. 27 Şubat saat 22:15'te polise silahların patladığı ihbar edilir. 911 kayıtlarında silah sesleri duyulmaktadır. Eve gelen polisler Artie Mitchell 'in cesedini bulur. Kardeşi Jim Mitchell'in elinde silahla evden çıktığı görülür polislerce. Savcılık kasten adam öldürme suçundan dava açar ancak sanık kaza ile öldürdüğünü söyler. Polis sonunda odanın aynısını inşaa eder, iki konu mankeni ile olayı tekrar canlandırır. 911 kayıtları sanığın ifadesi ile çelişir. Çünkü silah sesleri arasındaki süre sanığın kaza ile olduğu yönündeki savunmasını çürütür. Ses kayıtlarından ilk kurşundan sonra arada geçen sürede maktülün sürünerek odaya girdiği, ardından katilin ikinci ve üçüncü atışı yaptığı ortaya çıkarılır.
 <br/>
 <br/>
 1957 Bradford İngiltere. 3 Mayıs 1957'de 38 yaşındaki Kenneth Barlow doktoru arayarak karısının tuhaf bir şekilde hastalandığını, duş almak istediğini söyleyerek banyoya gittiğini ancak küvetin içinde cansız bedenini bulduğunu anlatır. Olaya el koyan polis Kennet Barlow'un ifadelerinde çelişki bulup cinayet zannı ile olayı soruşturmaya başlar. Otopsi raporunda da tuhaflık çıkmamıştır, vücutta iğne izi de yoktur, darbe ya da iç organlarda hasar da yoktur. Ancak tekrar yapılan otopside sol kalçasının altından çok küçük bir iz bulunur. Yapılan incelemede Kenneth Barlow'un eşine insülin iğnesi yaptığı tezi gündeme gelir. Ancak kanda şeker izine rastlanmaz. Aylar süren çalışmaların sonunda kimyagerler yeni bir yöntem keşfederler. Fareler üzerinde yapılan doku analizleriyle cinayet ortaya çıkartılır. Barlow suçunu itiraf eder.
 <br/>
 <br/>
 1955 Denver Colorado. 1 Kasım 1955'te Oregon'a gitmek üzere havalanan United Airelens'ın 629 sayılı uçağı kalkıştan hemen sonra meydana gelen patlama ile 44 kişiye mezar oluyordu. Polis uçağın düştüğü yeri korumaya aldı ve karelere ayırarak bulabildikleri her şeyi karelere yerleştirdi. Daha sonra uçağın orijinal boyutlarda bir maketini yapıp buldukları parçaları tahta makete monte ettiler ve patlamanın hangi bölmede meydana geldiğini buldular. Kayıtlardan o bölmedeki valizlerin sahipleri araştırıldı, aynı zamanda tüm yolcular hakkındaki tüm bilgiler hayat sigortaları vs. toplandı. Aylarca süren çalışmanın sonucunda valizin sahibi tespit edildi ve yolcular arasında bulunan annesini yüksek miktarda sağlık sigortası yaptıran ve kendini tek varis yaptıran Jhon Grham'ın annesinin çantasına havadaki basınç farkıyla harekete geçen bir bomba yerleştirdiğini buldu. Graham polisin delilleri karşısında 'Savunacak bir durum yok' deyip suçunu itiraf etti.
 <br/>
 <br/>
 1948 Blackburn İngiltere. 15 Mayıs 1948 gecesi Blackburn yakındaki Queen's Park Hastanesi yakınlarında Joe adında 5 yaşındaki bir kız çocuğunun cesedi bulundu. Joe vahşice öldürülmüştü. Dedektif Campbell, tam 15 saat çocuğun son kaldığı koğuşu inceler. Bir erkeğe ait olduğu varsayılan bir parmak izini bulur ve hastane çalışanları ile karşılaştırır ama çözüme ulaşamaz. Daha sonra tüm şehirdeki 16 yaş ve üzeri erkeklerin parmak izlerinin alınmasına karar verilir ve tüm şehir araştırılır. Ancak yine sonuca varılamaz. Daha sonra İkinci Dünya Savaşı sırasında yetişkin İngilizlere yemek karnesi verildiği hatırlanarak şehir kayıtları ile yemek karnesi kayıtları arasında 200 kişilik fark olduğu ortaya çıkar ve bu 200 kişinin parmak izi alınır. Parmak izini inceleyen dedektif tam umudunu kaybedecekken 46 bin 253'üncü parmak izinin sanıkla aynı olduğu ortaya çıkar. Sanık suçunu itiraf eder ve idam edilir.
 <br/>
 <br/>
 1967 Biggar İskoçya. Linda isimli öğrenci kayıptır. Bütün gece süren çalışmaların ardından cesedi dere kenarında bulunur. Ölmüştür ama bir darbe ya da kan yoktur. İple boğulduğu anlaşılır. Olayda parmak izine veya herhangi bir ize rastlanmaz. Ancak polis cesedin sol göğsünün üstünde bir diş izi fark eder. Polis kasabadaki yirmi yaş altı 342 gencin diş yapısını inceler. Diş yapısının farklılığından fail bulunur ve yakalanır.
 <br/>
 <br/>
 email:a. yavuz@aksiyon. com. tr
 <br/>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-7775-34-katil-kolay-mesele-kili-bulmakta.html), [web.archive.org (arşiv bağlantısı)](http://web.archive.org/web/20110811093136/http://aksiyon.com.tr:80/aksiyon/haber-7775-34-katil-kolay-mesele-kili-bulmakta.html)
