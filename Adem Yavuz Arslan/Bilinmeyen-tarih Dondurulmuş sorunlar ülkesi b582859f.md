# Dondurulmuş sorunlar ülkesi

*Adem Yavuz Arslan Bilinmeyen-tarih*

<div>
 <font>
  <img border="0" height="1" src="/web/20031118063601im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20031118063601im_/http://www.aksiyon.com.tr/resim/448/40.jpg" vspace="5"/>
  </p>
 </font>
 <font class="content">
  SARAYBOSNA - Bosna’da barış yıllardır uygulamada, ama sorunlar çözülmüş değil, üstelik birliktelik silah zoruyla sağlanıyor. Her üç toplum da nihai çözümü Avrupa Birliği üyesi olmakta görüyor. Bosna Hersek, 1992—1995 yılları arasında savaş, tarihte eşi görülmemiş bir vandalizm, toplu mezarlar ve bir toplumun efsanevi direnişi ile dünya gündemini adeta işgal etmiş, takip eden bir yıl içerisinde de daha önce hiçbir yerde denenmemiş bir toplum modeli öneren Dayton Anlaşması ile gündemdeki yerini korumuştu. Sonraki dönemde ise, bölgeyle en ilgili ülkelerin başında gelen Türkiye’nin bile gündeminde kendine yer etmedi.
 </font>
 <p>
  <font class="content">
   Peki ama 250 bin Boşnak’ın hayatını kaybettiği, yüz binlerce insanın sakat kaldığı ve savaş mağduru olduğu, ekonomisinin yüzde 70 oranında enkaza döndüğü bir ülke geride kalan süre içerisinde ne durumdaydı? Savaşın yaraları sarılabilmiş miydi? Amerika tarafından planlanıp Bosna’da uygulamaya konan modelin aşısı tutmuş muydu? Bosna’yı mercek altına aldık; fakat ortaya çıkan manzara çok da umut verici değil. Dondurulmuş bir sorunlar yumağı var Bosna’da.
   <br/>
   <br/>
   Bosna; dondurulan kriz
   <br/>
   <br/>
   Gerek Bosna savaşı sırasında yaşanan olayların, gerekse de karmaşık ve uzun süren barış görüşmeleri sırasında meydana gelen politik hesaplaşmaların temelinde iki uluslararası eksenin kesişmesi, çatışması ve çalışması yatıyor. Kendisi çokuluslu, çok dinli ve çok kültürlü bir ülke olan ABD, Soğuk Savaş’ın bitimiyle başlayan ve adeta atomlaşmaya varan milliyetçi ayrışma dönemindeki kimi gelişmeleri çıkarlarına uygun görmüyor ve Bosna’daki sorunu çözmek yerine dondurabileceği bir metodu deniyordu. Yani Amerika açısından öncelikli amaç sorunu çözmek değil, dondurmaktı. Bunun karşısında Avrupa’da İslam’ın siyasi bir oluşum haline gelmesini düşünmek bile istemeyen, kendileri gerçek birer ulus devlet olduğu için ABD gibi kaygıları bulunmayan İngiltere, Fransa ve Batı Avrupa ülkeleri bulunuyor. Bu eksen açıkça ifade edilmemekle birlikte, Bosna’nın etnik temelli devletçiklere bölünmesini istiyor. Yine bu eksene göre Sırp ve Hırvat toprakları arasına sıkışmış “Müslüman bir Bosna” kısa sürede kendiliğinden yok olacaktır. Bosna üzerindeki üçüncü güç ise Almanya. Kendi etki alanı içerisinde gördüğü Hırvatistan ve Bosna’ya yönelik faaliyetlerini ‘arka bahçesini düzenleme’ olarak değerlendiriyor. Bu üç eksenin çekişme ve rekabeti Bosna üzerinde amansız bir politik savaşın yaşanmasına neden oluyor.
   <br/>
   <br/>
   Ekim 1995’te imzalanan ateşkes ve 14 Aralık 1995’te yürürlüğe giren Dayton Anlaşması’nın temel amacı ise, Bosna’da “hiç savaş olmamış” bir ülkenin tesisi. Bu nedenle uluslararası camia Bosna gibi küçük bir ülkeye benzeri görülmemiş bir yatırım yapıyor. Tarihte ilk kez bu kadar çok uluslararası güç tek bir bölgede, çok küçük bir ülkede çalışıyor. NATO askeri açıdan güvenliği 60 bin kişilik SFOR ile sağlarken, BM bulundurduğu polis kadrosuyla IPTF (İnternational Police Task Force) sivil güvenlik konularını üstleniyor. 40 ülkeden 1721 adet polis (sayısı değişmekle birlikte her dönem Türkler de yer alıyor) görev yapıyor ancak tutuklama yetkileri yok, silah taşımıyorlar. UNHCR (BM Mülteciler Yüksek Komiserliği) savaşta yerinden olanların yerlerine dönmesini, Uluslararası Göç Örgütü (IOM) ile birlikte organize ediyor. Dünya Bankası, Avrupa Birliği, Kızılhaç, Dünya Gıda Programı (WFP) sivillere ulaşmaya çalışıyor. Resmi olarak ise bütün bu kuruluşların üzerinden Yüksek Temsilcilik Teşkilatı (Organization of High Representative) yer alıyor. Uluslararası camianın Bosna’daki her türlü konuda temsilinden bu kurum sorumlu. Kamuoyu’nda ki yaygın kanı ise ‘Sömürge Valisi’ şeklinde çalıştığı yönünde. Bu kadar küçük bir ülkede, farklı uluslararası eksenler çarpışıp, dünyanın dört bir yanından kurumlar müdahale edince Bosna’da barış süreci çok karmaşık ve birbirinden bağımsız ama birbirini doğrudan ilgilendiren ilişkiler bütünü haline geliyor.
   <br/>
   <br/>
   Puzzle’da devleti yapmak
   <br/>
   <br/>
   Sarajevo Üniversitesi İletişim Fakültesi öğrencisi olan Hırvat Suzana Dodiç “Bu ülkede hiçbir zaman ne başbakanı ne de bakanları öğrenemedim” şeklinde özetliyor ülkede bulunan sistemin karmaşıklığını. Gerçekten de Dayton Anlaşması ile ortaya çıkan projeye göre uygulamaya konan sistem dünyanın hiçbir yerinde yok. Ana hatlarıyla özetlemek gerekirse sistem şu şekilde işliyor; Bosna’nın başında üç kişilik bir devlet başkanlığı kurulu var. Bunlar, üç kurucu halkı temsil ediyorlar ve en çok oyu alan kurul başkanı oluyor. Bunun altında bakanlar kurulu var. İki eşbaşbakan (Boşnak ve Sırp) ve bir eşbaşbakan yardımcısı (Hırvat) bakanlar kuruluna başkanlık ediyor. Bakanlıklarda birer bakan ve ikişer bakan yardımcısı var. Her bakanlığı yöneten üç kişi, üç ulus arasında paylaşılıyor. Mesela, dışişleri bakanı Hırvat ise, yardımcıları Sırp ve Boşnak olmak zorunda. Devlet seviyesinden iki kanatlı bir meclis var. Devlet yönetimi ise iki ana bölümden oluşuyor. Bosna Hersek ve Bosna Hersek Sırp Cumhuriyeti. (Republika Srpska) Sırp Cumhuriyeti’nin başında bir cumhurbaşkanı var. Srbska’nın kendi meclisi ve bir bakanlar kurulu var. Burada makam dağılımında etnik bir ayrım yok. Srbska arazisi bir alt yönetim için belediyelere ayrılmış durumda.
   <br/>
   <br/>
   Federasyonun başında ise, bir başkan ve bir yardımcısı var. Bu makamlar, Boşnak ve Hırvatlar arasında iki yıllığına dönüşümlü olarak tutuluyor. Federal hükümetin başbakanı Boşnak, yardımcısı Hırvat. Bakanlıklarda bakan bir ulustan ise yardımcısı diğerinden olmak durumunda. Federal bölge kendi başkanları, hükümetleri ve meclisleri olan 10 kantondan oluşuyor. Kantonların altında ise belediyeler var. Bosna’da sadece şehir alanı değil, şehre bağlı tüm bölgelerin yönetimi de belediyelerin elinde. Sistem bu kadar karmaşık olunca ülkede işleyiş ve ‘tek devlet’ tesis edilemiyor. Anlaşmanın yürürlüğe girmesinin üzerinden 7 yıl geçmesine rağmen hâlâ ülkede bütünlük sağlanabilmiş değil. Bu durum ülkedeki tüm tarafları tedirgin ediyor. Boşnak Parlamentosu’nun Sırp milletvekillerinden Bogiç Bogiçeviç ülke bütçesinin yüzde 65’inin bürokratik işlemlere gittiğini, mevcut yapı nedeniyle adalet, eğitim ve sağlık gibi konularda derin krizler yaşandığını söylüyor. Bosna Hersek Sivil İşler ve Enformasyon Bakanı Saffet Haliloviç’e göre ise Dayton’a kadar uzanan birtakım yanlışlıklar var. Dayton Anlaşması’nın saldırganla soykırıma uğrayanı aynı kefeye koyduğunu söyleyen Haliloviç “Hem nüfus hem de toprak olarak üstün olmamıza rağmen Dayton herkese eşit söz hakkı tanıdı. Üstelik Sırplar ideallerinden vazgeçmiş değiller. Miloseviç yargılanıyor olabilir ancak onun fikirleri kravatlı insanlar tarafından parlamentoda temsil ediliyor. En basit konularda bile Sırplar ve Hırvatlar veto ettiği için bürokrasi kilitleniyor. Plakaları bile tek tip hale getiremedik, O.H.R bizim adımıza karar verdi” şeklinde gelinen durumu özetliyor. Ülkenin ekonomik ve toplumsal çok büyük sorunları olduğunu, buna karşı uluslararası yardımların sürekli azaldığını anlatan Haliloviç’e göre; Bosna Hersek’in önündeki en büyük sorun devlet olabilmeyi başaramamak. Bosna’da barışın silah zoruyla sağlandığı fikrine katılan Haliloviç, “Ülkede, dünyada hiçbir benzeri olmayan bir siyasi yapı var. Eğitimde, hukukta, maliyede birlikteliği sağlayamıyoruz. Ancak AB’nin baskısıyla şimdi ortak bir eğitim programına geçilecek. Ancak devlette birliği sağlamak hiç kolay olmayacak” diyor. Bakan Haliloviç Bosna’nın “güzel bir yolda yavaş ilerleyen bir araç” olduğunu düşünüyor ve bölgede tekrar bir savaş yaşanmamasının garantisinin “üç toplumun beraber AB üyesi olmasıyla” mümkün olacağını savunuyor. Bakan Haliloviç’in altını çizdiği Sırp ve Hırvat vetosunun ise çok canlı örnekleri var. Bosna Hersek’in Sırp Cumhuriyeti bölümünde bulunan spor birlikleri Bosna Spor Federasyonları bünyesine katılmayı reddettikleri için uluslararası federasyonlar tarafından tanınmıyorlar. Bosna Hersek’in Sırp kesimi temsil edilmiyor.
   <br/>
   <br/>
   Dayton’un Bosna modeli mutlak eşitlik üzerine kurulu
   <br/>
   <br/>
   Bosna tüm dünyada yeni dünya düzeni için simgesel mânâda önemli bir ülke. Burada Doğu ile Batı, İslam ile Hıristiyanlık, Katoliklik ile Ortodoksluk, Katoliklik ile İslam, İslam ile Ortodoksluk buluşuyor. Bütün dünyada İslam ile demokrasi tartışılırken Bosna’da Müslümanlar demokrasi dışında bir alternatif düşünmüyorlar bile. Bu şekilde birbirine karşı üç aşırı ucun, Katolik Faşizmi, Ortodoks Tüm Slavcılık ve İslamın buluştuğu Bosna, medeniyetler çatışması veya barışı konusunda ve baskın bir din veya milliyetin ağırlıkta olan bir çokuluslu — çok dinli siyasi yapının kurulup kurulamayacağında dünyanın en güzel ve müsait deney alanı. Bu nedenle Dayton Anlaşması’nda hedeflenen de çok uluslu, çok dinli, çok toplumlu bir model oluşturmak. Dayton Anlaşması Bosna’da hakim unsurlardan birinin diğerine baskınlık kurmasına müsaade etmiyor. Yapılan iş, bu şekilde üç unsuru bir araya getirerek bir devlet kurmak. Savaşın bitişini takip eden 4 yıl içerisinde Bosna’ya tamir ve yardım için verilen kredi 5 milyar dolar iken burada görev yapan uluslararası askeri güç için 10 milyar dolar harcanmış olmasının ardındaki mantık, uzun vadeli bir toplumsal dönüşüm projesi olarak açıklanabilir.
   <br/>
   <br/>
   Dayton Anlaşması üzerine inşa edilen Bosna Modeli üzerine farklı görüşler halen Boşnak kamuoyunu işgal etmekte. Sarajevo Üniversitesi Hukuk Fakültesi Uluslararası Hukuk Bölümü öğretim üyesi Doç. Dr. Enes Durmuşiyeviç, Dayton Anlaşması için “Ne galibiyet, ne mağlubiyettir. Sadece silahların susmasına yaradı” diyor. Dayton Anlaşması’ndan sonra Bosna’da uygulamaya konan sistemin çok karmaşık ve sonuç vermeyecek bir sistem olduğuna inandığını söyleyen Durmuşiyeviç “Sistemin başarılı olması çok zor. Hırvatlar ve Sırplar her türlü tasarıyı veto ederek devletin işleyişini bloke ediyorlar. Bu durumda da devreye OHR giriyor ve her türlü kararı tek başına alıyor. Bosna’da barışın kalıcı olmasının anahtarı Zagreb ve Belgrad’dan geçiyor. Merkezi güçlü bir devletin önündeki engelleri Zagreb ve Belgrad kökenli politikalar engelliyor” şeklinde konuşurken Avrupa’nın Bosna’ya hâlâ ‘fundamentalist İslamcılar’ gözüyle baktığını iddia ediyor. Durmuşiyeviç’e göre Avrupa’nın Bosna olayında taraflı davrandığının bir başka delili de savaş suçlularının serbest dolaşması. Durmuşiyeviç, “Savaş suçluları kravat takıp politikacı oldular. Fikirleri hâlâ yürürlükte, sadece yöntem değişti” diyor.
   <br/>
   <br/>
   Ülkenin önde gelen aydınlarından ve Aliya İzzetbegoviç’in cezaevi arkadaşlarından Cemalettin Latiç ise Dayton Anlaşmasına “Bize sadece ülkenin kaybedilmemesi, savaşın kaybedilmemesi noktasında başarı sağladı. Bu noktada başarıdır; yine aynı açıdan bakarsanız da Sırplar ve Hırvatlar açısından büyük yenilgidir” şeklinde bakıyor. Boşnak Milli Marşı’nın yazarı, aynı zamanda ilahiyat fakültesi öğretim üyesi olan Latiç, Bosna’daki savaşın şekil değiştirdiğini, politik arenada devam ettiğini ve Boşnakların, Bosna’da yüzde 50 eşitliği sağladığı güne kadar süreceğini söylüyor. İzzetbegoviç’in de aralarında bulunduğu ekiple 3.5 yıl cezaevinde kalan Latiç’e göre “özgür ve Müslüman bir Bosna”nın garantisi Avrupa Birliği olacak.
   <br/>
   <br/>
   Milliyetçilik iptal, ‘kardeşlik’ yürürlükte
   <br/>
   <br/>
   Dayton ülkedeki tüm aşırı uçların eritilmesi mantığını güttüğü için medyaya büyük önem veriliyor. OHR tarafından sağcı ya da solcu tüm radikal gruplara yaşam hakkı verilmiyor. Boşnak tarafındaki üç günlük gazetenin ikisi Boşnak milliyetçiliğine karşı yayın yapıyor. Dört haber dergisinin üçü de aynı yönde hatta daha sol bir çerçeve izliyorlar. Bunların en solcusu; dünyanın en önemli ‘açık toplum savaşçısı’ olarak lanse edilen Soros Vakfı tarafından finanse ediliyor. Radyo ve televizyonlarda da aynı durum sözkonusu. SFOR, AGİT ve BM sponsorluğunda radyo ve televizyonlar kurularak hizmet veriyor. OBN TV uluslararası camia tarafından finanse edilirken NTV 99 adlı kuruluş ise UNESCO’nun 17 milyon DM yardımı ile kurulmuş bir kanal. Hırvat Feral Tribün ve Sırp Nasa Borba gazeteleri de doğrudan Soros’un açık toplum davasının seslendiricileri. Batılı toplum mühendislerinin Bosna’da kurmaya çalıştıkları ‘açık toplum’ modelinin önündeki en büyük engel ise Boşnaklar arasındaki dindarlaşma. Dünyada türünün tek örneği olarak Boşnak, Sırp ve Hırvatlar’da milliyet tamamen ve tek unsur olarak dine dayanıyor. Hırvatlar Katolik oldukları için Hırvat, Sırplar Ortodoks oldukları için Sırp ve Boşnaklar Müslüman oldukları için Boşnak. Bunun dışında herşeyleri aynı. Bu nedenle dindar Boşnaklar arasında İslami kimliğin korunması çok önemli. Özellikle Boşnak gençlerine milli ve dini bilinç oluşturma konusunda çalışmalar yapan Miladi Müslüman (Genç Müslümanlar) hareketinin ana misyonu ‘Boşnak kimliğinin korunması’ şeklinde açıklanıyor. Miladi Müslüman aslında Aliya İzzetbegoviç’in partisi olarak bilinen SDA’nın gençlik kolu olarak faaliyet gösteriyor. Özellikle 1991’de yoğun olarak teşkilatlanmaya başlamışlar çünkü Hırvat ve Sırpların milliyetçilik propagandası yapmaları üzerine ‘Müslüman Boşnak’ kültürünü kazandırmak zorunda olduklarını fark etmişler. Temel olarak Boşnak gençlerine sahip çıkmak amacında olduklarını anlatan kurum başkanı Almedine Zuko “Küreselleşme ve kardeşlik adı altında Bosna’da uygulanan bir plan var. Gençlerimizin milliyet ve dini referanslarını ortadan kaldırmaya çalışıyorlar. Uyuşturucu kullanımı 14 yaşına kadar düştü. Burada görev yapan yabancı ülke askerleri gençlerimize kötü örnek oluyorlar. İnsanımızda bilinç zayıflaması var. Biz bir denge unsuru olmaya çalışıyoruz” şeklinde konuşuyor. Tamamen gönüllülerden oluşan Miladi Müslüman, savaşlar nedeniyle açıkta kalmış Müslüman mülteciler için barınma yerlerinden bu mültecilerin çocuklarının eğitimine kadar değişik konularda yardımlarda bulunuyor. Moraçi Han’da bulunan merkezlerinde yabancı dil kursları, geleneksel el sanatları seminerleri düzenlediklerini söyleyen Zuko “Eğitim reformu adı altında çektiğimiz tüm acıları siliyorlar. Sanki bu ülkede 200 bin şehit vermedik. Korkumuz yakın gelecekte Müslüman Boşnak kavramının kaybolması. Şu anda belki silahlar susmuş ama başka bir savaştayız” diyor. Miladi Müslüman ve diğer sivil toplum kuruluşları tarafından yürütülen faaliyetler sonucunda çok sayıda Sırp ve Hırvat, Müslüman olmuş, ancak bir çoğu güvenlik gerekçesi ile din değiştirme kararlarını açıklamıyorlar. Bosna’nın en popüler şarkıcılarından olan, Sırp olmasına rağmen Boşnak saflarında savaşıp daha sonra Müslüman olan İgor (Hamza) Rajnatoviç ise Bosna’nın geleceği ile ilgili endişelerin haklı olduğu görüşünde. ‘Kardeşlik’ adı altında yürütülen politikanın Boşnak gençlerindeki milli değerleri tamamen öldüreceğini iddia eden Rajnatoviç “Savaşın etkisi, ağır ekonomik kriz, bölünmüş aileler ve bir yığın sorun. Üstelik ülkede görev yapan binlerce yabancı uyruklu kişinin sunduğu farklı bir dünya. Boşnak gençlerine cazip geliyor ve onlarla birlikte uyuşturucuya başlıyorlar, benliklerini kaybediyorlar. Bence Bosna’yı bekleyen en büyük tehlike gençlerin kimliklerini kaybetmesidir” diyor.
   <br/>
   <br/>
   Boşnak toplumu arasında çok farklı akımlar var. Radikal İslami düşünceleri dile getirenlerden, geçmişi tamamen unutup dünya vatandaşı olalım diyenlere kadar her görüşten düşüncenin temsil edildiği sivil toplum örgütleri var. Ljiljan (Zambak) Yayınevi’nin sahibi Ayet Arifi’ye göre Boşnakların en büyük handikapı ‘ana devlet’lerinin, devlet geleneklerinin olmaması. Geleceğin belirsiz olmasının Boşnaklar arasında bölünmelere yol açtığını söyleyen Arifi, “Zaten nüfus az, ülkenin jeopolitik önemi büyük. Belirsizlik ve ağır ekonomik kriz ülkede bölünmüşlüğü had safhaya çıkartıyor. Geleceği güçlü bir Bosna için önce kendi aralarında bir birlik sağlanmalı, ardından da bölgesiyle iyi ilişkiler kurmalı. Uluslararası camia zaten bölünmüş bir Bosna’yı körüklüyor. Geleceğimiz kendi elimizde” diyor. Öte yandan Bosna’ya İslam ülkelerinden çok büyük yatırımlar yapılıyor. Ücretsiz kitaplardan cami ve medreselerin restorasyonuna kadar her alanda özellikle Suudi Arabistan ve İran’dan destek geliyor. Tüm bu restorasyon ve tadilatlarda ise bölgedeki Osmanlı izleri siliniyor. Arifi, bilinçli bir şekilde Osmanlı izlerinin silindiği görüşünde. Doç. Dr. Ertuğrul Yaman ise “Restorasyon adı altında Osmanlı izlerini siliyorlar. Camilerdeki çiniler, Osmanlı mimarisinin en güzel taş işçilikleri siliniyor” diyor.
   <br/>
   <br/>
   <br/>
   <br/>
   <br/>
   <br/>
   Tarih tek, yorumlar üç türlü
   <br/>
   <br/>
   Türk kamuoyunda yanlış bilinen konulardan bir tanesi Bosna’nın tek ve müstakil Müslüman devlet olduğu. Oysa nüfusun sadece yüzde 44’ü Boşnak ve başta Saraybosna olmak üzere tüm kentlerde üç etnik grup aynı yerlerde yaşıyor. Dolayısıyla okulda, mecliste ve toplu olarak kullanılan alanlarda bir birliktelik sözkonusu. Peki birbirleriyle kıyasıya savaşmış bu üç toplum arasında sürtüşmeler yaşanıyor mu?  Sarajevo Üniversitesi İletişim Fakültesi öğrencilerinden Hırvat Suzana Dodiç ve Boşnak Sedin Saliç ile bir kafede Bosna’nın geleceğini konuşuyoruz. Aslında Sırp arkadaşları da aynı masada olacaktı ancak nedensiz bir şekilde randevusuna gelmedi. Boşnak Saliç bu durumun sıklıkla yaşandığını, toplumlar arasında soğuk rüzgarların estiğini doğruluyor. Bosna’nın geleceği için bir şeyler söylemenin son derece zor olduğunu düşünen Saliç “Öncelikle bir Boşnak olarak şunu savunuyorum. Biz 200 bin şehit verdik. Bunu bir yere kazımalıyız; ancak bu, bütün hayatımıza da bu şekil vermemeli. Savaşta masum insanları katledenler cezaların çekmeli, her toplum özeleştirilerini yapıp hatalarını kabul etmeli. Yoksa hiçbir şey olmamış gibi ‘hadi siz kardeşsiniz’ demekle burada huzuru tesis edemezler” diyor. Sedin Saliç ile aynı sınıfı paylaşan Hırvat Suzana Dodiç ise Sedin’den farklı düşünüyor. Hırvat olan Suzana’ya göre gelecekte sağlam bir barışın tesis edilebilmesi için geçmişin üzerine bir sünger çekilmeli; “Geçmişe takılıp kalmayalım. Milletleri değil suçluları yargılamak gerekir. Herşeyi geçmişte bırakıp sıfırdan bir toplum tesis etmek zorundayız. Ben Katolik Hırvat’ım ama Bosna Hersekli ortak paydasında buluşulması gerektiğini savunuyorum.” Suzana görüşlerini bu şekilde açıklasa da üç toplumun bir arada yaşaması için çok uzun zaman geçmesi gerçeğini kabul ediyor. “Şimdilik herkes kendi bölgesinde yaşıyor zaten” diyen Suzana’ya göre de Dayton bir barış anlaşması değil sadece bir illüzyon. Gerek Suzana gerekse de Sedin bizimle Bosna’nın geleceğini tartışırken kendi aralarında da sık sık tartışmayı ihmal etmiyorlar. Çünkü fikir ayrılıkları çok derin. Sedin’e göre gerek Batı toplumları, gerekse de Hırvat ve Sırp azınlıklar hiçbir zaman Boşnakları eşit görmeyecekler. “En azından dengede olmalıyız. Biz üniversitede üç milletten insanları bir masa etrafına toplamayı düşündük ama hiç başarılı olmadık. Gelenler de asla kendi görüşlerini açıklamıyorlar. Sizin konuştuğunuz kişiler de gerçek görüşlerini açıklamayacaktır. Herkes diğerlerini kollamakla meşgul” diyor. Toplumların nasıl olup da bir arada yaşayabileceği konusunda kafa yoranlardan sosyoloji profesörü ve milletvekili olan Sırp Bogiç Bogiçeviç’e göre zamanla herşey rayına oturacak. Kendisi Sırp olmasına rağmen 1992’de Yugoslavya’nın dağılma sürecinde yapılan kritik bir oylamada Bosna lehine oy kullanarak bir oy farkla Bosna Hersek’in bağımsızlığını sağlayan Bogiçeviç “Kimseye herşeyi unutun diyemeyiz. Ama gelecek nesillerin bir arada yaşayabilmesi için fedakarlık yapılmalı” diyor.
   <br/>
   <br/>
   “Kendi topraklarında yetimler”
   <br/>
   <br/>
   Türkiye kamuoyunun daha çok Türk dünyası ile ilgili kitapları ve çalışmaları ile tanıdığı Doç. Dr. Ertuğrul Yaman, TİKA adına görevli olarak ‘her alanda işbirliği amacıyla’ bir yıldır Bosna Hersek’te çalışıyor. Sarajevo Üniversitesi Türkiyat Bölümü ile Tuzla’da Türk Dili ve Edebiyatı bölümünde Türkçe dersleri veriyor. Türk dünyası ile ilgili 16 kitabı yayınlanan Doç. Dr. Ertuğrul Yaman, Bosna ile ilgili izlenimlerini “Boşnaklar kendi topraklarında yetim gibiler” şeklinde özetliyor. Yaman’a göre Boşnaklar, Katolik ve Ortodoks dünyanın ortasında sıkışmış durumdalar ve daha önce silahla yapılan çatışmalar şu anda farklı yöntemlerle ama daha sert bir şekilde devam ediyor. Türkiye’nin gerek halk gerekse de yönetim olarak realist bakmadığını düşünen Yaman “Sanılıyor ki Türkler gelince kucak açacaklar. Hayır, burada üç millet yaşıyor ve Boşnaklar içerisinde bile yüzünü Batıya dönük ciddi bir kitle var. Bizim boş bıraktığımız alanları başkaları doldurmuş. Bir gün bize kucak açacak insanlar bulamayabiliriz. Burada Türk okulları güzel işler yapmış ancak yeni nesle Türkçeyi öğretmek, Türkiye’yi sevdirmek için daha çok şey yapmalıyız” şeklinde konuşuyor.
   <br/>
   <br/>
   Bosna’da Türkçe konuşan birilerine rastlamak sıklıkla yaşanan bir durum. Bunda da şüphesiz savaş döneminden bu yana bölgede hizmet veren Türk okullarının büyük katkısı var. Her dönem yaklaşık 700 öğrencinin öğretim gördüğü 5 Türk okulu Bosna’nın en iyi eğitim veren kurumları olarak gösteriliyor. Türk Okulları Genel Koordinatörü Fatih Gürsoy’un verdiği bilgiye göre gerek okullar, gerek dil kursları, gerekse de kültürel amaçlı Türkiye gezileri iki ülke arasında kuvvetli bir bağın kurulmasına yardımcı oluyor. Türkiye’de yaşanan türban krizi nedeniyle Bosna’ya okumaya gelmiş öğrencilerden Sarajevo Üniversitesi Mimarlık Fakültesi 2. sınıf öğrencisi Hatice Sunucu 4 yıldır bulunduğu ülkenin gençlerine farklı bir açıdan bakıyor: “Ciddi bir kuşak çatışması var. Gençler uç noktalarda; ya İslami çizgide yaşamayı tercih ediyorlar ya da uyuşturucuya kadar uzanan eğlence dünyasına dalıyorlar. Yaşlılar arasında eski yönetimin izleri çok belirgin. Gençlerin hedefi ise bir an önce herhangi bir Avrupa ülkesine taşınabilmek. Ülkede kalıp ‘Müslüman — Boşnak’ kültürünü pekiştirmek isteyenlerse azınlıktaki İslami gruplar. Ama ister İslami çizgide olsun ister yönünü Avrupa’ya dönsün herkesin ortak endişesi tekrar eski günlere dönmek.” Türkiye denklik vermese de Bosna’da okumaya devam eden Türk öğrenci Hatice Sunucu’nun tespitlerine bizzat savaşı yaşamış, Sırp kökenli Zlatan Turtkoviç de destek veriyor. Savaştan sonra Müslüman olan ve Abdun adını alan Turtkoviç, Amerikan destekli Bosna planının burada yaşayan toplumların din ve milliyetlerini eritmeyi hedeflediğini düşünüyor; “Herşeyi unutun, siz kardeşsiniz deniyor. Bu, uyanan Boşnak gençliğinin yolunu kesmek için yapılan ve çok güzel makyajlanmış bir politika. Bu politikanın başarılı olması Boşnak toplumunun birkaç nesil sonra ortadan kalkması anlamına gelir”. Savaşta yaşadıklarını, İslamı seçişini ve gençler üzerindeki gözlemlerini kitap haline getiren Turtkoviç kitap çalışmasının amacını ise “Savaşla yaşanılmaz ama çekilen acılar da unutulmamalı, tarihe kayıt düşülmeli” şeklinde açıklıyor.
   <br/>
   <br/>
   1 milyon kişi evsiz
   <br/>
   <br/>
   Bosna Hersek uluslararası destek ile yaralarını sarıp ekonomik sıkıntılarını aşmak istiyor ancak çok derin toplumsal sorunlarla karşı karşıya. Dayton Anlaşması’nın en iyi bilinen maddesi EK 7, yani “bütün muhacirlerin ve mültecilerin kayıtsız şartsız evlerine dönmesi” hâlâ çözümlenmiş değil. Dört yıl süren savaş sırasında 4.3 milyon olan Bosna nüfusunun yarısından fazlası; 2,2 milyon kişi oturdukları evden ayrılmak zorunda kaldı. Rakamlar net olmamakla birlikte 1,3 milyondan fazla Boşnak ülke dışına taşınmak zorunda kaldı. Bosna Hersek Sivil İşler ve Enformasyon Bakanı Saffet Haliloviç’in verdiği bilgiye göre halen bir milyon kişi evsiz ve ülke gündeminin üst basamaklarında yer alan bir konu göçmenler. Ülkede kalıcı bir ateşkes sağlanabilir, seçimler yapılabilir, aşırı milliyetçi cepheler biraz daha işin doğasına çekilebilir ve ülke yeni baştan inşa edilebilir ancak insanları kendi evlerine döndürebilmek kat kat zor bir iş. Çünkü tüm bürokratik ve siyasi kriterler sağlansa bile dönülecek ev yok. İstatistiklere göre savaşta meskenlerin yüzde 60’ı tamamen veya kısmen tahrip oldu. Bir de Sırp yönetimi Boşnak ve Hırvatlar’ın evlerinin mülkiyetini birtakım kanuni kılıflarla veya çoğu kez kanuna başvurmadan o evi işgal eden Sırb’a verdiği için eve dönüş tam bir muamma. Mülteci konumundaki Boşnakların başında ise Srebrenitsa’da 10 bin kişinin katledildiği katliamdan kaçmış olanlar ilk sırada yer alıyor. Evlerine dönemeyen Boşnak aileler yerleştirildikleri Sırp evlerinden de çıkartılıyorlar. Boşnak tarafı gayet açık ve işbirliğine yakın davransa da Sırplar ve Hırvatlardan bu yönde adım gelmiyor. Saraybosna’nın Müslümanlaşmasından rahatsız olan uluslararası güçler ise 3 Şubat 1998’de bir konferansla Saraybosna Genelgesi’ni yürürlüğe koyarak 20 bin Boşnak olmayan Bosnalının Saraybosna’ya yerleşmesine karar verdiler. Dönüş konusunda en iyimser tahminler nihai olarak yüzde 50’yi ancak görüyor. Boşnaklar dönmekte, diğer toplumlar döndürmemekte kararlı. Dönüşün insanların yuvalarına kavuşmalarından öte bir anlamı daha var Boşnaklar için. Beklendiği şekilde yarım milyon Boşnak Sırbistan’daki evlerine dönerse orası artık Sırp Cumhuriyeti olmayacak. Bu yüzden ülkenin yeniden bütünleşmesi ve Birleşik Bosna’nın kurulması için Boşnakların Sırp Cumhuriyeti’ndeki topraklarına dönüşü çok önemli.
   <br/>
   <br/>
   Ekonomi, taşıma dolarlarla dönüyor
   <br/>
   <br/>
   Bosna, eski Yugoslavya’nın tam ortasını kaplıyordu. Soğuk Savaş döneminde Doğu Bloku’ndan gelen tehditlere karşı, Batıda da NATO’ya güvenilmediği için ülkenin en stratejik ve en büyük tesisleri Bosna’ya kurulmuştu. Buradaki tesisler tüm Yugoslavya’nın ihracatının yüzde 40’ ını oluşturuyordu. Zenica’daki demir çelik, Tuzla’daki kimya ürünleri fabrikaları, Mostar ve Jajce’deki alümünyum tesisleri, yine Mostar’daki helikopter ve uçak fabrikası çok önemliydi; ancak şu anda hepsi atıl vaziyette yatıyor. Bir zamanlar Yugoslavya ekonomisinin belkemiğini oluşturan Bosna ekonomisi bugün büyük bunalımda. 12 Ekim 1995’te silahlar sustuğunda ülkenin iktisadi varlığının yüzde 90’ı tahrip edilmiş ya da atıl duruma düşmüştü. Resmi rakamlara göre işsizlik oranı yüzde 70. Ülke sadece mamul mallarda değil günlük tüketim ihtiyaçlarında bile yurtdışına bağlı. Ekonomik yapı ise büyük oranda ülkede görev yapan uluslararası güçlerin bıraktığı dövizler üzerinden dönüyor. Üretimin olmadığı bir ortamda para sürekli dışarıya akıyor. Gümrükler Boşnakların en büyük başağrısı. Sözde tek bir devlet var ancak ülkeye giriş çıkışlar Sırp ve Hırvatların denetiminde. Ülke tek ama gümrük gelirleri de üçe bölünüyor. Adriyatik’te 22 km uzunluğunda kıyı şeridi bulunmakla beraber hiç limanı yok. Dayton Anlaşması’nın en büyük hedeflerinden olan “tek ülke”yi oluşturmak için 11 Ağustos 1997’de kurulan Merkez Bankası ülkenin para birimini ‘çevrilebilir marka’ denilen KM’ye çevirdi ancak Bosna Dinarı, Hırvat Kunası ya da Yugoslav Dinarı kullanımına yasak getirilmedi. Federal arazideki karışık yönetim yapısı da işleri çok zorlaştırıyor. Federasyonu oluşturan 10 kantonun hepsi birer ayrı devlet gibi davranıyor. Merkez ile kantonlar arasında sık sık anlaşmazlıklar çıkıyor.  Bakanlıkla, genel müdürlükle, kanton yönetimi ya da yerel yönetimle anlaşsanız dahi şirketin müdürü olmaz dediği anda yaptığınız anlaşmaların hiçbir hükmü kalmıyor.
   <br/>
   <br/>
   Tarihsel ve kültürel yakınlığı iki ülke arasında ekonomi alanında etkili olarak kullanamayan Türkiye son dönemde ekonomik bazı açılımlar peşinde. Bunlardan ilki bugünlerde yürürlüğe girecek olan serbest ticaret anlaşması. Üretim savaş öncesinin yüzde 20’si olduğu için ihtiyaçlar ithalat yoluyla karşılanıyor. İthalatta ise aynı dili konuşan ve komşu olan Hırvatistan ve Slovenya ilk sırada. Almanya ve İtalya ise bölgede en çok iş yapan iki ülke. Türkiye ise Bosna pazarının yüzde 1’ini elinde tutarak listede 14. sırada yer alıyor. Türkiye yürürlüğe girecek anlaşmayla pazardan daha büyük pay almak istiyor. TDM Müsteşarı Ayhan Karaca’ya göre Türk işadamlarının piyasada yaptığı işler daha çok küçük çapta. Türkiye’nin Bosna’yı tek başına değil bir bütün olarak düşünmesi gerektiğini söyleyen Karaca “Bosna küçük bir ülke. İktisadi olarak tek başına tatmin etmez. O sebeple çevre ülkelerle birlikte düşünülmesi gerekiyor. Hırvatistan, Türkiye ve Bosna arasında Serbest Ticaret Anlaşması yürürlüğe giriyor temmuz ayında. Halen Türkiye dezavantajlı ama anlaşma yürürlüğe girdiği zaman dezavantajı avantaja dönecek. Türkiye bu bölgeye ticari olarak değil üretim amacıyla bakmalı, ortaklıklar kurarak pazara girmeli” diyor. Türkiye’nin Bosna pazarında çok geç kaldığına dikkati çeken Karaca “Balkanlarda hem siyasi hem de ticari olarak çok zayıfız” diyor. Ülke yönetimindeki Boşnaklar ise her fırsatta Türkiye’yi ve Türk işadamlarını yatırıma çağırıyor. Tarihsel ve kültürel alanda olan yakınlığın ticari anlamda da olmasını isteyen Boşnak politikacılar, ilişkilerin bir türlü istenilen seviyeye gelmemesinden şikayetçiler.
   <br/>
   <br/>
   Geleceğin toplum düzeninin ve yönetim sisteminin deneylerinin yapıldığı Bosna, yüklü bir stratejik anlam ve önemin yanında, söz konusu tasarının gerçekleşmesinde pek çok kolaylık ve zorluğu bir arada barındıran muammalar yumağı. Evsizlerden ekonomik krize, devlet olamamaktan siyasi hesaplaşmalara kadar onlarca sorunu var. Bu açıdan dünya gündeminden düşmeyeceğe benziyor. Dünyanın zorla bir arada tuttuğu üç halkı ve soru işaretleriyle dolu bir geleceği olan Bosna ayakta kalabilecek mi? Bu sorunun cevabını zaman gösterecek.
   <br/>
   <br/>
   PROF.DR. BOGİÇ BOGİÇEVİÇ (SIRP MİLLETVEKİLİ):
   <br/>
   MİLOSEVİÇ’İN FİKİRLERİ HÂLÂ YÜRÜRLÜKTE
   <br/>
   <br/>
   Dayton Anlaşması aslında ateşkestir. Savaşı sona erdirdi ancak barışı getirmede çok da başarılı sayılamaz. Burada şu anda barışın garantisi bölgedeki uluslararası güçler. Aslında Bosna’da yaşananlarda masum tek taraf Boşnaklar. Çünkü bu savaş, bu yıkım milliyetçi Sırplar ile fanatik Hırvatların neden olduğu bir olaydı. Burada 2. Dünya Savaşı’ndan sonra dünya tarihinin gördüğü en büyük yıkım yaşandı. Barış ve huzur içinde bir Bosna’nın geleceği ise savaşı çıkaran bu grupların takınacağı tavra bağlı. Çünkü Miloseviç içeride ama onun fikirleri, kravat takmış insanlar tarafından çeşitli platformlarda temsil ediliyor. Savaş suçluları hâlâ serbest, Karadziç dışarıda, Miladiç elini kolunu sallayarak dolaşıyor. Eğer buradan uluslararası güçler çekilirse eski defterler tekrar açılacak ve muhtemelen yeniden savaşlar çıkacak. Herşeyden önce toplumsal huzuru sağlamak için bu kişilerin cezalarını çekmesi lazım. Yoksa Boşnaklara ‘herşeyi unutun gelin kardeş olalım’ demek yeterli olmaz.
   <br/>
   <br/>
   “Bunca acıyı ve şehidi Boşnaklar nasıl unutacaklar?” sorusu sıklıkla soruluyor. “Kimseye herşeyi bir anda unutun gelin beraber yaşayalım” demek gibi şansımız yok. Bu doğru da olmaz. Ama bakın Almanlar ve Fransızlar birbirini boğazladı, şimdi sıkı dostlar. Bu coğrafyada savaşın bitmesinin bir garantisi de bu üç ülkenin de birlikte Avrupa Birliği’ne alınmasıdır. Eğer hep birlikte Avrupa üyesi olursak milliyetçi akımlar son bulabilir”.
   <br/>
  </font>
 </p>
</div>


## Yorumlar

### Bahar Yıldız, 10-Temmuz-2003
> Bosna bizim bir parçamız...: 
> Bosna bizim bir parçamız...Kardeşlerimizin çektikleri acılar karşısında pek az şey yapabildik. Bizi yakınlaştıran, tanıştıran, kaynaştıran hertürlü çalışmayı, ilgiyi, alakayı takdire değer buluyorum. O yüzden, Bosna'nın tarihi, siyasi ve toplumsal özelliklerini detaylıca işlediğiniz bu başarılı çalışmanız için size teşekkür etmek istiyorum.

Kaynak: [www.aksiyon.com.tr](http://www.aksiyon.com.tr:80/detay.php?id=2771&yorum_id=150), [web.archive.org (arşiv bağlantısı)](http://web.archive.org/web/20031118063601/http://www.aksiyon.com.tr:80/detay.php?id=2771&yorum_id=150)
