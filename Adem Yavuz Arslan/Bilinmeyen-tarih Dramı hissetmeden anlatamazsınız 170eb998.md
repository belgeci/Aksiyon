# Dramı hissetmeden anlatamazsınız

*Adem Yavuz Arslan Bilinmeyen-tarih*

<div>
 <p>
  <font>
   Gazetelerden, ajanslardan, tv"lerden veya internetten yağan haberler arasında kaybolan "insanı" aramak amacıyla yola çıkan "Ve İnsan", yeni bir tarzın da öncüsü oldu. Din, dil, renk ayrımı gözetmeksizin insanları ekrana taşıyan Oğuz Haksever"e göre, medya insan eksenli haberciliğe yönelmeli.
   <br/>
   <br/>
   "Ve İnsan", başlangıçta "Savaş ve İnsan" adını taşıyordu ve Irak Savaşı sırasında doğmuştu. Televizyon haberciliğinde pek çok önemli işe imza atan, ama hep ekranın gerisinde duran Ayşenur Arslan ve Cem Aydın"ın "Savaşın insani boyutunu da ele alalım" düşüncesinden hareketle başlayan program çok farklı bir pencereden baktı yaşananlara. Gün oldu, bombalarla parçalanmış minik bir cesedin başında ağlayan Iraklı annenin dramı; gün oldu, oğlunu neden ve niçinlerine cevap veremediği bir savaşa gönderen Amerikalı annenin gözyaşları dile geldi ekranlarda.
   <br>
    <br>
     Her ne kadar projenin fikir babası başkalarıysa da, programa damgasını vuran, daha doğru bir ifadeyle kimliğini veren, Oğuz Haksever oldu. Yoğun gündemde ajanslardan "kaliteli iş"ler gelip Haksever"in tecrübesi ile birleşince, "Bir haber kanalında insan hikâyeleri olmaz" düşüncesinin tersi gerçekleşti ve program büyük ilgi gördü. Bütün kanallar, seçim zamanlarından hatırladığımız istatistiksel tablolarla savaşı anlatırken, NTV farklı hikâyelerle çıktı izleyicinin karşısına. Oğuz Haksever o dönemi şu sözlerle anlatıyor: "Savaş yaşanıyor, insanlar ölüyor, bombalar patlıyor, anneler çocuklarını kaybediyordu. Ajanslardan ve kendi muhabirlerimizden haberler yağıyordu. Ama bütün bu karmaşanın ortasında gözden bir şey kaçmıştı: Haberlerdeki insan faktörü. Ölümler sayılara indirgenmiş ve belleklerde kendine yer bulamamıştı. Biz merkeze insanı alıp, haber bombardımanı arasında kaybolan insanı öne çıkardık." Program süresince zaman zaman duygusallığın da ön plana çıktığını söylüyor Haksever; "Televizyon haberciliğinde duygulanmazsanız ortaya iyi ürün çıkaramazsınız. Bu hüzün olur, öfke olur, sevinç olur; ama mutlaka bir duygu olmalı. Savaşta inanılmaz dramlar vardı. Ben seyrettiğim görüntülerde çok ağladığımı, kulaklığı çıkarıp biraz açık havaya çıktığımı, tekrar gelip işe döndüğümü bilirim. Kendinizi soyutlayamazsınız. Evine bomba düşmüş bir annenin dramını hissetmezseniz anlatamazsınız da. "
     <br>
      <br>
       Savaş süresince her gün ekranlara gelen "Savaş ve İnsan"da, daha önce pek denenmemiş olan bir yöntem tercih edildi. Televizyon ekranlarına günün fotoğraflarından seçmeler yansıdı. Oğuz Haksever, programı hazırlarken fotoğrafın gücünü yeniden keşfettiklerini söylüyor: "İtiraf etmek gerekirse biz fotomuhabirliği mesleğinin önemini, fotoğrafın gücünü fark edememişiz. Dahası, ne kadar muhteşem fotoğrafların çekildiğini fark etmiyormuşuz. Bu programın artı yönlerinden biri, insanlara tekrar fotoğrafın gücünü hatırlatmak oldu. Etkili bir fotoğraf, saatlerce konuşmanın yerini tutabiliyor, gözlerdeki ifadeler söze gerek bırakmıyordu." Programda günün önemli fotoğrafları seçilip aralarından en etkili olanlar ekrana taşınırken, gözüne çarpan bir ayrıntının da altını çiziyor Oğuz Haksever; "Haddim olmayarak söylüyorum ama Türk medyasında maalesef iyi fotoğraf üretilmiyor. Bizim habercilik tarzımızda, haber fotoğrafı vesikalık gibi algılanıyor ve bu anlayış, vurucu fotoğrafların üretilememesine, üretilse bile kullanılmamasına neden oluyor."
       <br>
        <br>
         Haberci insanı keşfetmek zorunda
         <br/>
         <br/>
         "Savaş ve İnsan", Irak Savaşı sırasında ortaya çıkan ve teorik olarak savaştan sonra bitmesi gerektiği yönünde beklentiler olan bir programdı. Ancak insan öykülerini merkeze alan haberciliğin gördüğü ilgi, programın isim değiştirerek devam etmesine neden oldu. "Ve İnsan" programı ile başlayan yeni tarz habercilik, medya dünyası için kafa yoran insanların da "yöntem" üzerine düşünmelerine neden oldu. Oğuz Haksever bu tarz haberciliğin fikri altyapısını şöyle açıklıyor: "Habercilikte ham bilginin önemi azalıyor. Gelişen teknoloji sayesinde insanlar habere, bilgiye çok kolay ulaşabiliyor; dahası, "bilgi" insana ulaşmak için çok sayıda alternatife sahip. Bu durumda, Batı dünyasının bir süredir yaptığı bir tercihi yapmak zorundayız: Haber formatını yeniden değerlendirmek ve insanı merkeze alan haberlere öncelik vermek. Batı"da, insana değer veren, insana dair "şeyler"in dingin bir kafada yoğrulduğu ve anlaşılır bir dille kaleme alındığı bir haber tarzına yönelme var."
         <br/>
         <br/>
         "Ve İnsan" programının hazırlanış tarzı, sunumu ve gördüğü ilgi, yıllardır dayatılan bir mantığın, yani "halk böyle istiyor" söylemiyle kalitesiz yayınların ekranlarda arz-ı endam etmesinin de "doğru olmadığını" ispatladı bir bakıma. Her ne kadar yarım saatlik periyotlarla izleyiciye ulaşsa da, programın hazırlanması saatler, belki de günler sürüyor. Oğuz Haksever, neredeyse tüm gününün, ajanslardan yağan haberler arasında seçim yapmak ve seçilen haberleri yeniden yoğurup yayına hazırlamakla geçtiğini söylüyor. Oğuz Haksever, bu noktada, bir bakıma özeleştiri yaparak, "Yıllardır neden kaliteli, insanı merkeze alan programlar yapılmadığı sorusuna şu cevabı veriyor: "Galiba biz, halk böyle istiyor diye işin kolayına kaçmayı tercih eden bir yapıdayız. İnsana odaklı iş yapmak zordur. Bütün duyularınız açık olacak, karşınıza çıkan ya da akıp giden görüntünün içindeki bir ifadeyi yakalayıp o ifadenin ardındaki hikayeye inebilecek birikime sahip olacaksınız ve çok zaman alan işlere talip olacaksınız. İzleyici böyle istiyor demek kolaya kaçmaktır. İnsanoğlunun maraz duyguları vardır. Son derece doğaldır, şiddete, cinselliğe bakar. Bunu verirseniz izlettirirsiniz. İşin zor tarafı son derece ciddi gözüken konuları, insanların rahat anlayabileceği, aklında kalabileceği, basit, net ve kıvrak bir dille anlatabilmektir. "Ve İnsan" buna talip. "
         <br/>
         <br/>
         Haksever"in deyimiyle "insanın söz konusu olduğu her yerden malzeme gelecek" ve bu tarz devam edecek. Türk medyasının temel iki sıkıntısı olduğunun altını çizen Haksever, "İki ayaklı bir durum söz konusu. Birincisi medyaya eleman yetiştirirken çok ciddi bir özeleştiriyle kendimizi yeniden ele almalıyız.  Galiba biraz işçiliğe ağırlık vermek zorundayız. Bir diğer nokta da işyerinde eğitim. Gazetecilikte usta çırak ilişkisi çok önemlidir. Medyada bazı yerlere gelmiş kişiler adam yetiştirme meselesine önem vermiyor. Kaliteli, kalemi güçlü, bilgiyi tecrübeyle yoğurmuş muhabirlerin yetişmesi gerekli" diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 714 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2876), [web.archive.org (arşiv bağlantısı)](http://web.archive.org/web/20050130173605/http://www.aksiyon.com.tr:80/yazdir.php?id=2876)
