# 2. Dünya Savaşı’nda Almanya’nın Türkiye’yi işgal plânı

*Yasin Yağcı 2000.12.30*

<div>
 <p class="baslik">
  C LISTESI
 </p>
 <p class="spot">
  1940'lı yılların ilk  dönemleri... 2. Dünya Savaşı tüm hızıyla sürerken Almanya Türkiye'ye yönelik gizli bir plan hazırlar. Bu plan çerçevesinde de üç liste... İlk iki liste gözaltına alınacaklar ve  soruşturma geçirecekleri,  üçüncü liste yani C listesi ise korunacakları  içermektedir. Peki yıllardır gün yüzüne  çıkarılamayan bu C listesinde kimler vardı?
 </p>
 <p class="metin">
 </p>
 <img border="0" src="/web/20020420202911im_/http://www.aksiyon.com.tr/2000/317/resimler/C.jpg"/>
 <p class="metin">
  "Almanlar işgal ettikleri veya işgal etmek istedikleri ülkede her vakit beşinci kolu oluşturan işbirliği unsurlarını hazırlamıştır ve onların yardımına dayanmışlardır. Zaten hatırlardadır ki iki yıl önce İstanbul'da Alman Elçiliği çalışanlarından iki kişi İngilizlere sığındıkları zaman, Türkiye'de Almanlar ile işbirliği yapan ve C listesinde bulunan kimselerin de listesini İngiliz Intelligence servisine teslim etmişlerdir. O vakit İngiltere hükümeti de bu listenin Türkiye'ye ait kısmını hükümete bildirmiştir. Bundan ötürü memlekette Alman Genelkurmayı'nın C Listesinde ismi bulunan iştirakçilerin kimlerden oluştuğu hükümetçe de bilinmektedir.
 </p>
 <p class="metin">
  Şu halde şimdi hükümete düşen görev bu listeyi yayınlamak, memlekette Almanlarla beraber çalışan Beşinci Kol'u önce Türk, sonra da dünya efkarına ilan ederek bunlara karşı icab eden yasal muameleleri uygulamaktır. Eğer güvenlik örgütümüz Beşinci Kol'un içinde bulunan kimseleri bulup, sicillerini tespit edemeyecek kadar zayıf ise, o vakit İsviçre'deki elçiliğimiz eliyle Gazette De Laussanne'dan C listesini elde edebilir."
 </p>
 <p class="metin">
  Yukarıdaki satırlar 30 Eylül 1945 tarihli Tan gazetesinin sahibi Zekeriya Sertel'e ait. Sertel, İkinci Dünya Savaşı'nın hemen sonrasında kaleme aldığı bu yazısında oldukça önemli iddialarda bulunuyor. Almanların Türkiye'yi işgal planları çerçevesinde üç liste oluşturduklarını anlatan Sertel'e göre; "A listesinde olanlar hükümet erkanından oluşmakta ve onlar hemen tutuklanacaklar, B listesinde yer alanlar ise sadece gözaltında bulundurulacaklar ve C listesinde yer alanlar ise korunacaklar." Gazetelerinde bu isimleri yayınlamaktan kaçınan Sertel'in garip bir şekilde bu yazılardan üç ay sonra matbaası ve gazetenin merkezi yakıldı ve tahrip edildi.
 </p>
 <p class="metin">
  Listelerde, kimlerin yer aldığı yakın tarih içinde hep merak edilegeldi. Peki özellikle C listesinde kimler yer alıyordu? Devletin bilgisi var mıydı acaba bu listeyle ilgili? Bu ve benzeri sorular yakın tarihi titiz bir şekilde inceleyen herkesin kafasını meşgul etti yıllarca. Ta ki bir yıl öncesine kadar.
 </p>
 <p class="metin">
  Çünkü bir sene önce Ankara Üniversitesi Sosyal Bilimler Enstitüsü'nde doktora çalışması yapan Dr. Mithat Atabay ulaştığı belgelerle bu tarihi sorulara cevap buldu. "İkinci Dünya Savaşı Öncesinde Türkiye'de Irkçılık Ve Pan Türkçülük (Turancılık) Faaliyetleri" adlı doktora tezi için dört yıl gibi uzun bir süre, onca tarihi belge ile uğraşan Atabay elde ettiği bilgiler ışığında C listesinde kimlerin yer aldığına ulaştığını iddia ediyor.
 </p>
 <p class="metin">
  Kimler korunacaktı?
 </p>
 <p class="metin">
  İkinci Dünya Savaşı patlak verince kuşkusuz savaşta taraf olmamasına rağmen en çok çekinen ülkelerden birisi de Türkiye'ydi. Savaştan yeni çıkmış bir Türkiye'nin yeni bir savaşı daha kaldıramayacağının sokaktaki vatandaştan tepedeki yöneticiye kadar herkes farkındaydı. Dolayısıyla savaşan her iki tarafa da aynı mesafede durmak o dönemki Türkiye'nin belirlediği en geçerli politikaydı. Ancak bu noktada başka bir politika belirginleşiyordu. Eğer savaşı Almanya kazanırsa yıllardır komünist zulmü altında inleyen Orta Asya Türkleri de kurtulabilecekti. Bu da Türkiye'de derinlerde bir Alman sempatisini körüklüyordu. Bu sempati çerçevesindeki politikalar Almanya ile Türkiye'nin bazı noktalarda yakınlaşmalarına da sebebiyet verdi. Rivayet o ki bu yakınlaşma Almanya'ya Sertel'in yazısında konu edilen listelerle ilgili planları hazırlattırdı.
 </p>
 <p class="metin">
  Doktora çalışmasını hazırlarken elde ettiği bilgiler neticesinde C listesinin —yani Almanya'nın işgali esnasında korunacaklar listesi— üç gruptan oluştuğu sonucuna vardığını söylüyor Atabay: "Almanların böyle bir planı vardı. Ve korunacaklar listesi adı altında bir liste hazırlamışlardı. C listesi denilen bu liste üç gruba ayrılmıştı. Birinci grupta emekli askerler, ikincisinde devlet yönetiminde yer alıp Almanya'dan yana tavır alan şahıslar, sonuncusunda ise Orta Asya kökenli Türk vatandaşlarından oluşuyordu".
 </p>
 <p class="metin">
  İşte isimler!
 </p>
 <p class="metin">
  Mithat Atabay, bu üç ayrı grupta yer alan isimlerle ilgili olarak şu iddialarda bulunuyor: "Almanya'nın Pan Türkçülük konusundaki görüşlerini içeren gizli belgelerinde Hüseyin Hüsnü Emir Erkilet, Ali Fuat Erden, Berlin Büyükelçisi Hüsrev Gerede, Nuri Kıllıgil, Türkische Post gazetesinin Yazı İşleri Müdürü Ali İhsan Sabis, Prof. Dr. Ahmet Zeki Velidî Togan, Şükrü Yenibahçe Oğuz, Afganistan Büyükelçisi Memduh Şevket Esendal, Prof. Dr. Ahmet Caferoğlu, Yunus Nadi ve Mürsel Bakü Paşa'nın isimleri geçmektedir."
 </p>
 <p class="metin">
  Bu plan çerçevesinde yukarıda adı geçen şahısların Almanya ile nasıl bir iletişim kurdukları konusunda ise Atabay şunları söylüyor: "Üç değişik grup var. Bunlar iletişim kurulmasına ön ayak olmuşlardır. Bir tanesi devlet içinde yer alan ve Alman taraftarı olan şahıslar. Mesela Şükrü Saraçoğlu. Kendisi dışişleri bakanıdır ve daha sonra da başbakan oldu. İletişime sıcak bakmıştır. Belgelerde Fevzi Çakmak'ın bu isimlere yeşil ışık yaktığı söyleniyor. Bir başka grup ise askerlikten emekli olmuş ve Almanya taraftarlığı için mücadele eden kimselerden oluşuyor. Bunlardan biri ve en etkili olanı Ali İhsan Sabis'tir. Ali İhsan Sabis o zaman Almanların Türkiye'de yayınladığı La Türchi adlı gazetenin de zaten yayın müdürlüğünü yapmaktaydı. Bir başkası Mürsel Bakü. Bir diğeri yine Almanya ile birleşip merkezi Rusya'da olan bir konfederasyon öneren Hüseyin Hüsnü Emir Erkilet'tir. Bu grupta yer alan başka bir isim ise Enver Paşa'nın kardeşi olan Nuri Kıllıgil'dir. Nuri Kıllıgil ise direkt silah yardımı konusunda işbirliği yapmıştır. Nuri Paşa emekli olduktan sonra bir silah fabrikası kurdu ve fabrikası bir sabotaj sonucu imha edilirken kendisi de çıkan patlamada hayatını kaybetti. Nuri Paşa, özellikle Almanların komünist Tatarları silahlandırıp onların Rusya'ya karşı kullanılması konusunda çalışmalar yapmıştır. Bunun için sık sık yurtdışına gidip gelmiştir". Son grupta ise Mithat Atabay'a göre özellikle Orta Asya kökenli olup Türkiye'ye yerleşen ve aydın kesim içinde önemli mevkilere gelmiş kimseler yer alıyordu: "Bunların en başında Zeki Velidi Togan geliyor. Ondan sonra Veli Kayyumhan var. Veli Kayyumhan'a Almanlar müfettişlik görevi bile veriyor. Tatar kökenlileri bir araya getirsin diye... Yine Cafer Seyit Ahmet Kırımer var. Kırımer özellikle kültürel faaliyetleri yürütüyor. Sonra Memduh Şevket Esendal var. Çok partili hayatta CHP'nin genel sekreteliğini de yaptı. Şevket Esendal'ın siyasal hatıraları yayınlanmadı. Eğer yazmış olsaydı bunlara detaylı bir şekilde yer verirdi kanımca. Bunların hepsi Orta Asya kökenli ve amaçları bağımsızlıklarını kazanmak. Bir de Yunus Nadi var. Nadi zaten savaş başlamadan önce bir Almanya seyahatine çıkıyor. Daha sonraları gazetesi Cumhuriyet'te Almanları öven başyazılar yazıyor. Türkiye'nin Almanya'nın yanında savaşa girmesi yönünde görüşleri var."
 </p>
 <p class="metin">
  Gizli yazışmalar da doğruluyor
 </p>
 <p class="metin">
  1940'lı yılların Türkiyesi belki tek parti yönetiminde idare edilmekteydi ama gariptir ki her fikre ait yayının rahatça yayınlanabildiği bir dönemdi aynı zamanda. Kuşkusuz tek partili yönetime rağmen bu serbestinin tek bir nedeni vardı; o da dışarıda savaşan ülkelere tarafsız olduğumuzu kanıtlama kaygısıydı. Bir yandan sosyalistlerin Tan gazetesi, bir yandan Türkçülerin çeşitli dergileri ve diğer yandan da Ahmet Emin Yalman'ın Tanin gazetesi böyle bir ortamın ürünü olarak belirmişti.
 </p>
 <p class="metin">
  Bu dönemde kendilerini rahat bir şekilde ifade etme alanı bulan Türkçü grupların Almanlar ile iletişimleri zaten bilinen bir şeydi aslında. Dolayısıyla Almanların bu görüş doğrultusunda planlar hazırlamış olmalarının garipsenecek bir tarafının bulunmadığını belirten dönemin Türkçü aydınları arasında yer alan Ord. Prof. Reha Oğuz Türkkan, "Bana göre C listesinde yer aldığı söylenen isimlerden bir kaçı dışında diğerlerinin haberi yoktu" diyor ve sözlerini şöyle sürdürüyor: "Almanya'nın yaptığı bu plan çok gerçekçi. Sovyetlerin böyle bir planının olmadığını kim söyleyebilir? Bir yakıştırma da olabilir ama dediğim gibi Almanların böyle bir planı olabilir. Neden şüphe ediyorum Almanlardan? Çünkü savaş başlamadan bir yıl önce Almanya'ya gitmiştim. Ve o genç yaşımda o havayı gördüm. Son derece azgın, saldırgan bir hava içindeydiler, yani kafalarından Türkiye'yi dahi almak geçiyordu."
 </p>
 <p class="metin">
  Aslında Almanya bu tür planları savaş esnasında işgal ettiği diğer ülkelerde de uygulamaya sokmuştu. Almanya'nın içten fethetmeyi amaçladığı Norveç, Bulgaristan, Romanya ve Belçika gibi ülkelerde bu türden planlar yaptığı daha sonraları ortaya çıktı. Hatta Fransa işgal altındayken kendilerini destekleyen yaşlı bir generali ülkenin başına dahi getirdiler. Türkkan, tüm dünya için benzer planlar yapmış bir Almanya'nın Türkiye için de aynı planı düşünmüş olmasının normal olabileceğini söylüyor ancak yine de temkinli konuşmaktan yana: "Diğer ülkeler için planlar yapan Almanya neden Türkiye için yapmasın ki? Şunu başkan yaparız, şunu bakan yaparız gibi düşünmüş olabilirler. Bu C listesinde yer alanların bir kısmı belki haberdardı, bir kısmı da belki habersizdi. Bir de burada adı geçenlerin hemen hemen hepsi Türkçü isimler. Bir kaç tanesi için şüphe ile bakıyorum. Onların haberi belki vardı diye düşünüyorum.".
 </p>
 <p class="metin">
  "Plansız hareket etmeleri imkansız"
 </p>
 <p class="metin">
  Almanya'nın böyle bir plan yapmış olmasının son derece mümkün olduğunu dile getirenlerden birisi de tarihçi Orhan Koloğlu. Tam tersine plansız hareket etmelerinin imkansız olacağını da sözlerine ekleyen Koloğlu şunları anlatıyor: "Bu isimlerin bir çoğu tanıdıklarım, bunlar doğal olarak o düşüncenin adamları. Dolayısıyla listede yer almalarının mantığıma ters gelen bir tarafı yok. Sadece ihtiyatla yaklaştığım bir Hüsrev Gerede var. Buradaki isimler bu listeye çok uygun. Alman yanlısı bir takımı gösteriyor ve büyük ihtimalle C listesi bu isimlerden oluşuyordu. Bunların içinde Ali İhsan Sabis, Hüseyin Hüsnü Erkilet gibi isimler devletin göz yummasının ötesinde Almanya'yla yakınlaşmışlar. Zaten Ali İhsan Sabis gizli mektuplar yazdığı için o dönemlerde hakkında soruşturmalar açılmış birisidir. Erkilet'i ben çok iyi hatırlıyorum, Almanya'yı tutan birisiydi. Bu isimlerin hepsi de Almanya ile işbirliği yanlısıydı. Mesela Hüsrev Gerede İnönü'nün en has adamlarından birisi ama onu özellikle Almanya büyükelçiliğine atıyor. Almanların dostu bir isim. Çünkü oraya İngiliz dostu birini atayamazsın ki. Tekrarlıyorum bu isimler çok uygun bu liste için."
 </p>
 <p class="metin">
  Aslında Atabay'ın C listesinde yer aldığını iddia ettiği isimlerin bir çoğu Orta Asyalı. Geri kalanlar ise Orta Asya ile Türkiye'nin birlikte hareket etmesinden yana tavır koymuş ve bu türden bir siyasi düşünceye sahip kişiler. Dolayısıyla Rusya ile çarpışan Almanya'ya sempati beslemeleri ilk başta normal karşılanabilir. Türkçü düşünce kulvarında yayın yapan Orkun Dergisi Genel Yayın Müdürü Altan Deliorman böyle düşünenlerden birisi: "Bu isimler listede yer almış olabilirler ama ben haberleri olmuş olabileceğini sanmıyorum".
 </p>
 <p class="metin">
  Deliorman o dönemin şartlarını göz önüne almak gerektiğini söylüyor: "E, şimdi iki tane güç çarpışıyor. Ruslar kazansa oradaki Türkler için felaket, Almanlar yense belki özgürlük gelecek. Onların amacı oradaki Türklerin özgürlüklerini gerçekleştirmekti. Burada bahsedilen isimler ve olaydan da anlaşılıyor ki Almanya olası bir işgalde bu isimleri yönetime getirecekti. E, olabilir. İşgal ettikleri diğer ülkelerde de böyle planlar yapmıştılar". İsmi geçenlerden bir çoğunu tanıdığını da sözlerine ekleyen Deliorman isimleri tek tek mercek altına alıp şu yorumu yapıyor: "İsmi geçenlerden Nuri Kıllıgil, Ali Fuat Erden, Hüseyin Hüsnü Emir Erkilet'in Alman resmi makamlarıyla temasları oldu. Erkilet Paşa ile Ali Fuat Erden Paşa davetli olarak Almanya'ya gittiler. Ve oradaki Alman harekât merkezlerinde filan incelemelerde bulundular. Almanların buradaki amacı sözü geçenler üzerinde etki oluşturmaktı. Hüsnü Paşa Cumhuriyet gazetesi yazarı, Erden Paşa ise daha emekli olmamış. Bu ziyaretlerinde bir şey çıkmıyor ve geri dönüyorlar. Bu isimlerin içinde Şükrü Yenibahçe Oğuz'u ben biraz yadırgıyorum. Eski bir komitacı. Milliyetperver bir adam. Böyle bir geçmişi var. Ondan sonraki Türkçü faaliyetlerin içinde pek görünmez kendisi. Ona çengel mi atmışlar bilmiyorum. Zeki Velidi Togan'a gelirsek. Bir zamanlar hayallere kapıldığını biliyoruz. Yani Almanlar galip gelecek ve Orta Asya'daki Türkler özgürlüklerine kavuşacak diye hayalleri vardı. Kendisi Başkurt olduğu için böyle bir temennisi de olmuş olabilir. Hüsrev Gerede büyükelçiydi zaten Almanya'da. Almanlar Hüsrev Gerede'yi bu anlamda kendine yakın hissetmiş olabilir."
 </p>
 <p class="metin">
  Resmi yazışmalar da yapıldı
 </p>
 <p class="metin">
  Dr. Mithat Atabay'ın elinde konuyla ilgili başka belgeler de bulunuyor: "O dönemlerde C listesinde adı geçenlerden bazılarının Alman resmi makamları ile karşılıklı yaptıkları yazışmalar bu listenin varlığını güçlendiren emarelerin başında geliyor.." Söz konusu yazışmalar savaş sonrasında Sovyetler Birliği'nin ele geçirdiği belgelerde yer alıyor. S.S.C.B Dış İşleri Bakanlığı Arşiv Bölümü'nün Alman Dış İşleri Dairesi Belgeleri adlı çalışmalarında yer alan yazışmalardan bazıları şöyle.
 </p>
 <p class="metin">
  5 Ağustos 1941 tarihli ve A 3018/41 numaralı "PAPEN'den (Von Papen dönemin Türkiye'deki Almanya büyükelçisi) ALMAN DIŞİŞLERİNE" başlıklı gizli yazışmada şunlar anlatılıyor: "İyi haber alan güvenilir bir ajan tarafından bildirilmiştir: Türk Hükümet çevreleri Almanların Rusya'daki başarıları açısından Türk—Rus sınırının ötesindeki ırkdaşlarının kaderine, özellikle de Azeri Türklerin kaderine giderek artan bir ilgi göstermektedirler. Bu çevrelerde 1918 olaylarını geri getirme ve bu bölgeyi özellikle değerli Bakü bölgesini ilhak etme eğilimi göze çarpmaktadır. Bu amaç için bir kısmı 2. Abdülhamid zamanında benzer hizmetler görmüş kişilerden uzmanlar komitesi niteliğinde bir şey oluşturulmuştur. (...) Bu grubun lideri İstanbul Milletvekili Şükrü Yenibahçe'dir. Diğerleri Nuri Paşa (Enver Paşa'nın kardeşi), Profesör Zeki Velidi, eskiden İstanbul Üniversite'sinde profesördü, ancak Atatürk'le arasında geçen bir tartışmanın sonucundan buradan ayrılmak zorunda kaldı. Ahmed Cafer, bir süre önce görüşmeler için Ankara'ya gelen Türkiye'nin Ankara kabul büyükelçisi Memduh Şevket de aynı gruba dahil sayılabilir. Resmi görevi açısından hükümete aykırı bir çizgi izlemesi güçtür. (...) Güvenilir ajanın kanısınca bu kimseler ile çalışmaya değer. (Başka bir doğu Türkik güvenilir ajanın kanısınca bütün bu ihtiyar bekçilerle bir şey yapmamak daha iyidir...)
 </p>
 <p class="metin">
  NOT: S.1'e ek: Ankara'da Doğu Türkleri meselesinde hükümetin ajanlarından biri Hüseyin Hüsnü Emir Erkilet'tir. Kendisi Tatar kökenlidir."
 </p>
 <p class="metin">
  Ancak daha sonraki yazışmalarda görülüyor ki Alman hükümeti güvenilir ajanlarından birincisinin dedikleri doğrultusunda bir politika geliştirmiş. Çünkü daha sonraki yazışmalar bunu ortaya koyuyor. İşte Berlin'den yazılmış 17 Kasım 1941 tarihli HENTIG'DEN ERKİLET'E başlıklı bir yazışma bu tezi doğrular nitelikte:
 </p>
 <p class="metin">
  "Sevgili ve çok saygıdeğer general, elime geçen 10 Kasım tarihli mektubunuz için teşekkür ederim. Üzerinde birlikte çalıştığımız mesele mektubunuz varmazdan önce de düşündüğüm ve sizin de onayladığınız anlayışla tarafımdan acilen ele alınmıştır. Son ayrıntılı kararlara ilişkin olarak ben de istihbarat beklemekteyim. Aralarında yarı—resmi Türklerin bulunduğu taraflar, tasarladığımız konuşmaları yeniden başlatmak ya da sürdürmek amacıyla şu anda Türkiye'ye gitmekten vazgeçmemi sağladılar. Ben de konuya ilişkin bir karar verecek durumda değilim. Niyetlerimin Türk—Alman işbirliğini münhasıran ilerleteceğine tam olarak kani olsaydım en küçük bir tereddüt duymaksızın giderdim. Ancak, bu tarafsız çevrelerde benim beşinci kol olarak tanınmama bir neden teşkil edebilecekse, doğal olarak çekilmeyi tercih ederdim. Bu arada sözünü ettiğiniz baylar, Almanya'ya giriş vizelerini çoktan almışlardır. Fakat hastalığım nedeniyle ancak bugün ele alabildiğim karşılık telgrafların tarihlerinden, amaçlarına ulaşmak, yani sizi burada karşılamak için çok geç kaldıkları sonucunu çıkarıyorum. Verdiğiniz dostça mülakatları büyük bir ilgi ile izledim. Şimdi bize ve dünyaya vadedilen makaleleri okuyabilmek için her zaman geciken gazeteleri beklemekteyiz. Size ve ekselansları Ali Fuad Paşa'ya en içten selamlarımı iletirim. Her zaman sadakatla, VON HETIG. Ekselansları, General Hüseyin Hüsnü Erkilet İstanbul."
 </p>
 <p class="metin">
  5 milyon Alman altını kime geldi?
 </p>
 <p class="metin">
  Anlaşılıyor ki yazışmalar bütün savaş boyunca devam etti. Veya en azından Almanya'nın gücünü kaybetmeye başladığı tarihe kadar. Dr. Mithat Atabay adı geçen ilişkiler çerçevesinde Almanya'nın maddi yardımları da oldu. Aslında listede adı geçen Yunus Nadi'nin Almanya'dan bizzat para yardımı aldığı bilinen bir şey. Dr Atabay söz konusu C listesinde adı geçenlerin Almanya ile yazışmalarından hareketle şu iddiayı da dile getiriyor: "Bu C listesinde yer alanlara beş milyon altının Almanlar tarafından verildiği söyleniyor. Bu parayla dergi ve gazete çıkardılar. Hatta bu para paylaşımından doğan bir anlaşmazlığın da ortaya çıktığı söyleniyor. Zaten bu isimlerin yaşam standartlarının çok yüksek olduğu da gözden kaçmıyor." Atabay'ın söz ettiği beş milyon Alman altınına ilişkin yazışma şu şekilde yapılmış:
 </p>
 <p class="metin">
  Altın trafiği!
 </p>
 <p class="metin">
  "Ribbentrop'tan Papen'e... telgraf... Özel Tren 5 Aralık 1942, saat: 2:30 Alındı: 5 Aralık 1942 saat: 3:30 No: 1526 Gizli, Alman Büyükelçiliği/Ankara/ Büyükelçi'ye özel,
 </p>
 <p class="metin">
  20 Kasım tarihli ve A 6154 numaralı raporunuza cevaben Türkiye'deki dostlarımızı içinde bulundukları güç durumdan kurtarmak üzere size beş milyon Alman altın markı iletilmesini emrettim. Bu parayı çömertçe kullanmanızı ve bana raporla durumu bildirmenizi rica ederim. RİBBERTROP.
 </p>
 <p class="metin">
  Ankara'daki Alman Büyükelçiliği'ne iletilmiştir, No 1700 Berlin, 5 Aralık 1942."
 </p>
 <p class="metin">
  İnönü neden sessiz kaldı?
 </p>
 <p class="metin">
  İkinci Dünya Savaşı sırasında İnönü'nün aldığı savaşa girmeme kararı gereğince tarafsızlık politikası izleyen hükümetin bu türden olayları direkt desteklemesi aslında mümkün değildi. Peki dolaylı da olsa devletin yöneticilerinin bu ilişkilerden haberi var mıydı acaba? Dr. Mithat Atabay'a göre resmi kaynaklarda İnönü'nün bu ilişkilerden haberinin olduğuna dair bir belge yok. Ama dolaylı yollardan haberinin olduğu muhakkaktı diyor Atabay: "Şimdi bu konuda Weizband'ın İkinci Dünya Savaşında İnönü'nün Dış Politikası diye bir kitabı var. Diyor ki kitabında "Alman yandaşlığı konusunda İnönü'nün haberinin olmaması mümkün değil.". Onun bilgisi dahilinde oluyor. Yalnız İnönü'nün bilgisinin olduğuna dair herhangi bir belgeye rastlayamıyoruz. Ama Alman dışişleri belgelerinde Büyükelçi Von Papen'in Mareşal ve Dışişleri Bakanı Şükrü Saraçoğlu ile yaptığı görüşmelerin İnönü'ye de aktarıldığı ve İnönü'nün de haberdar edildiğinden bahsediyor. Zaten olmaması söz konusu değil, çünkü tek parti iktidarı var. Onun söylediği her şeyin kanun gibi kabul gördüğü bir ortamda onun bihaber olması düşünülemez." Orhan Koloğlu da benzer bir yorum getiriyor olaya. Koloğlu'na göre de hükümetin haberi vardı ama bu resmi anlamda değildi: "Emir Erkilet Paşa'yı ben çok iyi hatırlıyorum Cumhuriyet gazetesinde savaşın yorumunu yapıyordu. Alman ordularını tutuyordu ve Cumhuriyet zaten angajeydi Almanya'ya. Ama burada sorulması gereken İnönü'nün politikasıdır. Eğer İnönü'nün politikası olmasaydı Yunus Nadi böyle tavır koyabilir miydi? Yunus Nadi'nin Almanlarla işbiriliği içinde olduğu kesindir. Yunus Nadi parayı almıştır. Burada önemli bir şey var. Eğer senin Dışişleri Komisyonu Başkanın bunu yapıyorsa —Yunus Nadi o zaman CHP Meclis Dışişleri Komisyon Başkanıydı— mutlak suretle hükümetinin bir haberi vardır."
 </p>
 <p class="metin">
 </p>
 <p class="arabaslik">
  Dr. Mithat Atabay
 </p>
 <p class="metin">
  Almanya'nın güçlü olduğu dönemde yıldızları parladı
 </p>
 <p class="metin">
  Bu kişilerin amacı tüm Türklerin yer aldığı bir federasyon. Merkezi Rusya'da olacaktı. Bu isimleri Almanlara yaklaştıran en önemli neden buydu. Burada en önemli isimlerden biri Zeki Velidi Togan'dı. Togan'ın Almanya'ya gidip faal olarak çalışmak istediği 1944 sorgulamalarında ortaya çıktı. Almanya Togan'dan aktif olarak görev yapması için ve tüm Türklerin başı ve toparlayıcısı olması için kendisine teklifte bulunuyor fakat Türk Dışişleri izin vermiyor. Hatta Alman Dışişleri bakanı ve Büyükelçisi bizzat Dışişleri bakanlığımızdan izin için ricada bile bulunuyorlar. Bu arada dikkat edilmesi gereken bir nokta da bu C listesinde yer alan isimlerin bir anda yıldızlarının parlaması ve sonradan sönmesi olayıdır. Almanya'nın güçlü olduğu dönemde bu isimlerin yıldızları parlaktır ama ne zaman ki Almanya kaybetmeye başladı onların da yıldızları yavaş yavaş sönmeye başladı ve bilindiği gibi bir çok isim sorgulamaya tâbi tutuldu ve haklarında soruşturmalar açıldı. 1944'teki sorgulamaların bir sebebi de budur. Almanya ne zaman zayıf duruma düştü onun tarafına meyilli olanlar sorgulanmaya başlandı. Bunun amacı da savaşı kazanan ülkelere bakın biz Alman taraftarlarını sorguluyoruz bunlar bizi savaşa sokmak için çalıştılar mesajını vermekti.
 </p>
 <p class="metin">
 </p>
 <p class="arabaslik">
  Ord. Prof. Dr. Reha Oğuz Türkkan
 </p>
 <p class="metin">
  Almanlar böyle bir plan yapmış olabilirler
 </p>
 <p class="metin">
 </p>
 <p class="metin">
  Savaş esnasında Almanlar Türkiye'deki bazı elemanlar vasıtasıyla bir Turancılık havası oluşturmak istiyorlardı. Özellikle işgal ettikleri Orta Asya'daki topraklarda egemenliklerini daha sağlamlaştırmak istiyorlardı. Şimdi Nuri Paşa ve Mürsel Bakü Paşayı Berlin'e çağırırlar. Almanlar Mürsel Bakü'ye oradaki Türklerin başına geçmesini ve savaşmasını teklif ederler. Ama kabul etmedi, şart koşmuştu. Şartı Türk bölgelerinin tamamen bağımsız olmasını istiyordu Almanlar ise daha sonra yaparız derlerdi. Ama bildiğim kadarıyla kabul etmedi geri döndü. Ali İhsan Sabis İnönü'ye muhalifti. 1944 yılında tutuklandığımızda onu da tutukladılar. Amaçları bunlar hükümeti yıkacaklardı, işte başlarında da general vardı demek istediler. Almanların kendi kendilerinin kurdukları bir plandır ve belki de bu isimlerin haberi bile yoktu. Ben de Alman hükümetinde olsam ben de oturup işgal etmek istediğim ülkede hangi milliyetçiler var bana yakın kimler var, onları kazanmaya çalışırdım ve planlar da yapardım. Böyle bir plan gayet tabiidir. Bizim devletimiz de planlar yapmıyor mu?
 </p>
 <p class="metin">
 </p>
 <p class="arabaslik">
  Rasih Nuri İleri
 </p>
 <p class="metin">
  Bu kişiler Alman taraftarıydı
 </p>
 <p class="metin">
 </p>
 <p class="metin">
  Bu kişilerin Alman taraftarı olduğu muhakkak. Zaten Turancılar davası da doğrudan doğruya belki Alman güdümlü bir davaydı. O bakımdan Bu isimleri birleştirmek gayet normal fakat bu isimlerin listede yer alıp almadığını bilemiyorum. O dönemde kimler Alman taraftarı, kimler aleyhtarı belli. Belli olduğuna ve Almanlar da deli olmadıklarına göre kendi taraftarlarını gözaltına almaları mümkün değil. O günkü şartlarda Türkiye'de Almanları tutan Erkilet, Sabis ve Nadiler vardı. Şimdi Almanya diğer ülkeleri de işgal ederken böyle planlar uygulamıştı tabii. Zaten doğal olan da budur, kendi taraftarlarını tabii ki koruyacak.
 </p>
 <p class="metin">
 </p>
 <p class="arabaslik">
  Altan Deliorman (Orkun Dergisi'nin sahibi):
 </p>
 <p class="metin">
  Ben haberleri olmadığı kanaatindeyim
 </p>
 <p class="metin">
 </p>
 <p class="metin">
  Birinci Dünya Savaşı sonlarına doğru Enver Paşa Azerbaycan'a bir Türk ordusu sevkediyor başında ise Mürsel Bakü Paşa var. Bu hareketi Turancılığın bir parçası olarak görüyorlar Almanlar. E, Turancılık fikri zaten Almanların işine geliyor. Bakıyor Türkiye'de bir grup var. Bunlar ne istiyor? Turancılığı istiyorlar. Türklerin çoğunluğu ise Rusya'da. Almanya Rusya'ya karşı Türkiye'yi yanına almayı neden istemesin ki. Bu isimlerin haberi var mı yok mu bilmiyoruz. Çünkü bu isimlerin elimizde beyanları yok. Belki bunların dışında başka isimler de düşünmüş olabilirler. Bu isimlerin sahip oldukları fikirler itibariyle Almanya'nın böyle bir plan düşünmüş olması muhtemeldir. Ben haberleri olmadığı kanaatindeyim. Belki gidip onlara böyle bir plan olduğunu söyleseler, bu isimler Almanları kapıdan kovardı.
 </p>
 <br/>
 <center>
  <a class="anaorta" href="http://web.archive.org/web/20020420202911/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/317/kapak/1.htm), [web.archive.org (arşiv bağlantısı)](http://web.archive.org/web/20020420202911/http://www.aksiyon.com.tr:80/2000/317/kapak/1.htm)
