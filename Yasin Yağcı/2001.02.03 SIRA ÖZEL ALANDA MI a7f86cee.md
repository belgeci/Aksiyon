# SIRA ÖZEL ALANDA MI?

*Yasin Yağcı 2001.02.03*

<div>
 <p class="spot">
  Yasakçı zihniyet ilahiyatlarda da ortaya çıkmakta  gecikmedi. Dinin öğretildiği bir mekanda dini  emirlerin yasaklanmasını bir yana bırakırsak  uygulanmak istenenin yeni bir dini anlayış olduğu  Dekan Beyaz'ın şu sözleri ile apaçık ortaya çıkıyor: "İslamiyet'te Türklüğe de yer verilmeli. Bunun ucu Türkçe ibadete kadar gider".
 </p>
 <p class="metin">
 </p>
 <img border="0" src="/web/20010215225609im_/http://www.aksiyon.com.tr/2001/322/resimler/Sira.jpg"/>
 <p class="metin">
  Marmara Üniversitesi İlahiyat Fakültesi'nde yaklaşık bir aydır süregelen başörtüsü yasağını yorumlaması için aradığımız Prof. Dr. Hayrettin Karaman söze çok çarpıcı bir örnekle başladı. Örnek öylesine çarpıcıydı ki biz de bunu yazımızın başlangıcına koymayı uygun bulduk.
 </p>
 <p class="metin">
  Yer ABD'de bir okul. Hocanın o günkü dersi anlatmak üzere söz verdiği öğrenci bir Müslümandı. Öğrenci dersi anlatmaya başlamadan önce sözlerine besmele çekerek başladı. Hoca neden besmele çektin deyince öğrenci İslam'a göre bir işin hayırlı olması için besmele çekilmesi gerektiği cevabını veriyor. Hoca önce bunu garipsiyor. Sonra da öğrenciye besmele çekemeyeceğini çünkü bunun laiklikle bağdaşmadığını belirtiyor. Gerek öğrenci gerekse öğretmenin bir sonuca varamaması neticesinde iş yetkili devlet kurumuna intikal ettiriliyor. Devletin verdiği karar Müslüman öğrencinin besmele çekmesinin doğal bir hakkı olduğu ve bunun laiklikle bağdaşmayan bir tarafının bulunmadığı yönünde oluyor. Ayrıca devlet sözkonusu hocanın öğrencisinden özür dilemesi gerektiğini de belirtiyor. Bu karar sonrasında hoca uygar insanların yapması gerektiği gibi davranıyor, öğrencisinden özür diliyor ve onun derslerine besmele çekerek başlayabileceğini söylüyor. Dikkatimizi dağıtmadan Türkiye'ye dönüyoruz. Yer Marmara Üniversitesi İlahiyat Fakültesi. Kızlı erkekli öğrencilerin hepsi okulun kapısında içeriye girmeye çaba gösteriyor. Öğrenciler girmek için olağanüstü çaba gösterirken yönetim de aynı çabayı onları almamak için harcıyor. Sebep başlarının örtülü olması. Öğrenciler dinimizin gereği diyorlar ama duyan kim?
 </p>
 <p class="metin">
  Ve bu iki olaydan sonra akla bir kaç sözcük çivilenmiş gibi takılıp kalıyor: Amerika, uygar insan, besmele, özür dileme, Türkiye, ilahiyat, başörtütüsü ve yasak...
 </p>
 <p class="metin">
  Geliyorum diyen yasak
 </p>
 <p class="metin">
  Başörtüsü yasağının ilahiyattaki boyutunun özel bir anlamı olabilir mi? Veya soruyu başka bir açıdan şu şekilde soralım, başörtüsü yasağının ilahiyat fakültelerinde uygulanması ne mânâ ifade ediyor acaba? Kuşkusuz ilahiyat fakültelerine değin geniş bir uygulama alananını kapsayarak yayılan yasağın özel anlamları olmakla birlikte, işin genel çerçevesinin son bir kaç yıldır devam eden sürecin psikolojik yönünü oluşturduğu bir gerçek. Marmara İlahiyat Fakültesi dekanlığı görevinden yasağı protesto ederek istifa eden Prof. Dr. Hayrettin Karaman'a göre genel itibariyle ilahiyata değin uzanan bu yasağın özel bir anlamı yok. Karaman olayı kendi açılarından ve karşı tarafın cephesinden değerlendirerek şu yorumda bulunuyor: "Bizim açımızdan da onu uygulayan mekanizma açısından da hiç bir anlam farkı yok. Çünkü dinde örtünmenin dinde buyurulduğu şekliyle ilahiyat içindeki ve ilahiyat dışındaki insanlar açısından bir farkı yok. Okuyanlar ile çalışanlar arasında bir fark yok. Hepsi de bu dini yükümlülüğü yerine getirmek isteyebilirler." Karaman hoca kendi açılarından olayı bu şekilde değerlendirdikten sonra yasak taraftarları için olayın ihtiva ettiği özel anlamları şöyle formüle ediyor: "Şimdi de karşı tarafa geçiyorum karşı taraf için de bu yasağın ilk etapta ilahiyatın dışında başka yerlerden farkı yok. Falan üniversitenin filan üniversiteden bir farkı yok. Taktik, strateji parçalayarak bunu uygulamayı gerektiriyordu. Başta külli olarak daha şumûllü olarak hem uygulama alanı olarak hem de uygulanacak mekan itibariyle uygulamaya sokuldu. Bunun bir taktikten başka bir anlamı yoktu. Nitekim de öyle oldu; parçaladılar bir gün sıra ilahiyatta da gelecekti ve geldi."
 </p>
 <p class="metin">
  Gerçekten de Prof. Hayrettin Karaman'ın dediği gibi gelişti olaylar. Bundan dört sene, bilemediniz beş sene geriye gidip olaya o tarih itibariyle bakalım. Yani deyim yerindeyse filmi geriye sarıp baştan alalım. Peşinen söylemek gerekir ki başörtüsü ile ilgili yasakların yaygınlık kazanarak uygulamaya sokulması hepimizin malumu olan son süreçin bir ürünü. İster 28 Şubat süreci diyelim ister post—modern darbe dönemi diyelim, istersek de demokrasinin askıya alındığı dönem diyelim... Ne isim koyarsak koyalım önemli değil. Önemli olan o dönemin kendisine belirlediği strateji gereği yapmak istedikleri ve amaçları uğrunda hayatiyet kazandırdıklarıdır. Başörtüsü de bu genel stratejinin bir unsuru olarak çıktı karşımıza.
 </p>
 <p class="metin">
  Amaç özel alan mı?
 </p>
 <p class="metin">
  Başörtüsünün topyekün hayatın her alanında yasaklanmasının ilk etapta oldukça zor olduğu bilinen bir gerçek olunca bunun parçalanarak yürürlüğe konulması en mantıklısı olacaktı. Nitekim de öyle oldu. İşte bu noktada hemen ara bir strateji devreye sokuldu. Kamu yönetiminin kendi malı olarak gördüğü kamusal alana ilişkin bir yasaklama getirmek olayın başlaması için yeterdi. Yayınlanan yönetmeliklerle kamuda çalışanların başlarını örtmelerinin yasak olduğu söylendi ve yasak uygulamaya sokuldu. Ama bu yetmiyordu tek başına. Çünkü genel plan çerçevesinde özel hayatın da ele alınması ve onun da bir şekilde rehabilite edilmesi gerekirdi. Direkt özel hayata müdahale edilmeyince bir nevi özel hayat ile kamusal alan içinde kalan ama tam olarak kamusal alan mı yoksa özel alan mı olduğu belirlenmeyen üniversiteler ve okullar geldi hatırlara. Böyle bir hatıra geliş peşinde muğlak olan bir tanımı da getirdi: Okullar kamusal birer alandı artık. İş daha da kolaylaştı. Kamu kurumu olarak tanımlanan okullarda da başörtüsü yasağı getirilmeliydi. Nitekim başlandı da. Anadolu'nun çeşitli üniversitelerinde, Samsun'da, Erzurum'da, İzmir'de başladı ve İstanbul Üniversitesi'nde malumunuz doruğa çıktı. Bilimin öğretilmeye çalışıldığı bu yerlerde bilimdışı ve özgürlük karşıtı eylemler hayata geçirilmişti. Bu olaylardan sonra akılda kalanlar: Binlerce mağdur öğrenci, zorla baş açtırmalar, okullarına sokulmayan ve polisin kovaladığı başörtülüler  ikna odaları...
 </p>
 <p class="metin">
  Yasağın üniversitelerde uygulanmasının ilk etapta olmasa da daha sonra ortaya çıkışında çok önemli bir nüans hemen göze çarptı. İlk önce üniversitelerin ilahiyat fakülteleri dışındaki bölümlerinde yasak uygulandı. O dönemler için hiç kimsenin aklına ilahiyat fakülteleri gelmemişti. Öyle ya dinin öğretildiği bu yerlerde dinin emirlerine aykırı uygulama pek olanaklı görünmüyordu. Oysa Prof. Dr. Hayrettin Karaman'ın da dediği gibi iş çok stratejik bir şekilde yürürlüğe konulmaktaydı. Önce üniversitelerin diğer bölümlerine daha sonra ise ilahiyatlara geldi sıra. Peki ilahiyatlar neden sona bırakıldı. Karaman hocaya göre ilahiyatlar ilk başlarda düşünülmüş olsaydı büyük tepkiler olurdu, büyük karşı çıkışlar olurdu. Büyük tepkiler ise uygulanmak istenenin aksamasına neden olabilirdi. Bunu çok iyi tahlil edenler bundan dolayı ilahiyatları en sona bıraktılar. Aslında olayların seyrine baktığmız zaman hoca'nın çok haklı olduğu su götürmez bir gerçek olarak çıkıyor karşımıza. Bunu uygulamaya sokarken de irtica, yobazlık türü söylemler ve manipülatif eylemler ile ortam iyice hazırlandı.
 </p>
 <p class="metin">
  Evet artık ilahiyat fakültelerinde de yasak uygulanıyor. Yukarıda üniversitelerin özel alan ile kamusal alan arası bir geçiş olduğunu söylemiştik. Kamusal alanda yasak tam takır işliyor, iki alan arası geçişte de tam takır olmak üzere; o halde sıra özel alanda mı acaba? Hiç kimse kâhin değil. Aslında bunu tahmin etmek için de kahin olmaya gerek yok. Dedik ya filmi başa sarın ve tekrar izleyin.
 </p>
 <p class="metin">
  Olayın kökleri 60'lı yıllara dayanıyor
 </p>
 <p class="metin">
  Siz filmi izleyip kendinizce yeni yorumlar çıkaradurun, biz ilahiyat fakültelerindeki yasağı biraz mercek altına almaya çalışalım. Aslında ilahiyatlarda yasak yeni başlamış değil. 1960'lı yılların sonlarında önce Ankara Üniversitesi İlahiyat Fakültesi'nde başladı ilk yasaklar. Kimi dönemler kısmen uygulandı. Ama en büyük yaygınlığı ise son bir yılda buldu. Son yasak kasırgası yaklaşık bir sene önce başladı. Erzurum Atatürk Üniversitesi İlahiyat Fakültesi'nde başlayan yasağın uygulama alanı genişledi, Samsun 19 Mayıs Üniversitesi İlahiyat Fakültesi, ardından İzmir Dokuz Eylül İlahiyat Fakültesi'ne sıçradı, ordan İstanbul Üniversitesi İlahiyat Fakültesi nasibini aldı ve derken Türkiye'nin en büyük okularından birisi olan Marmara İlahiyat'ta son buldu. Marmara İlahiyat son duraktı. Buranın son durak olarak seçilmesinin özel bir anlamı var mıydı acaba? Kim ne derse desin genelde ilahiyat, özelde ise Marmara İlahiyat son kale olarak görülmüştü. Türkiye'yi yeni bir yapılanma ile karşı karşıya bırakan malum sürecin rehabilitasyona tâbi tutmaya dair geliştirdiği dört ana konudan birisi ilahiyat fakülteleriydi. Çünkü kimi çevrelere göre ilahiyat fakültesi bir türlü doğru dürüst tanımı yapılamayan irticanın kalesiydi ve bu kale ele geçirilmeliydi.
 </p>
 <p class="metin">
  Belki son kale düşmedi ama ağır bir hasar aldığı bir gerçek. Kale kelimesi insana hemen ötekini çağrıştırıyor. Biz ve öteki. İnsanları çeşitli sıfatlar ile nitelendirip onları belirli gruplara ayırmak ve öteki gibi kavramlaştırıp onu yok etme mantığı ne kadar tutarlı? İlahiyat neden bir kale olsun ve bu kalede yaşayanlar neden düşman olarak algılansın?
 </p>
 <p class="metin">
  Aslında ilahiyattaki yasaktan ziyade olaya genel bir perspektiften baktığımız zaman yaşananların anayasal suçtan öte bir şey olmadığı apaçık ortada. Ve bu suçun ilahiyat gibi dini öğretme kuralı üzerine kurulu bilim yuvalarında uygulanmaya sokulması suç olmaktan öte bir tezat da oluşturuyor. Bir kurum ki hem dini öğretecek hem de öğrettiği dinin emrettiklerine yasak getirecek. İlahiyatta bu tezatın temel sebebi gazeteci Fehmi Koru'ya göre yeni din anlayışı. Belli bir din anlayışının dayatması neticesinde yasağın yürürlüğe sokulduğunu belirten Koru bu konuya ayırdığı köşe yazısında daha sonra şunları dile getiriyordu: "Bu özgürlüğün kısıtlanması, kim ne derse desin, bir anayasa suçudur. YÖK, Kemal Gürüz'ün başkan seçildiği günden beri, artan bir yoğunlukta, bu anayasal suçu işleyip duruyor. Yasağın ilahiyat fakültelerine yaygınlaştırılması, sistem açısından, ek sorunlar içeriyor. Başka eğitim kurumlarındaki yasak 'din dışı' gerekçelerle mâkul gösterilebilse bile, yasağın ilahiyat fakültelerine taşınması, o gerekçelerin de sudan olduğunu düşündürüyor. Başörtüsü yasağının ilahiyatlara da yaygınlaştırılması, 'fundamentalist' bir anlayışı üniversitelerde egemen kılmaya çalışan 'dinsel' bir kuruma dönüşmesi anlamına geliyor YÖK'ün... 'Köktendincilik', tanım olarak, "Belli bir din anlayışının dayatma yoluyla kurumlara egemen kılınmaya çalışılmasıdır" çünkü... Çözüm? Maalesef ortada bir çözüm görünmüyor. Çözümsüzlüğün sebebi, en başta işaret ettiğim gibi, ortalığın, varlık sebebi liyakate değil bağnazlığa dayalı, saplantılı tiplerden geçilmemesidir."
 </p>
 <p class="metin">
  Koru'nun yeni bir din anlayışının dayatmaları tanımı ile Ceviz Kabuğu programına katılan Marmara İlahiyat Fakültesi Dekanı Zekeriya Beyaz'ın "Müslümanlık Türklüğü de kabul etmeli, yaygın Arap gelenekçiliğinden kurtulup Türklüğe de yer vermeli, bunun ucu Türkçe ibadete kadar gider tarzındaki görüşlerini alt alta koyduğumuzda tablo biraz daha netlik kazanıyor. Bundan sonra beklememiz gereken Marmara İlahiyat'ın "tatbikat camiinden" okunacak ilk "Türkçe" ezan olmalı herhalde!
 </p>
 <p class="metin">
 </p>
 <p class="arabaslik">
  NAZLI ILICAK:
 </p>
 <p class="metin">
  "Bir rahibe
 </p>
 <p class="metin">
  okulunda okudum"
 </p>
 <p class="metin">
  Ilıcak'ın Yenişafak'taki köşesinde anlattığı şu anısı bir çok söze bedel:
 </p>
 <p class="metin">
  "Bir rahibe okulu olan Notre Dame de Sion'da okudum. Başörtülü ve siyah kıyafetli rahibelerin ders verdiği bu Fransız Lisesi'nde, bir de kilise vardı. Hıristiyan arkadaşlar, orada dua ederlerdi. Bize, hiçbir şekilde dinî baskı yapılmadı. O tarihte, cumartesi günü de, öğlene kadar okul vardı. Ceza, cumartesi öğleden sonra iki saat herkesten fazla okulda kalmaktı. Bir sınıfta, hiçbir şey yapmadan, okumadan, yazmadan, konuşmadan öylece oturmak... Bizim rahibe hocalarımız, ellerinde İncil, boş zamanlarında hep Latince dua ederlerdi. Onların Latince dualarından da, başörtülerinden de, okuldaki kiliseden de zarar görmedik. Bize Hıristiyanlığı değil ama, disiplinli çalışmayı, fedakârlığı, insanları sevmeyi, ahlâklı davranmayı öğrettiler. Çok sevdiğim hocam Mère Dilecta'ya (biz rahibelerin ders verenine "mère" yani "anne"; idarî hizmet yapan daha az tahsilli olanlarına "ma soeur" yani "kardeşim" derdik) sordum: Kendinize adeta zulüm ediyor, yokluk içinde yaşıyorsunuz. Niçin bu şekilde örtünüp, hayattan uzaklaşıyorsunuz? Mère Dilecta bana şöyle bir baktı ve "Sen anlayamazsın, bu bir inanç ve Allah'a teslimiyet meselesidir. Bu dünyada sana mantıksız gelen şeylerin sırrına bir başka dünyada erebilirsin" cevabını verdi. "
 </p>
 <p class="metin">
 </p>
 <p class="metin">
  NURAY MERT
 </p>
 <p class="metin">
  "Bir ilke meselesi
 </p>
 <p class="metin">
  değil"
 </p>
 <p class="metin">
  Nuray Mert Radikal'deki köşesinde ilahiyattaki yasaktan hareketle şu yorumu yapıyor:
 </p>
 <p class="metin">
  "Bu mesele yıllardır tartışılıyor. Her şey bir yana, bu yasağın kadın—erkek ayrımcılığı boyutu var, sorun bir ideoloji, anlayış sorunu ise, aynı anlayışa sahip erkekler, aynı şekilde mağdur edilmiyor. Aslında, erkek öğrenciler kız arkadaşlarına bu konuda ellerinden geldiğince destek veriyorlar. Geçen hafta, Marmara Üniversitesi İlahiyat Fakültesi'nin erkek öğrencileri, başörtüsü yasağının gerekçelerini tümüyle sorgulamanın ötesinde, bu çifte standardın altını çizmek için, başörtüsü takarak, son derece anlamlı bir demokratik eylem yaptılar. 'Biz de aynı anlayışı taşıyoruz' diye açıklamalar yaptılar. Bu vesile ile, öncelikle, bir husus iyice gözler önüne serildi; Türkiye'de laiklik konusunda duyarlılık, özellikle son dönemlerde, içerikten alabildiğince yoksun bir psikolojik takıntı halinde tezahür ediyor. Mesele, ilke meselesi değil, öncelikle görüntü meselesi.
 </p>
 <br/>
 <center>
  <a class="anaorta" href="http://web.archive.org/web/20010215225609/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/haberler/4.htm), [web.archive.org (arşiv bağlantısı)](http://web.archive.org/web/20010215225609/http://www.aksiyon.com.tr:80/2001/322/haberler/4.htm)
