# Turızmın ötekı yüzü

*Yasin Yağcı 1998.08.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gelişen modern zamanların insanı bir yandan çağdaş materyallerle birlikte kendini daha donanımlı kılarken öbür yandan insani hassasiyetlerini, duygularını kaybetmekten bir türlü kendini alıkoyamıyor.
  </font>
 </div>
 <div id="newsText">
  <font class="detail-text">
   Tabiri caizse robot haline geliyor. Özellikle kas gücünün ikinci planda kaldığı ve beyin gücünün veya bireysel yeteneklerin ön plana çıktığı bu devirde insanların hayatları çoğunlukla sabah kalkıp işe gitmek ile akşam olunca eve dönmekten ibaret oluyor. Böyle olunca doğal olarak insanın ne kültürel etkinliklere ne de başka eğlence faaliyetlerine vakti kalıyor. Hele bizim gibi üçüncü dünya ülkelerindeki geçim sıkıntısını da eklersek insanın otomat bir hal almaması imkansız hale geliyor.
   <br/>
   <br/>
   Yukarıda çizdiğimiz modern çağın insan tipinin hemen hemen tüm etkinlikleri aslında otomat bir halde yapılıyor dersek abartmış olmayız. Bu otomatik hale gelen etkinliklerden birisi de insanların dinlenme anlayışları. Aslında yıl boyunca çalışan birinin, tatil en doğal hakkı. Tabii onun tatil anlayışı da... Ama bir ülkenin ve genelin tatil anlayışları bu hale gelirse bunu eleştirmek kaçınılmaz olmaktadır.
   <br/>
   <br/>
   Salt deniz, güneş ve eğlence üçleminde değerlendirilip bu çerçevede algılanan bir tatil anlayışının bireysel bazda karşı çıkılacak bir yanı yok ama bu bir turizm politikası haline gelirse yukarıda da belirttiğimiz gibi bunun eleştirilecek yanları olacaktır.
   <br/>
   <br/>
   Son günlerin en önemli konularından birisi Türk turizminin içine düştüğü durum. Hemen hemen tüm medya kanallarında yer alan turizmin bu hızlı çöküşünün sebepleri incelenirken hep bir noktada odaklanıldı; devletin ihmalkârlığı, bakanlığın gerekli tanıtımı yapamaması vs. Oysa hiç kimse işin felsefesine ilişkin bir değerlendirme ihtiyacı hissetmedi. Hiç kimse çıkıp söylemedi ki turizm denince akla sadece deniz, kum ve eğlence üçlüsü gelmiyor...
   <br/>
   <br/>
   Eller gider aya, bir kalırız yaya
   <br/>
   <br/>
   Turizme ilişkin şu genel rakamlar oldukça ilginç; 1996 yılında beşyüz doksan iki milyon kişi seyahate çıkmış. Bu sayının iki binli yıllarda yedi yüz milyona ulaşması ve her yıl yüzde dört  oranında büyüyerek iki binli yılların ilk yarısında iki milyara yaklaşması bekleniyor. Bu sayıdan ülkeler kendi paylarına düşen oranı ne kadar yükseltebilirlerse o oranda ekonomik girdiler elde edecekler.
   <br/>
   <br/>
   Gelişmiş ülkeler paylarına düşen oranı yükseltmek uğruna dünyadan vazgeçip Ay'da turizm etkinlikleri düzenlemek için kollarını sıvamaya başladılar. Süregelen turizm anlayışına alternatif bir etkinlik olarak öne sürülen uzaya insan taşınması konusunda uzay araçlarını yapacak firmalar daha şimdiden çalışmalara başladılar bile. Bu kapsamda açılan bir yarışmada birinci gelecek tasarıma on milyon dolar verilecek. Amerikan havacılık üssü NASA'nın  koordinatörlüğünde Aralık 2001'de gerçekleştirilecek uzay turizmine daha şimdiden talepler var. Rezervasyon yaptıranlar arasında Türkler de bulunuyor. Bu olayı duyunca insan şu sözü söylemeden edemiyor; "Eller gider aya biz kalırız yaya"...
   <br/>
   <br/>
   Biz ise hâlâ son demlerini yaşayan sahillerimiz ve güya kendimize has olduğunu iddia ettiğimiz aslında tarihimizle hiç bir ilgisi bulunmayan eğlence anlayışımızla turist çekmeye çalışıyoruz. Genel turizm politikamızın masaya yatırılması gelinen noktada kaçınılmaz hale geldi.
   <br/>
   <br/>
   Oturmuş bir turizm planlamamız yok
   <br/>
   <br/>
   Son dönem medya gündemimizi tek bir konu işgal eti. O da Türk turizminin içine düştüğü güya çaresizlik durumuydu. Herkes azalan turist sayısından bahsetti. Oysa gerek azalan turist sayısının nedenleri  gerekse genel turizm planlama politikamıza ilişkin bir eleştiri tam olarak yapılmadı.
   <br/>
   <br/>
   Bacasız sanayi olarak adlandırılan turizm sektörüne yönelik yatırımların en yoğun olduğu yer Avrupa. Otellerin yarıdan fazlası Avrupa'da. Turizm sektörüne bu denli önem veren Avrupa'nın bu anlamdaki politikaları ile bizim politikalarımız arasında dağlar kadar fark var. Avrupalı en az iki sene sonrasının turizm planlamasını bugünden yapmakta. Mesela iki sene sonra gelmesi muhtemel turist sayısı belirlenip ona göre bir yatak kapasitesi oluşturulmakta. Biz ise bir sonraki sezonu bırakın neredeyse yaşadığımız sezonun planlamasını yapmaktan uzak bir politika yürütmekteyiz.
   <br/>
   <br/>
   Türk turizminin oturmuş bir planlama politikasının olmadığını söyleyen Hanedan Otelleri Genel Müdürü Abdullah Güler'e göre yaşanan sıkıntıların temelinde de bu palanlama eksikliği yatıyor.
   <br/>
   <br/>
   Tesislerindeki doluluk oranında herhangi bir eksilmenin olmadığını belirten Güler, bunu yabancı  turizmciler ile   koordineli   çalışmalarına
   <br/>
   <br/>
   bağlıyor: "Biz yabancılar ile birlikte çalışıyoruz. En az iki yıllık projeksiyonlar hazırlıyoruz. Ve kontratlarımız da iki yılda bir oluyor. Şimdi biz 2000 yılında ne kadar turistin işletmemize geleceğini, yatak doluluk oranımızın ne olacağını üç aşağı beş yukarı biliyoruz ve buna göre hazırlıklarımızı yapıyoruz. Bu bizim küçük bir işletme olarak yaptığımız bir projeksiyon çalışması. Bizden kat kat büyük olan turizm sektörü yöneticilerinin böyle projeksiyon yapmamaları üzücü. Bu sene dünya kupası vardı. Türkiye en az iki sene öncesinden dünya kupasının yapılacağını gözönünde tutarak bir palanlama yapmalıydı. Avrupa'daki turisti dünya kupası döneminde nasıl getirtiriz diye. Oysa böyle bir planlama yapılmadığı için bugün de turist gelmedi diye ağlıyoruz. Bakın bir çok turist Türkiye'de acaba dünya kupasını izleyebilir miyim endişesiyle gelmedi."
   <br/>
   <br/>
   Turizm planlamasının eksikliği kadar para kazanma hırsının ön plana çıktığı bu sektörün çevre ve diğer yan öğelere etkisi de pek iç açıcı değil.
   <br/>
   <br/>
   Dağ tepe, villa olmuş
   <br/>
   <br/>
   Her dağın, tepenin başında yükselen milyarlık yatırımlar, villalar, tatil yörelerinin vazgeçilmez olduğu kadar sıradan bir görüntüsüdür. Bir kaç aylık yaşam için milyarlarca liranın aktarıldığı bu yerler, sefahat içinde yaşayanların aslında başkalarının sefaletini de oluşturduklarının resmi. Dağlarda tepelerde sadece tatil amacıyla yapılan bu yerlere üstüne üstlük devlet tarafından tüm imkanlar da sunulmakta... Yolu, elektriği, suyu ve benzeri tüm çevre düzenlemelerinin eksik bırakılmadığı bu yerlere hizmet götürmekte geri durmayan yönetim, iş sıradan insanların yaşadıkları yerlere hizmet götürmeye gelince nedense hep naza çeker kendini ve bir sürü problem ileri sürer.
   <br/>
   <br/>
   Ege'nin incisi Bodrum böyle yerlerin başında gelmekte. Bodrum'un hemen girişinde tepe üzerinde zaten az olan ormanlık alanların imha edilip kayaların yerlerinden sökülmesiyle oluşturulan alanlarda yükselen beton yığınları turizm bölgelerindeki çarpık kentleşmenin tipik örneklerinden... Bugün taşı toprağı altın olan İstanbul'daki çarpık kentleşmenin küçük versiyonlarına hemen hemen tüm tatil yörelinde rastlamak mümkün.
   <br/>
   <br/>
   Aslında iki yerdeki yapılaşmanın da mantığı aynı; rant. Ama birisinin turizm maskesi altında yapılıyor olması çoğu zaman görmezden gelinmesine sebep olabiliyor. Para kazanma kaygısının ilk amaç olarak görüldüğü güya bu pek kudsi(!) hizmet çoğu kez yabancı insanların hakkımızda yanlış yargılara varmalarına da ortam hazırlamakta. Öte tarafta içerde bedeli ödeyen ise çoğunlukla yerli yöre halkı ile doğa olmakta.
   <br/>
   <br/>
   Bodrum Belediye Başkanı Tuğrul Acar da bu çarpık ve her geçen gün artan betonlaşmadan şikayetçi. Acar'a göre gelen turist ister yerli olsun ister yabancı bu betonlaşmadan ve çarpık kentleşmeden sıkılıp merkezden kaçıyor. Uygulamaya koymayı düşündükleri ve birçok tartışmaya sebep olan yeni imar planının betonlaşmayı önlemek gayesi güttüğünü belirten Acar  sözlerini şöyle sürdürüyor: "Biz yeni hiç bir binanın yapılmasını istemiyoruz çünkü sadece benim bölgemde seksen bin konut fazlası var. Otellerimizi dolduramıyoruz ama Turizm Bakanlığı gidip orman alanını yeni otellerin yapılması için tahsis edebiliyor. Adam villasını, otelini yapıyor dağ başına. Sonra biz de temel hizmetleri götürmek zorundayız. Ama daha şehrin merkezine tam cevap veremezken ben oralara nasıl yetişeyim. Şu anda Bodrum'da yaklaşık yirmi bin yataklık boş alan var. Bu boş alan bekliyor. Vatandaşın özel mülkiyetinde olduğu halde vatandaş da bir şey yapamıyor. Çünkü Turizm Bakanlığı tarafından alınan karara göre buraya mutlaka turistik işletme yapılmalı. Böyle çelişkiler de yaşıyoruz."
   <br/>
   <br/>
   Bodrum'da gece gündüz kavramı yer değiştirmekte
   <br/>
   <br/>
   Tüm tatil yörelerinin en belirgin özelliği; buraların yazın görülmemiş bir doluluk kışın ise bir boşalma yaşamasıdır. Bu doluluğun yöre halkına faturası ise çok büyük. Mesela yerli halkın merkezden kaçıp içerilere yerleştiği Bodrum'da merkezde kalanlar için yaz ayları ve özellikle geceleri kelimenin tam anlamıyla bir kabus olmakta. Yaz geceleri kimileri için eğlencenin doruğa çıkması anlamına geliyorsa, kimileri için de bir işkence halini alıyor. Ve yazın başlamasıyla birlikte Bodrum'da yaşayanlar için gece ve gündüz kavramı yer değiştirmekte.
   <br/>
   <br/>
   İnsanlar genelde gündüz uyuyup gece uyanık kalmak zorundalar. Çünkü eğlence mantığı çerçevesinde faaliyet gösteren barların sabahın ilk saatlerine kadar yüksek sesle müzik yayını yapmaları ve insanların sokaklarda avazları çıktığı kadar bağırıp içlerinden geldikleri gibi davranmaları diğer insanlara genelde uyuma şansı bırakmıyor.
   <br/>
   <br/>
   Halkın isyanı!..
   <br/>
   <br/>
   Özellikle eğlencenin merkezi olarak ün salan Bodrum'un yaz aylarında turizm adı altında doruğa çıkan gece hayatından hem yerli halk hem de yönetim ciddi anlamda rahatsızlık duymakta. Bodrum'un özelinde ve turizm felesefesi genelinde tatil anlayışının eğlence mantığı çerçevesinde değerlendirilmesine karşı olduğunu belirten Bodrum Belediye Başkanı Tuğrul Acar şöyle konuşuyor: "Bodrum bir eğlence merkezi olarak takdim edilmekte ve böyle yorumlanmakta herkes tarafından. Biz buna şiddetle karşı çıkıyor ve katılmıyoruz. Bodrum'un tarihi yapılarıyla, yerel ve kültürel değerleriyle ön plana çıkması için elimizden geleni yapıyoruz. Ama maalesef geçmiş dönemlerden kalan bir alışkanlık bu. Mekanlar dar olduğu için insanlar açık yerlerde disko, bar gibi işletmelere yönelmişler ve ne yazık ki o zamanki yöneticiler de buna izin vermişler. Biz şimdi tüm gücümüzle buna karşı mücadele veriyoruz."
   <br/>
   <br/>
   Bodrum'da faaliyet gösteren barların  çoğundan halk şikayetçi. Ve bu anlamda gerek belediyeye gerekse kaymakamlığa ulaştırılmış yüzlerce şikayet dilekçesinin altında binlerce imzaya rastlamak mümkün. Yerli halkın gönderdiği dilekçelerde genellikle aynı şikayet var; "Yaz aylarıyla birlikte gecemiz ile gündüzümüz yer değiştiriyor." Belediye Başkanı Tuğrul Acar bu barlara karşı gerekli hukuki işlemleri başlatmalarına ve bazılarını kapatmalarına rağmen yine faaliyetlerini sürdüklerini belirtiyor. Çünkü "Bizim hiç bir yetkimiz yok" diyor.
   <br/>
   <br/>
   Yetkilerinin olmayışını da merkezi yönetimin herşeyi kendi yönetim alanına almasına bağlıyor. Tatil yörelerindeki barların çoğunun gürültü ile ilgili denetimi Sağlık Bakanlığı'nın gönderdiği müfettişler tarafından yapılmakta. Bu müfettişin hangi barı hangi oranda denetleyebileceğini varın siz düşünün. Öbür tarafta yine barların bir çoğu denetim dışı kalabilmek için Turizm Bakanlığı'ndan turizm işletmesi belgesi almışlar. Onların aldıkları bu belgeler ise denetim dışı kalmalarını sağlıyor. Halkın bu tablo karşısında isyan halini yaşadığını belirten Belediye Başkanı Acar tüm hukuki yolları sonuna kadar kullanmakta kararlı olduklarını dile getiriyor: "Halk isyan halinde. Kışın alt yapı için yolları kazarken bizim çıkardığımız gürültü, yazın da bu barların gürültüsü... Yerli insan bir türlü rahat yüzü göremiyor. Artık evlerin çoğunda iki katlı cam ve klima var. Yetkiler elimizde değil. Çevre kanunu gereğince yetki İl Çevre Müdürlüğünde. Bu yerlerin çoğu turistik işletme belgesini almışlar Turizm Bakanlığı'ndan. Tabii böyle denetim dışı kalıyorlar. Ama gerekli adli mekanizmaları harekete geçirdik ve geçirmeye de devam edeceğiz.  Bodrum'da şu anda yüz seksen tane bar var. Bu barların hepsi de kentin sahibi olan yerli halkı rahatsız ediyor." On beş gün kalmaya gelen hiç kimsenin başka birinin rahatını kaçırmaya hakkı olmadığını belirten Acar sözlerini şöyle sürdürüyor: "Yolda yürürken gece yarısı yanınızdaki ile konuşup anlaşabilmeniz için bağırarak konuşmanız lazım, yoksa yanınızdakini duyamazsınız. Bizim amacımız en azından saat on ikiden sonra bu yerlerin kapanmasını ve yöre halkının rahatça uyuyabilmesini sağlamaktır. Bugün gürültü olayını denetlemek belediyenin işi iken merkezi yönetim bunu bizden alıp Sağlık Bakanlığı'na vermiş. E, şimdi mesela barların gürültü olayını biz nasıl denetleyeceğiz? Sağlık Bakanlığı teknisyeni elinde bir aletle gidip güya gürültüyü kontrol ediyor. Turizm çok hassas bir setkör. Eğer denetim dışı kalırsa iyi niyetli olmayan insanlar çıkıp onu kendi menfaatleri doğrultusunda kullanır; bu, genel politikaya ters olsa bile."
   <br/>
   <br/>
   Türkçe isim bulmak başarı
   <br/>
   <br/>
   Tatil bölgelerindeki tesislerde Türkçe dışında diğer tüm yabancı diller geçerli. Tesislerin ve yerleşim yerlerindeki tabelaların hemen hemen hepsi yabancı menşeli. Bir Türk'ün bu tabelalara bakıp gideceği yeri belirlemesi çok zor. Dolar ve markın geçerli olduğu bu yörelerde Türk parası ikinci sınıf hatta daha altı bir muameleye tabi tutuluyor. Alış veriş için gireceğiniz tüm dükkanlarda ilk göze çarpacak şey etiketler üzerinde yazılı olan dolar ve mark cinsinden fiyatlar olacaktır.
   <br/>
   <br/>
   10 Temmuz tarihli Yeni Yüzyıl'daki Yağmur Atsız'ın anlattıkları çok ilginçti. Atsız'ın başından geçen bu olay yukarıdaki tespitimize güzel bir örnek: "Antalya'da yeni açılan terminale ben bir ay önce indim. Valizim gelene kadar yaklaşık 30 dakîka boyunca tam dört kere elektrikler kesildi. Tabii karanlığın yanısıra döner şeritler ve havalandırma cihazları da durdu. Bagaj taşıma arabaları için yolcular iki "mark" ödemek zorundaydılar. Herkesin cebinde Alman parası olduğu varsayılıyordu. Ancak arabaların terminal içinde kullanılmaları da yasaktı. Ancak kapının önünden taksi veya otobüs duraklarına kadar olan 70/80 metrelik mesâfede kullanılabiliyordu... Deli Dumrul'un kuru çay üzerine kurduğu köprü misâli..."
   <br/>
   <br/>
   Özellikle lüks tesislerde anonsların tümü Türkçe dışındaki dillerle yapıldığı için sizin bu anonsları anlayabilmeniz için ikinci bir dili bilmeniz gerekir. Tıpkı bir işe girmek için aranılan en az bir yabancı dil bilme zorunluluğu gibi tatilde de tam olarak iletişim kurabilmek için yabancı bir dil bilme zorunluluğu gerekiyor. Bu durum yerli insanları kendilerine ikinci sınıf muamelesi yapıldığı psikolojisine itiyor ki aslında böyle bir psikolojiye kapılmamak elde değil.
   <br/>
   <br/>
   Bunun yanı sıra turistik yörelerdeki yerli halk da merkezden uzaklaşıp kendilerini tecrit edercesine içerilere veya dağ başlarına kaçmış durumdalar. Bu ayrılığın en önemli sebepleri ya ekonomik çıkar ya da kültürel erozyondan kaçış olarak gösterilmekte. Ekonomik çıkar açısından; çoğu yerli halk merkezde ellerinde bulunan yerleri satmış durumda. Bu satış sonrasında her ne kadar pişmanlık duysa da yenisini alamadığı için kendisine en ucuz ve uygun yeri içerilerde aramaya başlamış. Ve buldukları yerlerde yerleşen bu insanlar kendi arsalarında yükselen tatil işletmelerini görünce hayıflanmıyor da değiller.
   <br/>
   <br/>
   Kültürel korunma açısından; kendilerine has yerel değerler ile yetişen bu insanlar zamanla yörelerinin tatil merkezleri haline gelmesiyle farklı kültürel kodların etkisi altına girmişler. Onlar da bu kültürel erozyondan kurtulabilmek için mümkün olduğu kadar merkezden kaçmayı tercih etmişler. Bu kültürel etkileşime Foça'da gerçekleşen yaklaşık otuz tane evliliği örnek verebiliriz. Hanedan Oteli'nde tatil yapmak için gelen turistlerden 30 tanesi otelin garsonlarıyla evlenmişler. Bu olaylar her ne kadar çiftler mutlu olsa da kültür aktarım ve hakimiyete güzel bir örnek.
   <br/>
   <br/>
   Hatta bu evliliklerden sonra Hanedan Otel, broşürlerinin yanına evlilik servisi diye bir bölüm bile eklemiş. Türkler'in yabancılarla evlenmesinde büyük rol oynayan ve Foçalılar tarafından "Gönüllü Evlilik Elçisi" diye adlandırılan Hanedan Oteli'nin Genel Müdürü Abdullah Güler böyle bir işte aracı ve yardımcı olmanın mutluluğunu yaşıyor. Bu zamana kadar otelinde 23 nikah kıydırdığını belirten turizmci Güler, "Otel broşürlerimize servislerin yanında 'Evlilik Servisi' diye bir bölüm bile ekledik. Bu da buraya gelen turistlerin çok ilgisini çekiyor. Bu nedenle Türkler'le evlenen yabancıların yanısıra gelen turist sevgililer de burada evlenmeyi tercih ediyor"diyor.
   <br/>
   <br/>
   Sahiller parsellenmiş durumda
   <br/>
   <br/>
   Kamuya ait olup tüm halkın kullanımına açık yerlerin başında sahil kenarları gelmekte. Ama bizim salt para kazanma sevdasına bürünen gerek bazı uyanık işletmecilerimiz gerekse herhangi bir ciddi denetimde bulunmayan yöneticilerimiz sayesinde bu yerlerden en az faydalanan yine halk oluyor. En güzel koylar, en güzel sahiller peşkeş çekilince çaresiz kalan halk ya önceleri kendisine açık olan sahillere para verip girmek zorunda kalıyor ya da istifade edemiyor ayağının dibinde olduğu halde.
   <br/>
   <br/>
   Bu tür yerlere en güzel örneklerden birisi; Bodrum'da bulunan Bağla Plajı. Geçen seneye kadar herkese açık olan bu Akdeniz'in belki de en güzel plajı, işletmecilerin dikkatini çekmekte geç kalmadı. Bir sene gibi kısa bir süre zarfında, hemen bitişiğinde yükselen tatil köyü ile birlikte bu plajın kullanımı da halka açık olmaktan çıktı. Artık bu plaja girebilmek için o tatil köyünde kalmanız gerekmekte. Başka bir örnek de İzmir'in şirin ilçesi Foça'dan. Foça'nın deniz ile birleştiği en güzel yerlerden birisi Hanedan koyu. Hanedan koyunun hemen bitişiğinde Fransızlara ait tatil köyü bulunmakta. Bu tatil köyü sahili öylesine kapatmış ki dışarıdan insanların girişlerini engeleyebilmek için sahilin kenarlarına güvenlik görevlileri bile dikmiş.
   <br/>
   <br/>
   Büyük işletme kuramayan ama sahilleri parselleyip para kazanan başka bir kesim daha var. En güzel sahilleri şezlonglar ve şemsiyeler ile donatan bu insanlar denize gireceklere karışmıyorlar. Ama eğer şemsiye ve şezlonglarını kullanırsanız başınızda bitip sizden hemen ücretini talep ederler. İlk anda karşı çıkılacak bir tarafı yok belki. Çünkü diyebilirsiniz ki denize giren şezlong veya şemsiyeleri kullanmasın. Tamam kullanmasın ama öbür tarafta kumsalda yatacak yer kalmadığı için insanlar istemeden bu aletleri kullanmak zorunda kalıyorlar. Bu da denize girmek için ya bu şezlong ve şemsiyeleri kullanacaksınız ya da denize girdikten sonra eğer bu aletleri kullanmayacaksanız kaldırıma çıkmalısınız anlamına geliyor. Hemen hemen tüm tatil yörelerinde bu duruma rastlamak mümkün.
   <br/>
   <br/>
   Fiyatlar ateş pahası
   <br/>
   <br/>
   Turizm merkezlerindeki en büyük değişkenlerden birisi de fiyatlar ile ilgili. Fiyatlar  hem büyük oranda değişiklik arz ediyor hem de çok yüksekten seyrediyor. Herhangi bir turistik yörenin hemen yakınındaki köyde üretilen ve orada on liraya satılan bir ürünü bir kaç kilometre ötedeki bir turistik yerde on katına ancak alabiliyorsunuz. Mesela İzmir'de bir taksinin kilometresi yüz bin lira iken Foça'da bu fiyat iki yüz elli bin liraya yükselmekte.
   <br/>
   <br/>
   Fiyatların bu denli yüksek ve farklı olmasının sebebi ise insanların yılın üç veya dört ayı çalışıp geri kalan zamanlarda işsiz dolaşmalarından kaynaklanıyor. Bu durum yöre insanlarını, çalışma tempolarını yılın on iki ayına yayma şansından alıkoyduğu gibi insanları çalışma şevkinden de uzaklaştırmakta. Bu durum da esnaf ve  işletmecileri yıl içindeki ihtiyaçlarını giderebilmek için yaz aylarında kazandıklarını yükseklerde tutma isteğine sevkediyor ve özellikle yaz aylarında fiyatların yükselmesine neden oluyor.
   <br/>
   <br/>
   Fiyatların çok yüksek olmasının başka bir sebebi ise denetimin az olması. Fiyatlar genellikle yörede bulunan esnaf odaları tarafından belirlenmekte. Görüştüğümüz bazı esnaflara göre bu odalara üye olan hemen her esnaf kendi belirlediği fiyatı rahatlıkla kabul ettirebiliyor.
   <br/>
   <br/>
   Foça'da şoförlük yapan Hasan Girişken'e göre bu fiyat farklılığı denetimin az olmasından kaynaklanıyor: "Fiyatların yüksek olması belirleniş biçiminden ve denetimsizliğinden kaynaklanıyor. Fiyatları genellikle esnaf odaları belirliyor. Esnaf odasına aidatını ödeyen istediği fiyatı aldırtıyor. Gidiyorsunuz 'Başkan, bizim  sezonumuz zaten üç ay, bizim kazanmamız için şu fiyat olmalı' diyorsunuz ve o da bu fiyatı kabul ediyor genelde. Tüm işletmeler için böyle. Ve bu fiyatlar hiç de denetlenmiyor. Biz devamlı burada yaşadığımız için ve bizi de ilgilendirdiği için bundan rahatsız değiliz ama dışarıdan gelen insanı maddi açıdan zarara sokuyor. Hemen bir kaç kilometre yakınımızdaki köyde üretilen bir malın fiyatı buraya gelene kadar on katına kadar çıkıyor. Bu fiyat farklılıklarını gören turist kazıklandım psikolojisine sahip oluyor. Artık turistlerin hepsi fiyatları sorup malı alıyorlar."
   <br/>
   <br/>
   Turizmin kültürel boyutu gözardı ediliyor
   <br/>
   <br/>
   Bizim turizm kültürüne genel anlamda kattığımız bir özellik var ki bu aynı zamanda bir paradoksu da beraberinde taşıyor. Turist kelime anlamıyla gezmek, tur atmak anlamlarına  gelmekte. Bir insanın eğer bir amacı yoksa, yani amaçsız bir geziye çıkmışsa gidebileceği yerler de rastgele önüne çıkan yerler olacaktır. Ama amaçlı bir insanın gezebileceği yerler tabir yerindeyse ince elenip sık dokunan yerler olur genelde. Yani bir turist veya gezgin gittiği yerin tarihsel ve kültürel yerlerini görmek ister ki farklı kültürel açılımlar hakkında bilgi sahibi olabilsin. Mesela Fransa'dan kalkıp Türkiye'ye gelen birinin gezip görebileceği veya görmek isteyebileceği yerler, öncelikle tarihi bir değeri haiz yerler olacaktır. Yoksa Fransız'ın devasa gökdelenleri veya son teknolojik donanımlara sahip beton yığınlarını görmeye gelmek gibi ne bir lüksü ne de hevesi olacaktır. Bizim turizm yaklaşımımızın temelinde büyük oranda yatan ise böylesi bir betonlaşma felsefesidir.
   <br/>
   <br/>
   Bugün sahillerimizin en güzel koylarında yükselen beş yıldızlı oteller ve oluşturulan tatil köylerinin çoğu yeşillikler içinde yükselmelerine rağmen bahçe düzenlemeleri dışarıdan getirtilen bir nevi yapay çimlendirme ile oluşturulmakta.
   <br/>
   <br/>
   Tatil yörelerine gelen turistlerin en rağbet ettikleri yerlerin başında yerli halkın oluşturduğu doğal görünümlü satış standları, gözleme gibi yöreye ait yemek türleri. Ama bizim çoğu beş yıldızlı otel ve tatil köylerimizde gerek oluşturulan dinlenme yerleri, gerek yemek kültürü gelen turistin pek de yabancı olmadığı türden. Bu durum ise gelen insanın farklı şeyler bulma isteğini daha baştan hüsranla sonuçlandırmakta. Bir Fransız'ın, Fransız mutfağına ilişkin yemek türlerine rastlaması belki milli duygularını kabartır ama değişik tadlar bulmak umuduyla çıktığı gezisi de büyük ihtimalle zehrolacaktır. Gelen bir turistte buraya ait bir his uyandırmamız gerektiğine inanan Bodrum Mimarlar Odası Temsilcisi Öktem İren'e göre önemli olan ona bir şeyler vermemizdir: "Turizm stratejisini iyi belirlemek lazım. Yoksa en lüks otelleri yaparsınız, oturup turist beklersiniz ve gelmeyince de bunalım yaşarsınız. Turist zaten memleketinde yeterli teknolojik donanıma sahip binalarda yaşıyor, bizim burada aynı şekilde ona hitap etmemiz onda bir heves ortaya çıkarmaz. Önemli olan onda olmayan, bize has bir şeyler vermemizdir. Bodrum'da bütün gayretimizle tipik Akdeniz mimarisinin değişmemesi için mücadele ediyoruz. İnsan, Bali adasına gittiğinde elli katlı bir otelde kalmaz, sazlı bir otelde kalır. Buraya gelen de zaten kendi ülkesinde yüksek yüksek binalarda yeteri kadar yaşamış, o kültürü almış; farklı kültürler arar. İşte mesele bu farklı kültürü verebilmektir."
   <br/>
   <br/>
   Turist gelmedi, o zaman kumarhaneleri açalım
   <br/>
   <br/>
   Turizm aslında başlı başına bir kültür aktarım biçimi. Kendi yerel değerleriyle bezenip sağlıklı temeller üzerinde bina edilmiş bir turizm politikasının yabancı insanlar nezdinde kalıcı izler bırakacağı bir gerçek. Gerçi Turizm Bakanlığımız var ama maalesef bizim sağlıklı bir turizm politikamız olmadığı gibi böyle bir çalışma dahi yapılmıyor. Bu planlama eksikliğindendir ki turizm sektörü bir kaosa girince kısa vadeli bahaneler bulunmaya çalışıldı. Düşünüp taşındıktan sonra resmi ağızlardan bu işin müsebbibinin kumar ve dünya kupası olduğuna karar verdik.
   <br/>
   <br/>
   İş öyle bir noktaya vardı ki turistlerin gelmesini sağlayabilmek için kumarhanelerin yeniden açılması dahi gündeme geldi. Oysa turizmcilere göre kumar için gelen zaten turist kavramı çerçevesinde değerlendirilmiyor. Dolayısıyla onların gelmiş veya gelmemiş olmaları belki sayısal olarak turist sayısını etkiler ama oransal olarak herhangi bir etkiye sahip değiller. Her gelenin turist olarak değerlendirilmesinin doğru bir çıkarım olmadığını belirten Mimarlar Odası Bodrum Temsilcisi Öktem İren şöyle konuşuyor: "Bu sene eksilme oldu eleştirilerine katılmıyorum. Evet belki sayıca bir azalma oldu ama bu oransal değil. Biz kumar oynamaya geleni de, Laleli'ye alış veriş yapmaya geleni de turist sayıyorduk. Bu ikisinin azalması zaten yıllık artışı sağlıyor. Şu anda artış sıfırsa demek ki hakiki turist sayısında artma var. Ben bu insanları küçümsemek için söylemiyorum, bilakis büyük bir kayıp olarak görüyorum. Ama benim eleştirdiğim bizim turizm  politikamız çerçevesinde bu insanların turist kavramının içine alınmasıdır."
   <br/>
   <br/>
   Turist kazıklanıyor
   <br/>
   <br/>
   Turizm sektörü içinde turist çekmenin başlıca ince noktaları vardır. Boş tatil tesislerini doldurabilmek için kullanılan bu yöntemlerden ikisi kumar ve hanuttur. Ama kumar yerlerine ilişkin hükümetin getirdiği yasaklamadan sonra sadece hanut kaldı. Hanut, tur operatörlerinin getirdikleri turistlere, önceden anlaştıkları esnaftan alış veriş yaptırma karşılığında aldıkları yüzde. Böylesi bir para alımı öbür taraftan tatil programlarının ücretini de makul oranda  düşürmekte. Hatta kimi zamanlar bazı tatil programları maliyetin altına düşmekte.
   <br/>
   <br/>
   Bu aradaki fark çoğu zaman getirtilen turistin sokulduğu kumar yerleri ile çevre esnafından alınan yüzdeler ile kapatılmaktaydı ki bu da dışarıdan gelenlerin nezdinde bizim itibarımızın düşmesi anlamına gelmekte. Ali Rıza Kardüz Sabah'taki köşesinde bu olayı şöyle yorumluyor: "Tur operatörlerinin mevsim başında turisti dükkan kapısından içeri sokma parası (hanut) olarak bu yıl topladıkları ücret "kelle başı" 25 Alman Markı. Eskiden "hanut" alışveriş gerçekleşir ise, satılan malın değerinin belli bir oranı olarak hesaplanırdı. Şimdi moda "dükkandan içeri sokulan kelle başına hanut". Kelle içeri girer, alış veriş yapar yapmaz. Ucuz alır, pahalı alır... Bu mağaza sahibinin şansı. Tur operatörünün taahhüdü, bir yılda kapıdan içeri sokacağı kelle sayısı..."
   <br/>
   <br/>
   Bu dosyayı hazırlamak için yaptığımız gezide karşılaştığımız bazı olaylar turistlerin nasıl birer para deposu olarak algılandıklarını ve nasıl kazıklandıklarını gözler önüne sermekteydi. Mesela biletleri olduğu halde ayakta yolculuk yapmak zorunda kalan turistler gibi. Aslında turistik yörelerdeki bir kaç esnaf ile yapacağınız konuşma size bu gerçeği gösterecektir. Turist denince aklına böylesi bir düşünceden başka bir şeyin gelmediğini belirten Marmaris'te esnaflık yapan Miran Usta'ya göre aslında tüm esnafın düşüncesi de bu yönde: "Turiste yönelik bir itibar yok. Nasıl kazıklarım mantığı var. Herkeste olduğu gibi benim kafamda da bu var. Ondan sonra düşüşe geçiyoruz. Böyle olursa tabii ki düşüş olacak."
   <br/>
   <br/>
   Oysa bugün turistlerin en uğrak yerlerinden olan Avrupa'da böyle olaylara rastlamak mümkün değil. Avrupa'nın herhangi bir kentine ayak basar basmaz turiste geldiği yöreye ilişkin tüm detaylı bilgileri içeren broşürler ile birlikte kentin tarihsel ve doğa güzellikleri hakkında bilgi verilir. Ve Avrupa'ya ilişkin turların hiç birinde alış veriş merkezlerine yapılacak geziler tur kapsamına alınmaz.
   <br/>
   <br/>
   Yabancı gelmeyince yerli hatırlandı
   <br/>
   <br/>
   Parayı kazanmanın en kestirme yolunun yabancı turistler olduğu mantığı gereğince yerli turistlere pek ilgi gösterilmiyor. Yerli turistlere karşı ilgisizliğin sebebi Marmaris'te esnaflık yapan Ali Hüseyin Uçar'ın sözlerinde gizli: "Benim yerli turistler ile işim olmaz Yerli turiste hiç bir tatil yöresinde hiç bir işletmeci yabancıya gösterdiği iligiyi göstermez. Bu yüzde doksan dokuz böyledir. Ama bu sene paçaları sıkışınca, yabancı turistte gelişler azalınca yerliyi hatırladılar. Bu durum kendi ülkende ikinci sınıf muamelesini görmek demektir. Aslında gelen yabancının yerlilerden fazla bir yanı yok. Gelen yabancı işadamı değil ki, büyük oranda işçi. Ama dövizi var. Lüks otellerde kalıyorlar, ben o otellere gitsem beni almazlar. Mümkün değil kapıdan içeri sokmazlar."
   <br/>
   <br/>
   Kendi ülkende üvey evlat muamelesi görmek deyimi ülkemizde yerli turistlere gösterilen alakayı tanımlaması bakımından biçilmiş kaftan gibi. Şimdiye değin yerli turistleri gözardı edip ülkenin tüm sahil güzelliklerini para kazanmak uğruna yabancılara açan işletmeler yabancı turistlerin ilgisizliği karşısında yerli turistleri hatırladı. Ve zararın neresinden dönülürse kârdır mantığından hareketle sezon ortasında, sezon başında belirledikleri turizm politikalarını değiştirmek zorunda kaldılar. Şimdiye değin gelişmiş tüm işletmelerde konaklayan yerli turistlerden yabancılara oranla on yirmi kat fazla ücret alan turizmciler şimdi sıkışınca yabancılara uyguladıkları düşük ücret politikasını yerliler için de uygulamaya koymaya başladılar. Ama ne acıdır ki kendi insanımızın hatırlanması yabancıların rağbet etmemeleri neticesinde olabiliyor ancak.
   <br/>
   <br/>
   Birçok tatil beldesinde ayaküstü satış yapan kişiler de artık ilgilerini yerli turistlerin üzerine odaklamış durumda. Hatta birçok yerde bu işin esprisi bile yapılır olmuş; eskiden müşteriler çağrılırken mösyö, matmazel denilirdi; şimdi abi, abla, bacı denilmekte.
   <br/>
   <br/>
   Bir alternatif turizm biçimi olarak inanç turizmi
   <br/>
   <br/>
   İnanç turizmi ülkenin dinsel zenginliğinden, farklı dini yapıları barındırmasından faydalanıp turist çekme öngörüsü üzerine bina edilmişti. Yani insanın dini imanı para atasözünden hareketle bu etkinlik salt para kazanma arzusundan hareketle yürürlüğe konulmaya çalışıldı.
   <br/>
   <br/>
   Seçilen hedef kitlenin büyük bir çoğunluğunun yabancı ve dolayısıyla Hıristiyan olması özellikle bu insanlara hitap edecek dini yapıların seçilmesini gerektirdi. Bu bağlamda eski kilise, sinagog ve havralar ilk elden bu yerler arasında sayıldı. Ve bu aşamada belirtilen kilise ve sinagogların restorasyonlarına girişildi. Turizm Bakanlığı Hz. İsa'nın 2000. doğum yılı kutlamaları çerçevesinde Hıristiyan turistleri Türkiye'ye çekebilmek için bir kampanya başlattı. Bu kampanya çerçevesinde hazırlanan bir harita kültürün ne denli deformasyona uğradığını gözler önüne sermekteydi. Zira bu haritada özbeöz Türkçe olan yerlerin isimleri yabancı olarak değiştirilmişti. Alaşehir'in Philadelphia olarak değiştirilmesi gibi...
   <br/>
   <br/>
   Yenihisar kurban olsun sana!
   <br/>
   <br/>
   Türklerin egemenliğine girdikten sonra, Anadolu'da birçok yerleşim biriminin adı Türkçeleştirilmiş, yüzyıllarca o yerler ya Türkçe isimleriyle, ya da eski isimlerin Türk dilinin yapısına uyarlanmasıyla elde edilen yeni isimleriyle anılmıştı. Gel gör ki hükümetlerin, bütçe açığını kapatmada bulunmaz bir nimet olarak turizmi keşfetmelerinin ardından, özellikle Akdeniz, Ege ve Marmara'da kalelerin, harabelerin, tepelerin, ovaların, mağaraların, köylerin, kasabaların, hatta ve hatta ilçelerin adları değişiyor, yol levhalarına, broşürlere değişen isimler giriyordu. Bu, turistlerin bilip telaffuz edebildikleri şekliyle ilgilerini çeksin ve çok çok para gelsin diye yapılıyordu. Bu inanılmaz yöntemin turisti çekip çekmediği meçhul ama insanlarımızın kendi coğrafyasına yabancılaştırıldığı, soğutulduğu bir gerçek. Bunlardan Aydın'ın Yenihisar ilçesinin adı iki yıl önce "resmen" değiştirilerek Didim oldu. İşte isimleri değişen yerleşim yerlerinden birkaçı:
   <br/>
   <br/>
   Geyre (Afrodisias)  Aglasun(Sagalassus)  Ahmetbeyli (Claros) Akhisar (Thyatira)  Alaşehir (Philadelphia)  Altınkaya (Selge) Anamur (Anemurium)  Arif(Arikanda)  Aydıncık(Kelenderis) Balhisar(Pessinus)  Behramkale (Assos)  Bergama (Asklepion, Akropol)  Beyaz Çeşme (Gahnispi) Boğazkale (Hattusas)  Dalyan (Kaunos)  Demircili(Imbriogon)  Demre (Myra)  Dilekkaya (Anavarza)  Dörtyol (Issos)  Ereğli (Heraklea ad Pontus) Gırnavaz (Nabula) Yassıhöyük(Gordion)  Gölhisar (Cibyra) Gökbahçe (Bahses)  Gülpınar (Chryse)  Gümüşlük (Myndos)  Güzelsu (Hosap)  Ilıca (Harlek)  Hatunsaray (Listra)  İznik (Nicaea) Kapıkiri (Heraklia)  Karabiga (Priapos)  Karpuzlu (Alinda) Kemerhisar (Tyana)  Kestanbol (Alexandria Troas)  Kinik (Xanthos) Kıyıkışlacık (Iassos)  Kızkalesi (Korykos)  Konuralp (Prusa ad Hypium)  Kumluca (Corydella)  Madenşehir (Binbir kilise)  Ören (Keramos)  Özlüce (Hierapolis)  Pamukkale (Hierapolis)  Mezitli, Viransehir (Pompei)  Sığacık(Teos)  Söğütköy (Saranda)  Sultanhisar (Nysa)  Turunçova (Limyra) Yakakoy (Tlos)  Yakapınar (Misis)  Yalvaç (P.Antiochia), Yenihisar(DidymaDidim)..
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1F1FCD7C6EDF99B1E3CDE73B3392FF89?newsId=3977), [web.archive.org (arşiv bağlantısı)](http://web.archive.org/web/20120701092300/http://www.aksiyon.com.tr:80/aksiyon/newsDetail_getNewsById.action;jsessionid=1F1FCD7C6EDF99B1E3CDE73B3392FF89?newsId=3977)
