# Yerleştirme yeniden yapılsın

*Yasin Yağcı 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Serkan Aktan, Anadolu Meslek Lisesi'nde çok başarılı bir öğrenciydi. Herkes üniversite sınavındaki ilk tercihine kesin girer gözüyle bakıyordu, kendisine.
  </font>
 </div>
 <div id="newsText">
  <font class="detail-text">
   Yoğun, yoğun olduğu kadar da stresli bir hazırlık döneminden sonra girdiği Öğrenci Seçme Sınavında (ÖSS) yüz İngilizce sorusunun yüzünü de cevapladı. Dil puanına etki yapması muhtemel sözel bölüm sorularının da birisi dışında hepsini doğru cevapladı. Beklediği sonucu da aldı ÖSS sınavında; ikinci olmuştu. Artık istediği okula girmeye kesin gözüyle bakıyordu. Tercih formunu doldurup sonucu beklemeye başladı. Derken yerleştirme sonucu geldi ve sonuç tam bir hayal kırıklığı oluşturdu kendisinde. O birinci tercihi olan Boğaziçi Üniversitesi Mütercim ve Tercümanlık bölümüne girmeyi hedeflerken yedinci tercihi olan Marmara Üniversitesi İngilizce Öğretmenliği çıkmıştı bahtına.
   <br/>
   <br/>
   Çünkü sınav sorularının hepsini doğru cevaplamak da, okulundan iyi bir derece ile mezun olmak da yetmemekteydi ilk tercihine girmesine. Okul başarı ortalamasının da iyi olması bekleniyordu... Kişisel başarısının okul ortalaması üzerine çıkması ona pahalıya patladı.
   <br/>
   <br/>
   Betül ve Şule Özcan da, Serkan gibi sınavzedelerden. Ama Serkan kadar şanslı değiller. Şule de yabancı dilden girdi sınava. Onun da sınavı Serkan kadar başarılı geçti. Yüz sorunun doksan dokuzunu doğru cevapladı ve okulundan iyi bir derece ile mezun oldu. İlk tercihlerinden birisine girmeyi beklerken açıkta kaldı. Sebep imam hatip mezunu olmasıydı. Çünkü o sadece ilahiyata girebilirdi. İlahiyat dışında bir yer tercih ederse ağzıyla kuş tutsa da giremezdi. Öyle de oldu, sorulan soruların sadece birini bilemedi, Türkiye sıralamasında 81'inci oldu ama açıkta kaldı. Betül de Şule ile aynı sonu yaşadı. O da ÖSS'de ilk yüze girdi, salt fen lisesi mezunu olduğu için açıkta kaldı. Serkan, Şule ve Betül ÖSS'de kazaya uğurayanlardan sadece üç kişi. Ya isimleri zikredilmeyen diğer yüzbinler?..
   <br/>
   <br/>
   YÖK Başkanı Kemal Gürüz ile ÖSYM Başkanı Fethi Toker'in bilinmeyen nedenlerle yanlışta ısrar etmeleri "Marmara depremi" benzer bir depremi öğrenciler nezdinde meydana getirdi. Kendilerine haksızlık edildiğini ve puanlarının yanlış hesaplandığını dile getiren binlerce öğrenci, şimdi ÖSYM'yi dilekçe yağmuruna tutmuş durumda. Peki öğrencileri çileden çıkaran ve dereceye girmelerine rağmen onları herhangi bir üniversite kazanmaktan alıkoyan bu talihsiz sistem nasıl başladı?
   <br/>
   <br/>
   ÖSYM'deki skandalı 18'inci tercihi olan Özel Bilgi Üniversitesi'ni kazanan, Serhat Emre Marhan ilk defa ortaya çıkardı. Puanları açıklandığında yanlış bir hesaplanma olduğundan şüphelenen Marhan, bir itiraz dilekçesiyle ÖSYM'ye başvurdu ve tekrar incelenen sınav sonuç kağıdında gerçekten yanlış bir hesaplamanın yapıldığı ortaya çıktı. Bunun üzerine Marhan yeni bir yerleştirme ile on üçüncü tercihi olan Marmara Üniversitesi Hukuk Fakültesi'ne yerleştirildi. Bu arada sınavlarının değerlendirilmesinde optik okuyucunun hata yaptığı anlaşılan 24 öğrenci de yangından mal kaçırırcasına önceden kazanmadıkları açıklanmasına rağmen yeni bir yerleştirmeye tabi tutuldular.
   <br/>
   <br/>
   Tüm çarpıklıkları bilmelerine ve tüm hataları görmelerine rağmen bu akıl dışı sistemde ısrar eden ÖSYM yetkilileri her ne kadar bu sistemde bir hata yok, bir yanlışlık yapılmadı deseler de önce kazanmadıkları açıklanan ama daha sonra sınav sonuçları tekrar incelendikten sonra kazandıkları ortaya çıkan ve yerleştirilmeleri yeniden yapılan 24 kişi ÖSYM yetkililerinin söylediklerini yalanlıyor ve kurumun içler acısı durumunu ortaya koyuyor.
   <br/>
   <br/>
   Tüm yanlışlıklar ve hatalar serisi aslında Kemal Gürüz'le birlikte başladı. Gürüz özellikle son iki sene içerisinde ülkenin geçirdiği sürecin de etkisiyle üniversiteler üzerinde sert rüzgarlar estirmişti. Bu rüzgarla üniversite sınavlarına el atan Gürüz'ün yeni sistem arayışları hepimizin malumu olan sonucu hazırladı. İlk etapta iki kademeli üniversite sınavı teke indirildi.
   <br/>
   <br/>
   Üniversite giriş sınavı 1981 yılından 1999 yılına kadar iki aşamalı olarak uygulanıyordu. Birinci sınavı kazanıp ÖYS'ye katılmaya hak kazanan her öğrenci mezun olduğu lisenin türüne ve alanına bağlı olmaksızın tamamen kişisel bilgi birikimi ve bu bilgiyi kullanma becerisi ile istediği yüksek öğretim programını tercih edebiliyor ve yeterli puan alması halinde 18 tercihinden birine merkezi sistemle yerleştiriliyordu. Eski sistemde uygulanan Ortaöğretim Başarı Puanı (OBP) her okulun kendi içinde öğrencilerin derslerde gösterdikleri başarıya göre tesbit ediliyordu. Eski sistemde okuduğu okulun sosyal alanından mezun olan bir öğrenci çalışıp kendini yetiştirerek fen alanında bir tercih yapabiliyor ve bu alanla ilgili mühendislik veya başka bölümlere gidebiliyordu. Aynı şekilde fen alanından mezun olan bir öğrenci de sosyal bölümle ilgili bir yüksek öğretim programına gidebiliyordu.
   <br/>
   <br/>
   YÖK canı sıkılmışçasına bu köklü sistemde bir değişikliğe gitti. Gürüz'ün buradaki amacı dersaneleri aradan çıkarmaktı. Fakat teke indirilen üniversite sınavı daha ilk uygulamasında öğrencileri dersanelerden uzaklaştırmak yerine daha çok yönlendirdi. Şu an kayıt yaptırmak için öğrenciler dersanelerde yer bulamıyorlar. Uzmanlara göre geçen sene dört yüz bin öğrencinin gittiği dersanelerde, sayı bu sene altı yüz binlere kadar varacak.
   <br/>
   <br/>
   Gürüz bunu hep yapıyor
   <br/>
   <br/>
   Gürüz'ün yine aynı kaygılarla yaptığı başka bir değişkilik ise yerleştirme sistemi ile ilgiliydi. İmam hatiplilerin üniversitelere girmesinin önlenmesi için "alan puan uygulamasını ve okul başarı puanı sistemini" uygulamaya koydu. Gürüz bunları uygulamaya koydu diyoruz, çünkü Öğrenci Seçme ve Yerleştirme Merkezi (ÖSYM) hiyerarşik olarak YÖK'e bağlı bir kurum. Aslında bu sorunların temelinde YÖK'ün ve dolayısıyla Gürüz'ün yer aldığı, ÖSYM eski başkanlarından ve YÖK eski üyesi Prof. Atilla Özmen tarafından da teyit ediliyor. Özmen'in Zaman gazetesinde yer alan ve sorunların temelinde YÖK yatıyor dediği açıklaması şöyle: "Yerleşmiş ve çok iyi işleyen iki basamaklı üniversite giriş sisteminde yapılan değişikliklerin arızalara yol açtığı ortada. ÖSYM'nin yerleştirme işlemlerinde o kadar hata yok. ÖSYM, YÖK'ün aldığı kararları uyguluyor."
   <br/>
   <br/>
   Bu tespite eğitimciler de katılıyor. Yıllardır eğitim sahasında çalışmalar yapan ve birçok eğitim kurumunun sahibi olan Erol Altaca'ya göre de hem yapılan bu değişiklikler hem de ortaya çıkan tablonun tek sorumlusu YÖK. "Çünkü YÖK ne derse ÖSYM onaylıyor, karşı çıkan yok. YÖK dedi ki bu değişiklik olacak, ÖSYM de hiç karşı çıkamadan bunu uygulamaya koymak zorunda kaldı. Fakat ÖSYM bunu çok kısa bir süreye sıkıştırdığı için haklı olarak hataların içinde boğuldu. ÖSYM'yi bu anlamda suçlamıyorum ama ÖSYM Başkanı Toker'i şunun için suçluyorum. Ne olursa olsun bir eğitimcidir, bir babadır, bir insandır, baskılara maruz kaldığını söylemeliydi. Ben onun çıkıp erkekçe konuşmasını isterdim. Yine hata yaptı demiyorum, hata yaptıklarını bildikleri halde neden açıklamıyor ona kızıyorum. Korkuyor açıklamaktan. Basın toplantısında bile Gürüz izin verirse konuşuyor. Yoksa ses çıkmıyor" şeklinde konuşuyor Altaca.
   <br/>
   <br/>
   Yaklaşık 18 yıldır uygulanan sistemde tüm liseler eşit statüdeydi. Oysa bu yıl ilk kez uygulanan yeni sisteme göre kendi alanları dışındaki herhangi bir okula girmeleri imkansız meslek lisesi öğrencilerinin. Yani meslek lisesinin makina bölümünden mezun olan birisi makina mühendisliğine, elektrik bölümünden mezun birisi de elektrik mühendisliğine bile giremiyor. Adaylar sadece kendi alanlarıyla ilgili bölümlere girebiliyorlar. İmam hatip mezunu bir genç ancak ilahiyat fakültelerine, ticaret lisesi mezunu öğrenciler sadece muhasebe bölümlerine girebilecek.
   <br/>
   <br/>
   Bu durum tüm meslek liselerinin üniversiteye girişte önlerine büyük bir engel koyduğu gibi, öğrenci ve ailelerini de büyük bir hayal kırıklığına uğratmış durumda. Çünkü ailelerinin yönlendirmesi ya da okulun yakın olması veya bir meslek edinme gibi herhangi bir amaçla meslek liselerine yazılan öğrenciler, bu okullara girerken istedikleri üniversiteye girebilme imkanına sahip olduklarını düşünüyorlardı. Hatta bir çok baba çocuğunu meslek liselerine gönderirken "Eğer okursa üniversiteye de devam etsin, ama liseden sonra okumazsa hiç olmazsa bir meslek sahibi olur" düşüncesinden hareket ediyordu. Ama bu düşünceyle lise son sınıfa kadar gelen, bu arada dersanelere giderek kendilerini hayal ettikleri üniversitelere hazırlayan öğrenciler ÖSYM'nin sınav sisteminde yaptığı değişiklikle müthiş bir hayal kırıklığına uğradılar.
   <br/>
   <br/>
   Yapılan değişiklikle ortaya çıkan adaletsizliği şu çarpıcı örnek çok güzel ortaya koyuyor. Kadıköy Süper İmam Hatip Lisesi'nden mezun iki öğrenci 100 yabancı dil sorusunun sadece 1 tanesini cevaplayamıyor, 99 tanesini doğru cevaplıyorlar. Sözel ve sosyalden aldıkları puanlarla birlikte bu öğrencilerin bir tanesi yabancı dilde Türkiye 81.si, diğeri 123.sü oluyor. Ama ne acı ki bu öğrencilerin hiç biri herhangi bir okula kayıt olma hakkını kazanamıyor. Normal bir okul mezunu olsalar üniversitelerin en iyi bölümlerinden birine girmeleri kesin gibi olan bu iki öğrencinin herhangi bir üniversiteye girememelerinin sebebi ise teknik olarak alan sınırlaması, yani kendi alanlarıyla ilgili bir tercih yapmamaları... Çünkü puanları kendi alanlarının dışında bir yer tercih ettikleri için 0.5 yerine 0.2 ile çarpılmakta. Bu da kabaca yirmiotuz puan demek. Virgüllü puanlarla binleri geçmenin mümkün olduğu bir sistemde yirmiotuz puanın avantajını varın siz düşünün. Olay sadece yukarıdaki iki öğrenci ile sınırlı değil. Bu uygulamanın sonucunda tam bin 312 lise birincisi üniversiteye giremedi bu sene.
   <br/>
   <br/>
   ÖSYM'nin öğrencileri mağdur eden başka bir uygulaması ise okulların başarı durumlarının sonucu etkilemesiydi. Aynı okuldaki tüm öğrencilerin not ortalamaları ve ÖSS'de gösterdikleri başarılar baz alınarak hesaplanan okulların ağırlıklı not ortalaması tüm öğrencileri aynı oranda etkiliyor. Yani not ortalaması okul ortalamasının çok çok üstüne çıkmış bir öğrenci için de, not ortalaması okul ortalamasının çok çok altında olan bir öğrenci için de orta öğretim ağırlıklı başarı puanı eşit olarak kabul ediliyor.
   <br/>
   <br/>
   Böyle garip not ortalamasının öğrenciler nezdinde oluşturduğu dezavantaj bu kadarla da sınırlı değil. Büyükşehir okulları ile taşra okulları arasında da büyük bir haksızlık ortaya çıkarıyor. Anadolu'nun ücra köşesindeki bir okulda çok başarılı bir öğrenci belki okul ortalaması çok düşük olacağından, aslında kendisinden çok daha az başarılı olan ama okul ortalaması yüksek öğrenciden daha dezavantajlı bir konumda bulunuyor. Ve okul ortalaması çok düşük başarılı bir öğrencinin bu durumda üniversiteyi kazanması mümkün olmuyor.
   <br/>
   <br/>
   Kazanılmış hakkın ihlali sözkonusu
   <br/>
   <br/>
   Sınav sisteminde yapılan "alan sınırlaması ve okul başarı puanı" gibi köklü değişiklikler gündeme geldiği andan itibaren yoğun bir tartışma oluşturdu. Bu sistemin yüzbinlerce öğrenciyi mağdur edeceği söylendiyse de o zaman somut bir olay olmadığı için üzerinde pek durulmadı. Ta ki ÖSS imtihanı yapılıp sonuçlar açıklanıncaya kadar. ÖSS sonuçları açıklanmaya başlayınca bu sistemin öğrenciler arasında nasıl büyük bir eşitsizlik meydana getirdiği apaçık ortaya çıktı. Uzmanların hepsi bu eşitsizliğe dikkat çekiyor. Bu yeni sistemin düpedüz bir hak ihlaline yolaçtığını belirten Eğitimci Erol Altaca'ya göre imam hatiplilerin önünü kesmek uğruna tüm meslek liselileri harcadılar: "Aslında bu kesinlikle anayasal bir suç, kazanılmış bir hakkın ihlal edilmesi var çünkü ortada. Adam gitmiş ticaret lisesine yazılmış, bitirmesine bir sene var, siz ona ben sistemi değiştirdim, senin üniversiteye girmen çok zor olacak diyorsunuz. Adam çıldırmaz mı? İmam hatipleri engellemek için konuldu bu sistem ama imam hatiplilerden çok diğer öğrencileri etkiledi. Bakın eğer imam hatipler Türkiye'ye gerekli değilse ve zararlıysa kapatırsınız. Gereklidir diyorsanız o zaman ne kadar laik ne kadar Atatürkçü öğretmen, idareci var onları toplar imam hatiplere verir kontrol altına alırsınız. Sonuçta bunlar Milli Eğitim Bakanlığı'na bağlı okullar."
   <br/>
   <br/>
   Ekol Dersanesi Rehberlik Danışmanı Sait Gürsoy'a göre de ortada önemli bir haksızlık var. Meslek lisesi öğrencilerinin önüne büyük bir set çekildiğine dikkat çeken Gürsoy şöyle konuşuyor: "Öğrenciler böyle bir sistem ile karşı karşıya gelince doğal olarak bir yerlere giremediler. Bana göre büyük bir zamanlama yanlışı var. Kapıda eğer bir milyondan fazla öğrenci varsa ve bu bir milyonun üç yüz bini üniversiteye girecekse sizin bir sınav yapmanız kaçınılmazdır. Ama kalkıp da siz çat kapı ben sistemi değiştirdim derseniz daha önceki sisteme göre hazırlananları çileden çıkarırsınız, haklarını da gasp etmiş olursunuz."
   <br/>
   <br/>
   Uzmanların da değindiği gibi alan uygulamasının imam hatiplilerin üniversiteye girişini engellemekle kalmayıp  tüm meslek liselileri mağdur ettiği biliniyor. Bu gerçeği rakamlar da ortaya koyuyor. Toplam 604 imam hatip lisesinde 192 bin 786 öğrenci öğrenim görmekte. Buna karşılık 3 bin 397 meslek lisesinde okuyan öğrenci sayısı 1 milyon 90 bin 69. Yani kabaca 190 bin imam hatipli ile beraber 1 milyon meslek liseli harcanmış oluyor.
   <br/>
   <br/>
   Bazılarına topluca imtiyaz tanınıyor
   <br/>
   <br/>
   Aslında ortada bariz bir hak ihlalinin bulunduğu su götürmez bir gerçek. Buna eğitimciler ve hukukçuların da birçoğu katılıyor. Hukukçular yeni getirilen bu sistemin fırsat eşitliği ve kazanılmış hak ilkelerine ters düştüğüne dikkat çekiyorlar. Yargıtay Başkanı Sami Selçuk da yeni adli yılın açılışında yaptığı ses getiren konuşmasında "eğitimde fırsat eşitliğinin sağlanamadığı bir ülke" diyerek eğitimde olması gereken fırsat eşitliğinin önemine vurgu yaptı.
   <br/>
   <br/>
   Yeni getirilen sınav sisteminin haksız sonuçlara yol açacağını bu konu ilk gündeme geldiği zaman gören Av. Muharrem Balcı, imam hatip lisesi son sınıfında okuyan kızı adına bu yeni düzenlemenin iptali için Danıştay'da dava açmış. Av. Muharrem Balcı, ÖSYM tarafından üniversite giriş sınavıyla ilgili yapılan bu köklü değişikliklerin Anayasa'ya ve kanunlara aykırı olduğunu söylüyor. Meslek liseleriyle diğer liseler arasında yapılan ayırımın hukukun en temel prensiplerinden olan fırsat eşitliğine aykırı olduğunu belirten Av. Muharrem Balcı, "Çocuklar meslek liselerini bilinçli olarak kendileri tercih etmiyorlar. O okul eve daha yakın olduğu için veya bir yakınının yönlendirmesiyle meslek lisesini tercih etmiş olabilir. Ayrıca bu öğrenciler meslek liselerine giderken, buradan mezun olmaları halinde istedikleri üniversite bölümüne gitme imkanına sahiptiler. İstedikleri bir üniversiteye gitme, doktor olma, mühendis olma hayaliyle bu okullarda okuyan çocuklara 5 6 sene geçtikten, tam mezun olma aşamasına geldikten sonra 'madem ki sen meslek lisesini tercih ettin al bakalım sana ceza; tornacıdan, muhasebeciden, imamdan başka bir şey olamazsın' deniyor. Burada fırsat eşitliğinin bozulmasının yanında ayrıca bir de açık bir 'kazanılmış hak ihlali' var" diye konuşuyor.
   <br/>
   <br/>
   Orta öğretim başarı puanının yanında okulun başarı puanının da etkili olmasının büyük bir haksızlığa yol açtığını vurgulayan Av. Muharrem Balcı, okul başarı puanının üniversiteye öğrenci gönderme sayısıyla da ilgili olduğunu bu nedenle Anadolu'daki imkanı kısıtlı okulların başarılı öğrencilerinin bundan olumsuz etkilendiklerini söylüyor ve bunun bir anlamda bazı öğrencilere topluca imtiyaz tanımak anlamına geldiğini ifade ediyor.
   <br/>
   <br/>
   Meslek okullarının aslında bir ara insan gücü oluşturmak maksadıyla oluşturulduğunu ancak sayılarının çoğalması ve iş sahasının darlığı nedeniyle bu öğrencilerin ister istemez üniversitelere yöneldiklerini söyleyen İstanbul Üniversitesi Hukuk Fakültesi öğretim üyesi Prof. Dr. Burhan Kuzu, "Her ne kadar bunlar meslek okulu da olsa yüksek tahsil yapabilecek öğrencilerin önünü açmak gerekir" diyor. Anayasa'ya göre de öğrencilerin en iyi eğitimi görmeleri konusunda imkan sağlanması ve teşvik edilmesi gerektiğini belirten Anayasa Hukuk'u uzmanı Prof. Dr. Kuzu, "Bunun için gerekli tüm imkanlar seferber edilmelidir" şeklinde konuşuyor.
   <br/>
   <br/>
   Prof. Burhan Kuzu, geçen yıl yapılan değişiklikle meslek lisesi mezunu öğrencilerin kendi alanları dışındaki fakültelere gitmelerinin zorlaştırılmasının çok yanlış bir uygulama olduğunu, öncelikle Anayasa'nın fırsat eşitliği ilkesinin ihlal edildiğini vurguladıktan sonra şöyle devam ediyor: "Burada bir yarışma sınavı sözkonusu. Meslek lisesinden çıkanlar da, diğer lise öğrencileri de aynı soruların sorulduğu sınava giriyorlar. Eğer bir öğrenci tesadüfen kazanma ihtimalinin olmadığı bir sınavda yeterince soruyu doğru cevaplayarak başarı elde etmişse o öğrencinin hakkını yemek, daha az soru cevaplamış bir başka okul öğrencisini kazandırmak Anayasa'nın ikinci maddesinde yer alan hukuk devleti, adalet anlayışı ve toplum huzuru ilkelerine ve 10. maddedeki eşitlik prensibine tamamen aykırı bir durumdur."
   <br/>
   <br/>
   Prof. Kuzu, resim, mimarlık gibi özel yetenek gerektiren okullarda puan yerine yetenek aranabileceğini ancak bunların haricinde bir yarışma sınavı için ayırım yapmanın doğru olmadığını belirtiyor ve üniversitelerde kendi alanı dışında tercih yapan meslek lisesi öğrencilerinin başarısız olması gibi bir durum da olmadığına göre böyle bir eşitsizlik oluşturmanın anlamsız olduğuna dikkat çekiyor. Kuzu, "Meslek liselerinden gelip değişik dallarda başarılı olan bir çok öğrenci var. Benim öğrencilerimden bir çoğu meslek lisesinden gelmelerine rağmen hakim, savcı, kaymakam olup memlekete hizmet ediyorlar" şeklinde konuşuyor.
   <br/>
   <br/>
   Orta öğretim başarı puanına okul başarı puanının eklenmesinin doğru bir uygulama olmadığına da dikkat çeken Prof. Dr. Burhan Kuzu, öğrencilerin kişisel başarılarının rol oynadığı bir imtihanda okudukları okulun puanının onları iyi ya da kötü yönde etkilemesinin öğrencilerin bazılarını toplu olarak mükafatlandırıp, bazılarını da toplu olarak cezalandırmak anlamına geleceğini, böyle bir anlayışı ise, hukuka sığdırmanın mümkün olmadığını söylüyor.
   <br/>
   <br/>
   Danıştay daha önce yürütmeyi durdurdu
   <br/>
   <br/>
   Hukukçular bir hak ihlali olduğunu belirtirken Danıştay'ın yürütmeyi durdurma kararı alabileceğini de söylüyorlar. Buna örnek bir olay geçen sene yaşanmıştı. Eski sistemde, önceki yıllarda üniversite imtihanını kazanıp bir yüksek öğretim kurumuna yerleştirilmiş öğrencilerin ertesi yıl bir defa daha sınava girmeleri halinde orta öğretim başarı puanı katsayısı 0.6'dan 0.3'e düşürülüyordu. Bu sebeple Danıştay'a yapılan müracaatlar sonucunda, Danıştay 8. Dairesi ve Danıştay İdari Dava Daireleri Genel Kurulu, fırsat eşitliğine aykırı olduğu gerekçesi ile bu işlemin durdurulmasına karar verdi. Av. Muharrem Balcı, bu son uygulamanın yüzbinlerce öğrenciyi perişan ettiğini, fırsat eşitliğini alt üst ettiğini vurgulayarak önceki uygulama hakkında yürütmeyi durdurma kararı veren Danıştay'ın, bu konuda da aynı duyarlılığı göstermesi gerektiğini belirtiyor.
   <br/>
   <br/>
   Balcı'ya göre ÖSYM tarafından hazırlanan ve aslında bir genelge niteliği taşıyan 1999 ÖSS klavuzunda yer alan değişiklikler Anayasa'nın, 5, 10, 13 ve 42'nci maddelerine aykırılık teşkil ediyor. Türkiye Cumhuriyeti Anayasası'nın 5'inci maddesine göre devletin amaç ve görevleri arasında, "kişilerin ve toplumun refah, huzur ve mutluluğunu sağlamak; insanın maddi ve manevi varlığının gelişmesi için gerekli şartları hazırlamaya çalışmak" yükümlülükleri yer alıyor. Oysa ÖSYM'nin öğrencilerin önünü tıkayan bu uygulaması bu Anayasa'da sayılan amaç ve görevlere taban tabana aykırılık arz ediyor.
   <br/>
   <br/>
   Aynı şekilde Anayasa'nın 10'uncu maddesi de devlet organlarının ve idare makamlarının bütün işlemlerinde kanun önünde eşitlik ilkesine uygun olarak hareket etmek zorunda olduklarını vurguluyor. 13'üncü maddede ise temel hak ve hürriyetlerin kamu yararı gibi bazı hallerde ancak Anayasa'nın sözüne ve ruhuna uygun olarak kanunla sınırlanabileceği vurgulanıyor. Aynı şekilde 42'nci maddede, "Kimse eğitim hakkından yoksun bırakılamaz. Öğrenim hakkının kapsamı kanunla tesbit edilir ve düzenlenir" deniyor. Oysa belirli şartların bulunması halinde ancak kanunla yapılabileceği belirtilen bir düzenleme bir genelge ile yapıldığı için hukuka aykırılık teşkil ediyor.
   <br/>
   <br/>
   Birleşmiş Milletler Evrensel Beyannamesi'nin 26. maddesi "Herkes eğitim öğretim hakkına sahiptir. Teknik ve mesleki eğitimden herkes istifade edebilmelidir. Yüksek öğretim liyakatlerine göre herkese tam ve eşitlikle açık olmalıdır" şeklinde düzenlenmiş. Anayasamıza göre Türkiye'nin imzaladığı uluslararası anlaşmalar kanun hükmünde olduğu için beyannamenin bu maddesi de getirilen sistemin iptalini gerekli kılıyor.
   <br/>
   <br/>
   İptal edilmesi şart
   <br/>
   <br/>
   Ayrıca genelge niteliğindeki bu düzenlemenin Milli Eğitim Temel Kanunu'na ve Yüksek Öğretim Kanunu'na da aykırı olduğunu belirten Av. Muharrem Balcı, ÖSYM tarafından yapılan bu düzenlemenin bir idari işlemde bulunması gereken unsurlardan sebep, konu ve amaç bakımından da hukuka aykırılık teşkil ettiğini ve iptal edilmeyi gerektirdiğini ifade ediyor.
   <br/>
   <br/>
   Av. Balcı, son olarak şu değerlendirmeyi yapıyor: "Hukuken ve fiilen sorumlu oldukları sınav sistemine göre yetiştirilen ve yönlendirilen henüz reşit olmamış, ebeveyninin ve öğretmenlerinin kanun ve yönetmeliklere göre şekillendirdiği küçük öğrenciler, lise son sınıfa geldiklerinde birden bire yepyeni ve kendilerini sınavda tamamen sınırlayan, rekabeti ve fırsat eşitliğini ortadan kaldıran ve o güne kadar kazanılmış haklarını gasp eden bir uygulama ile karşı karşıya gelmişlerdir. Ülkemizde eğitim sisteminin kalitesini yükseltmeye yönelik çalışmalar yapmak zorunda olan kurumların, bu düzenlemeleri yapmadan sınav sistemini değiştirmeleri ve bu değişikliği haber vermeden uygulamaya koymaları hukuka ve bu kurumların kuruluş ve işleyişlerini düzenleyen kanunlara aykırıdır. Bu nedenle iptal edilmesi gerekir."
   <br/>
   <br/>
   Oluşturulmuş evrensel hukuk kriterlerine, Anayasa ve kanunlara aykırı davranılması nedeniyle insanların hukuka ve idareye karşı güvenleri aslında büyük bir sarsıntıya uğruyor. Bu en başta hukuk devleti anlayışına ters düşüyor. Dünyada en yaygın tanıma göre hukuk devleti "önceden konmuş olan kurallara vatandaşlar kadar bizzat devletin de uyduğu sistem" olarak tarif ediliyor. Ailesinin de yönlendirmesiyle ileride hukuk fakültesine gidip ticaret hukuku alanında kendini geliştirmek için ticaret lisesine yazılan Ahmet Yıldız adlı öğrenci, tam üniversite imtihanına gireceği yıl bu hakkın elinden alınması karşısında nasıl böyle haksız bir uygulama yapıldığına hâlâ inanamadığını söylüyor. "Binlerce insanın hayatını ilgilendiren böyle önemli bir değişikliğin yapılması karşısında hakkımızı arayamıyorsak neye ve kime güvenerek gelecekle ilgili plan yapacağız. Yarın öbür gün ani bir değişiklikle yıllarca emek sarfettiğimiz şeylerin elimizden gitmeyeceğini kim garanti edecek" diye yakınıyor Yıldız.
   <br/>
   <br/>
   Eğer üniversite sınavları ve meslek liseleri ile ilgili yenilikler çok gerekli olsa bile bu değişikliklerin mevcut öğrencileri mağdur etmeden bundan sonra bu okula gidecek öğrencilere yönelik olarak yapılması gerekiyordu. Çünkü istedikleri üniversiteye gitme imkanı ellerinden alınan bir çok meslek lisesi öğrencisi, "Eğer böyle bir şey olacağı baştan söylenseydi biz bu okula değil düz liseye giderdik" diyorlar. Mesela Sosyal Güvenlik Yasası'yla emekli yaşının yükseltilmesi buna güzel bir örnek teşkil ediyor. Emekli yaşının yükseltilmesi konusunda yıllarca çalışıp emekliliği yaklaşmış çalışanların mağdur olmaması için, kademeli geçiş sistemi kabul edildi. Yani emeklilik yaşını yükselten yasa emekliliğine az kalmış insanları yeni başlayanlarla aynı kapsamda değerlendirmiyor. Buradaki ilkenin en azından önümüzdeki yıldan itibaren öğrenciler için de uygulanması gerektiği belirtiliyor uzmanlar tarafından.
   <br/>
   <br/>
   Af Yasası'ndanne farkı var?
   <br/>
   <br/>
   Son olarak bir kıyaslama da af yasasının veto edilmesi ile ilgili olarak yapılıyor. Cumhurbaşkanı af yasasının bir bölümünü Anayasa'nın 10. maddesindeki herkesin kanun önünde eşit olduğu ilkesine aykırı olduğu gerekçesiyle iptal etti. Üniversite sınav sisteminin de aynı eşitlik ilkesine aykırılık gerekçesiyle iptal edilmesinin zorunlu olduğu ifade ediliyor.
   <br/>
   <br/>
   Bir çok öğrenci gitmek istedikleri üniversitenin kapıları kendilerine kapandığı için hayal kırıklığına uğramış durumda. Bazı öğrencilerin kendilerine yapılan bu haksızlıkları anlayamadıkları, bu nedenle bunalıma sürüklendikleri belirtiliyor. Psikiyatristler kendilerine haksızlık yapıldığını düşünen bazı öğrencilerin hayattan soğuma, bunalıma sürüklenme gibi ruhsal rahatsızlıklara yakalanabileceklerini hatta intiharı bile düşünebileceklerini söylüyorlar. Bu durumdan sadece öğrenciler etkilenmekle kalmıyor, çoucuklarına yıllarca emek veren, onları okutmak için masraf eden aileler de perişan oluyor.
   <br/>
   <br/>
   Peki kısa vadeli bir çözüm bulmak mümkün mü? Kısa vadeli bir çözüm konusunda tüm uzmanlar aynı noktada birleşiyor. Hepsi de sınavı iptal etmenin büyük mali külfetler getireceğini, dolayısıyla sınav iptali yerine okul başarı puanı katılmamış ÖSS ham puanı ve öğrencilerin lise bir, lise iki not ortalamalarının katılmasıyla oluşacak puana göre yeniden yerleştirilmenin yapılmasından yana. Eğitimci Erol Altaca bu isimlerden birisi. Altaca'ya göre ÖSS puanları baz alınarak derhal yeni yerleştirme yapılmalı, yoksa ÖSYM yıllarca bu utancı temizleyemez: "Çözüm şu; ağırlıklı ortalama başarı puanı filan hepsinin kaldırılması lazım. Çocuk madem ki bir sınava giriyor, şahsi başarısı baz alınmalı. Bunu liselerin önemini artırıcı bir unsur olarak gördüler. Bana göre bu sistem liseleri öldürüyor. Bir çocuk üniversite sınavına girer ve başarılı olursa bu başarısının yüzde doksanı zaten okuluna aittir. Derhal yeni bir yerleştirme yapılmalı".
   <br/>
   <br/>
   Altaca'nın bu görüşüne FEM Dersaneleri Rehberlik Koordinatörü Kemal Pehlivanoğlu da katılıyor: "En kestirme ve adil çözüm öğrencilerin yeniden üniversitelere yerleştirilmeleridir. Burada ÖSS sınavında aldıkları ham puanlar kriter alınacak. Yani okul başarı puanları filan katılmamış puanlar. O zaman herkes başarısı oranında bir tercihe yerleştirilecek ve belki de açıkta kalacak. Ve gelecek sene de zaman kaybettirilmeden iki aşamalı sınava geçilmeli."
   <br/>
   <br/>
   Hak, hukuk, adalet ve toplumun gerçekleri gözönüne alınmaksızın sırf kişisel hırs ve kaygılardan dolayı yıllardır çok güzel işleyen bir mekanizmada değişiklik yapanlar, her ne kadar bu değişiklik gerekliydi ve yerinde yapıldı deseler de aslında hepimizden çok yapılan yanlışın farkındalar. Ama ne yazık ki "Evet yanlış yaptık ve sonucunda hatalarla karşılaştık" diyebilecek yürekli bir ses çıkmıyor. Bu ses çıkmadıkça da ÖSYM mevcut sistemi ile sadece milyonları aşan meslek ve imam hatip lisesi öğrencilerini değil, aynı zamanda bunların yetiştikleri 4 bini aşkın okulu da perişan etmeye başlayacak. Zira daha şimdiden başarısız okullar ile meslek liselerinden kaçış başlamış durumda. Başka bir deyişle kaybeden ve bu olumsuz düzenlemelerden etkilenen tüm eğitim si
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5350-yerlestirme-yeniden-yapilsin.html), [web.archive.org (arşiv bağlantısı)](http://web.archive.org/web/20140122114857/http://www.aksiyon.com.tr:80/aksiyon/haber-5350-yerlestirme-yeniden-yapilsin.html)
