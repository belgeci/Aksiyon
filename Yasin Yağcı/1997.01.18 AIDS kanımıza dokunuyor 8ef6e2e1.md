# AIDS kanımıza dokunuyor

*Yasin Yağcı 1997.01.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ortaya çıkışında çağın vebası damgasını yiyen AIDS, tedavisinin olmaması ve bizde uyandırdığı çaresizlik kadar adıyla da şaşkınlık uyandırmıştı.
  </font>
 </div>
 <div id="newsText">
  <font class="detail-text">
   Yakalananın ölümle randevulaştığı bu amansız hastalığın şaşkınlık uyandırmaması imkansızdı. İlk başlarda, Afrika insanının tipik bir hastalığı, rastgele cinsel ilişkiye girenlerin kaptığı bir mikrop olarak algılandı. Afrika bizden çok uzak, gayri ahlaki bir cinsel ilişki bize ters diyerek kendimizi avutmanın yollarını aradık. Bu avutma durumu süredursun, ortaya çıkan sonuçlar bizim için pek de içacıcı değil. Tüm dünyanın tedavisine ilişkin çözüm yolları aradığı AIDS bize o kadar da uzak değilmiş meğer. Kızılay'ın damarlarımızdaki kanı kadar yakınmış.
   <br/>
   <br/>
   Geçen sene Şanlıurfa Devlet Hastanesi'nde sezaryen ameliyatı geçiren Müzeyyen Işıkgöz acil kan ihtiyacı duyduğunda ilk etapta Kızılay'a koşuldu. İstenilen kan vardı. Fakat test edilmemişti. Doktor çok acil, test edilmiş olsun olmasın kan istiyordu. Aksi halde hastanın kurtulması çok zordu. Sonunda test edilmediğine dair imzalanan bir kağıt karşılığında kan verildi. Hasta kurtulmuştu. Ama bu kısa süreli bir kurtuluştu. Çünkü Müzeyyen Hanım'a verilen kanı bağışlayan hastada HIV virüsü olduğu tespit edilmişti. Dolayısıyla kanı alan Müzeyyen Hanım da, küçücük bebeği de HIV virüsünü kapmışlardı.
   <br/>
   <br/>
   Gazetelerde, televizyonlarda günlerce bu konu işlendi. Derken zaman aşımına uğradı. Unutulduğu zannedilen bir dönemde; buna benzer başka bir olay bu sefer İzmir'de patlak verdi. İzmir'deki Kızılay Kan Merkezi'ne sürekli kan veren bir kişinin kan testinde HIV virüsü saptanınca onun bağışladığı kanı kullanan biri bebek iki kişinin de bu virüsü aldığı anlaşıldı. Bu olayla birlikte tüm gözler Kızılay'a çevrildi.
   <br/>
   <br/>
   Alınan her kan test ediliyor
   <br/>
   <br/>
   Kızılay'ın kan merkezlerine bağışlanan kanların hemen hepsi test ediliyor. Alınan kanların yaklaşık yüzde 7'si bu testler sonucunda imha edilmekte. Ondan öte kan vermek için gelen herkesten kan alınmıyor. Kan bağışında bulunacak kişinin, 1865 yaş sınırında olması; şeker hastası, kalp rahatsızlığı ve herhangi bir kan hastalığının olmaması gerekiyor. Ama tüm bu önlemlere rağmen ortaya çıkmış vakalar da var. Mesela İzmir'deki. İzmir de bağışlanan kan çok sağlam bir kaynaktan alınmıştı. O kanı veren şahsın daha önce üç dört kez bağışladığı kanda her seferinde yapılan testler sonucunda herhangi bir virüse rastlanmamıştı. Ta ki en son verdiği kanda virüs çıkıncaya kadar. Peki nasıl oluyor da test edilen kanda ilk başta virüs olmadığı, daha sonra ise olduğu ortaya çıkıyordu?
   <br/>
   <br/>
   Kızılay İstanbul Kan Merkezi Müdürü Yalçın Aksu virüsün vücuda girdiği ilk dönemlerde tespit edilememesinin normal olduğunu söylüyor. Çünkü; ilk etapta virüsün kendisini tespit etmek çok zor, ancak virüse karşı vücudun müdafaa maddeleri tespit edilirse virüsün varlığı anlaşılıyor. Aksu'ya vücudunda taşıdığı virüs aylarca tespit edilemeyen onlarca insan var: "Virüsün kendisini tespit etmek çok zor. Dolayısıyla biz müdafaa maddesi olan antikorun oluşup oluşmadığını tespit etmeye çalışıyoruz. Bu antikorun oluşması bazen birkaç ayı alabiliyor. Herhangi bir kişi virüs taşımasına rağmen, eğer o kişide antikor oluşmamışsa onun AIDS'li olduğunu bilemezsiniz. Dolayısıyla bu kişinin verdiği kanı da sağlıklı diye herhangi bir hastaya rahatlıkla verebilirsiniz"
   <br/>
   <br/>
   Dünyadaki tüm tahliller bu yöntemle yapılıyor. Müdafaa maddelerinin geç oluşması AIDS virüsünün bazen altı aya kadar belirlenememesi sonucunu doğurabiliyor. İzmir'de yaşanan hadisenin temelinde de antikorun geç oluşması yatıyor. Kızılay Genel Müdürü Fatih Evren'e göre gerek Şanlıurfa'daki, gerekse İzmir'deki olaylar ve bu olaylar sonrasında bilimsel noksanlıklar ile yayın yapan medya Kızılay'ın imajını olumsuz yönde etkiledi.
   <br/>
   <br/>
   Ara ki sorumluyu bulasın
   <br/>
   <br/>
   Şanlıurfa'da AIDS'e yakalanan Işıkgöz ailesi bu hastalık yüzünden kasabalarına bile sokulmamıştı. İzmir'deki küçücük bebek nasıl bir virüs taşıdığının farkında bile değil. Şanlıurfa ve İzmir Türkiye'nin gerek coğrafi, gerekse gelişmişlik açısından birbirine uzak iki şehri. Oysa bugünlerde iki şehirden herhangi birinin adı, aynı yoldan aynı hastalığa yakalanmış sakinlerinin kaderi sayesinde birbirlerini çağrıştırıyor. Benzeyen başka bir yönleri ise, bu iki olayın da sorumlularının olmaması. Kanı veren Kızılay ama sorumluluk bizde değil diyor: "Şanlıurfa'da testsiz aldığına dair kağıt imzalattık. İzmir'de ise yaptığımız testlerde herhangi bir virüse rastlanmadı."
   <br/>
   <br/>
   Yetkililer böylesi bir durumda sorumlunun, o kanı bağışlayan olduğunu belirtiyor. O kişi yargılanabilir. Ama eğer bulabilirseniz. Kızılay'ın hiç mi suçu yok? İstanbul Kan Merkezi Müdürü Yalçın Aksu bu durumu Kızılay'ın ihmalkarlığından ziyade tıbbın aczi olarak değerlendiriyor: "Aciz kaldığımız durumlar olabiliyor. Mesela açık kalp ameliyatlarında yüzde kişiden beş kişinin ölme riski vardır. Şimdi yüz beş ölme riski var diye ameliyat yapmayacak mısınız? Biz de yüzlerce ünite kan alıyoruz. Ya yüzlerce kişi kan bulamamaktan ölecek, ya da bu kadarlık riski göze alacağız."  Genel Müdür Fatih Ertan aynı kanaatte. Ertan'a göre bu tür durumlarda bireysel sorumluluklar ön planda: "Eğer özel hayatımıza dikkat edip sorumluluk bilinci ile hareket edersek bu tür durumlar ortaya çıkmaz."
   <br/>
   <br/>
   Kan tacirleri devrede
   <br/>
   <br/>
   Şimdiye kadar izlenen kan politikalarının yarını düşünmekten uzak şekilde belirlenmiş olması beraberinde  yeni problemler getiriyor. Türkiye'de tam kan kullanımı yüzde 90 gibi çok yüksek düzeyde. Oysa birçok gelişmiş ülke tam kandan ziyade, parçalarına ayrılmış kan ve kan ürünlerini kullanıyor. Tam kandan kasıt, alınan kanın parçalarına ayrılmadan olduğu gibi kullanılmasıdır. Böylece bir kan ünitesinden birden fazla kişi yararlanabiliyor. Eğer bizde de kan politikaları kan ürünlerinin kullanılması ve ayrımlaştırılan kan kullanımı yönünde geliştirilirse, hem kan stokları gereksiz yere kullanılmamış olur, hem de virüs kapma riski azalır.
   <br/>
   <br/>
   Kan ve Kan Ürünleri Kanunu'nun 6. maddesine göre; kan stoklama görevi Sağlık Bakanlığı'nın kontrolünde. Bakanlıkça belirlenen yataklı tedavi kurumları, tespit edilen seviyelerde kan ve kan ürünleri stok etmekle yükümlüler. Kan stoğunun yüzde ellisini elinde bulunduran Kızılay'ın Genel Müdürü Fatih Evren kan kullanımındaki israftan şikayetçi. Evren'e  göre tam kan kullanımından vazgeçilerek gelişmiş ülkelerde olduğu gibi kan ürünlerinin kullanılarak yeni bir kan politikası belirlenmeli.
   <br/>
   <br/>
   Salt kaynağı insan olan kanın hayati değerde olması tacirlerini de üretmiş durumda. İstanbul Kan Merkezi'nde alınmayı bekleyen onlarca kimlik buna delil. Kimlik diyoruz. Çünkü; yakını hasta olup parası olmadığını ileri sürerek, daha sonra parasını vermek için kimliklerini bırakan onca insan var. Oysa alınan bu kanlar çaresiz vatandaşlara fahiş fiyatlar ile satılmakta. Tabii gerçekten kana ihtiyacı olup parası olmayanlar ise bu üçkağıtçılar yüzünden sefil olmaktalar.
   <br/>
   <br/>
   FATİH EVREN (Kızılay Genel Müdürü): Kan merkezleri revizyondan geçirilmeli
   <br/>
   <br/>
   Son dönemlerde ortaya çıkan AIDS'li kan vakalarında bireysel sorumluluklar ön plandadır. Bunun temelinde ise, toplumdaki sosyal ilişkilerdeki çarpıklık, ithal edilen kan ürünleri, yabancı ülkelerde çalışan işçiler ve turistler ile olan ilişkiler yatmaktadır. Alınan kanların hepsi Kızılay Kan Merkezi'nde AIDS yönünden ELİSA yöntemi ile taramaya tabi tutulmakta. Antikorun geç oluşması bazen virüsü saptamamızı engeleyebiliyor. Son olaylarda bu sebepten dolayı ortaya çıktı. Bu olaylar sonucunda basının bilgi eksikliği ile yaptığı yanlış yayınlar Kızılay'ın imajını haksız yere zedelemektedir. Oysa toplumun eğitimi için basın yayın organlarının yardımcı olmaları gerekmekte.  Tabii kan merkezlerinin yeniden revizyondan geçirilmeside kaçınılmaz bir gerçek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BDC22B07F1549FD497056E6AD906DA9B?newsId=2175), [web.archive.org (arşiv bağlantısı)](http://web.archive.org/web/20130513104550/http://www.aksiyon.com.tr:80/aksiyon/newsDetail_getNewsById.action;jsessionid=BDC22B07F1549FD497056E6AD906DA9B?newsId=2175)
