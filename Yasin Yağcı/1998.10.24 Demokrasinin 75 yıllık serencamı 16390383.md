# Demokrasinin 75 yıllık serencamı

*Yasin Yağcı 1998.10.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cumhuriyetimizin 75. yıl etkinlikleri çerçevesinde yapılan reklam filmleri hep bir özlemi yansıtmaktaydı; daha çok demokrasi ve daha çok insan hakları.
  </font>
 </div>
 <div id="newsText">
  <font class="detail-text">
   Belki bu mesaj doğrudan bir şekilde yansıtılmamaktaydı ama sezebilmek o kadar da zor değildi. Şüphesiz özlem, yapılmayı, gerçekleştirilmeyi beklemektir... Verilen mesajların perde gerisinin birer özlemden ibaret oluşuna yönelik tespit istenilenlere tam olarak ulaşılamadığı sonucunu ortaya çıkarmakta. Sahiden yetmiş beş yıllık cumhuriyet serüvenimizin bir muhasebesi yapılacak olursa acaba neler ortaya çıkar?..
   <br/>
   <br/>
   İşin sadece menfi yönlerine bakıp kestirme bir önyargı ile kötü demek de mümkün, herşeye pembe gözlükler ile bakıp iyi demek de... Önemli olan tarafsız bir değerlendirme ile tarihi kesitlerden de faydalanarak sağlıklı bir eleştiri getirebilmek. Yargısız, sadece olanı vermek ve insanların kendi gözlükleri ile yargıda bulunabilmelerine bir nebze yardımcı olabilmek... Yapmak istediğimiz tarihi kesitlerden ayrıntılar sunmak ve bu vesile ile hatırlatmalarda bulunmak... Cumhuriyetin dalya demesine yirmi beş yıl var... Geçen zaman dilimi sağlıklı bir muhasebe yapabilmek için yeterli süre.
   <br/>
   <br/>
   Cumhuriyeti tüm kurum ve uygulamalarıyla bir bütün olarak ele alıp değerlendirmekten ziyade onu bazı bölümlere ayırıp incelemek daha sağlıklı olsa gerek. Biz de böyle bir yöntemden hareketle yetmiş beş yıllık siyaset, demokrasi ve insan hakları serüvenimizi mercek altına aldık.
   <br/>
   <br/>
   Osmanlı'dan devir mi, Osmanlı'nın reddi mi?
   <br/>
   <br/>
   Osmanlı çok farklı kültürlerden ibaretti. Bu farklılıkların kendi sonunu getireceğini kestirmiş miydi bilemiyoruz ama bildiğimiz bir şey var ki o da bu farklılıkları bütüncül bir siyaset ve ölçülü bir adalet anlayışı ile yorumlayıp uzun yıllar ayakta kalabilmeyi başardığıdır. Osmanlının mirası üzerinde kurulan Türkiye her ne kadar bu mirası reddetme yoluna girdiyse de aynı coğrafya üzerinde inşa edilmesinin doğal sonucu olarak tarihsel geleneği almamazlık edemedi. Bu farklı etnik yapılanma ve kültürel yelpazenin Cumhuriyet siyasetinin arenasında ortaya çıkmaması düşünülemezdi.
   <br/>
   <br/>
   Gerek insanın gerekse cemiyetlerin tabiatlarında temsil etme ve edilme içgüdeleri vardır. İşte sözünü ettiğimiz toplumsal gruplar ne zaman siyaset alanına yönelip kendilerini hissetirmeye başladılarsa hemen bir karşı atraksiyonla karşılaştılar. Bu karşı çıkışlar kimi kez ölüyü gösterip sıtmaya razı etme kabilinde gerçekleşirken, kimi zaman da kökten bir yeniden yapılanma öngördü.
   <br/>
   <br/>
   "Hakimiyet kayıtsız şartsız milletindir" söylemini merkezine alan Cumhuriyetin kurucu kadrosunun daha ilk yıllardan başlayarak tek partililikten yana tavır koyması halkın hakimiyeti eline almasının önünde engel olarak belirdi. Bu çerçevede ortaya çıkan yeni siyasi yapılanmalar çoğunlukla yıkıcı birer unsur olarak tellaki edilmiş oldu.
   <br/>
   <br/>
   Belki yeni Cumhuriyetin karşılaştığı sorunların en önemlisi de buydu. Kuruluş felsefesinin merkezine batı/batılı anlayışı alıp doğuyu bir yana iten elitler batılı anlamda birçok kurum oluşturdu. Halktan kopuk olmasına rağmen ve çoğu kez halkın dahi anlamakta zorluk çektiği bu kurumlar yeni Cumhuriyetin birer doğal ürünü olarak anlatıldı. Kurulan halkevleri benzeri kurumlar bu yeni değişimi anlatmanın aracı olarak görüldü. Böylesi bir toplumsal değişiklik çoğunlukla sorun teşkil etmezken, bu yeni yapılanmanın ve yüzümüzü döndüğümüz batı felsefesinin doğal bir sonucu olan demokrasiye geçme konusu sorun teşkil etti uzunca bir süre.
   <br/>
   <br/>
   Genç Cumhuriyetin muhaliflerini korku psikolojisiyle karşılaması doğal olarak karşılanabilir. Çünkü çetin bir savaşım sonrasında kazanılan egemenliğin kaybedilme korkusu kimi zaman bu tür sonuçları doğurabilir. Ama eğer bu siyasal bir muhalefet fobisi haline gelip tarihi süreç halini almışsa oturup onu enine boyuna tahlil etmek lazım. Türkiye iki bine iki kala hâlâ siyasi partileri kapatıyor, siyasetçisinden sanatçısına, yazarından gazetecisine, bilim adamından öğrencisine kadar insanları problem olarak algılama durumuna geliyorsa bunun eleştirilecek yanları olmalı.
   <br/>
   <br/>
   Parti kapatmalar öyle bir hal aldı ki bu yetmiş beş yıllık süre zarfında... Cumhuriyeti kuran kadro ve özellikle Atatürk'ün partisinin mirası üzerinde yükselen CHP'nin bile kapatılması yetmiş beşinci yılında Cumhuriyet fikrinin yetmiş beş farklı şekilde anlaşıldığı sonucunu doğruyor.
   <br/>
   <br/>
   İlk deneme ve ilk kapatma
   <br/>
   <br/>
   İster yönetim anlayışı ister iktidar anlayışı çerçevesinden bakalım ama nereden bakarsak bakalım siyasetin değişmezleri belki de olmazsa olmazları hep siyasi partiler olmuştur. Bu kimi kez totaliter rejimlerdeki gibi sadece parti olması gerektiği için ortaya çıkmıştır, kimi kez de demokratik rejimlerde olduğu gibi demokratik yapının vazgeçilmezliği gereğince ortaya çıkmıştır.
   <br/>
   <br/>
   Cumhuriyetin kurulmasının temel öngörülerinden birisi kuşkusuz demokratik bir yapıydı. Ama demokrasinin cumhuriyetin özellikle ilk dönemlerinde uygulanmadığı aşikar. Belki savaştan yeni çıkmış ve geçmişin reddi üzerine bina edilmeye çalışılan bir ortamda bunu istemek yerinde olmayabilirdi. En azından siyaset sahnesinde farklılıkların söz hakkına sahip olamaması eleştiriye açık ve eleştiriyi hak eden bir konu. Zaman zaman denemeleri yapıldıysa da başarılı olunamadı. Şüphesiz ilk dönemler için bu başarısızlığın sebebi olarak pek çok şey sayılabilir.
   <br/>
   <br/>
   İktidarmuhalefet anlayışının temellerini daha ilk Meclis günlerinde görmek mümkündü. İşgal altındaki Türkiye'de kurulan bu Mecliste Atatürk ve arkadaşlarına muhalefet amacını güden bir ikinci Müdafaai Hukuk Grubu'nun kurulması ilk muhalefet hareketi olarak değerlendirilir çoğunlukla.
   <br/>
   <br/>
   Demokratik bir istekle kurulan Cumhuriyetin bu isteğini gerek siyaset arenasında gerekse toplumsal düzlemde gerçekleştirememiş olması kurucu kadro ve Atatürk'ün şahsında bir rahatsızlık olarak belirmekteydi. Bu rahatsızlığın giderilmesi amacıyla çok partili hayata geçiş denemelerine girişildi. 1924 yılının 17 Kasımında kurulmasına karar verilen Terakkiperver Cumhuriyet Fırkası bu ilk denemenin meyvesi olarak ortaya çıkarken öbür tarafta da ilk çok partili hayatın kısa süreli de olsa başlangıcını temsil etmekteydi. Bu partinin tek parti olan Cumhuriyet Halk Partisi'nden pek büyük bir farkı da yoktu aslında. Çünkü neticede bu partinin bünyesinde zuhur etmişti.
   <br/>
   <br/>
   Kazım Karabekir başkanlığında yeni kurulan parti, kurulur kurulmaz muhalefetin gereklerini yerine getirmeye veya bu haklarını kullanmaya başlar. İnönü'yü eleştiren parti ileri gelenleri genellikle Atatürk konusunda tarafsız davranmayı yeğlediler. Onların bu hareketleri şüphesiz kendilerine yönelik bir faaliyeti de tırmandırmaktaydı. 1925 yılında patlak veren Şeyh Sait ayaklanması partinin kapatılma sürecini hızlandırdı.
   <br/>
   <br/>
   Farklı kesimler tarafından değişik şekillerde yorumlanan bu toplumsal hareket sert önlemler ile bastırılırken zihinlerde bir tespitin de yer almasına sebebiyet vermekteydi. O da; Cumhuriyetin ve özellikle rejimin sıkı bir korunma refleksi geliştirmesi ve bu bağlamda sert önlemler alma yoluna gitmesidir. Nitekim olaylar karşısında pasif kalan Fethi Bey, iktidarı İsmet İnönü'ye bırakmak zorunda kalır. İnönü de ilk iş olarak Takriri Sükûn Kanunu'nu çıkarır ve hemen peşinden İstiklal Mahkemelerini hayata geçirir...
   <br/>
   <br/>
   Hukukun siyasallaşması
   <br/>
   <br/>
   Belki altı aylık bir parti için biten süreç vardı ama öbür tarafta bu bitiş başkaları için çileli günlerin başlangıcı demekti. İstiklal Mahkemeleri kuşkusuz Cumhuriyete damgasını vurmuş ve unutulmazlar arasında yer almış kurumlardı.
   <br/>
   <br/>
   Olağanüstü şartların doğurduğu bu mahkemelerin kuruluşu aslında 1922'ye dayanmaktaydı. Savaş ortamında caydırıcı olması hasebiyle oluşturulan bu mahkemenin Cumhuriyet kurulduktan sonra ve özellikle de demokrasi vaadlerinin ardından tekrar hayata geçirilmesi düşündürücüydü. İstiklal Mahkemeleri aldığı kararları her ne kadar hukuka dayandırmaya çalıştıysa da bu kararların hukukla bağlantısı çoğunlukla salt siyasallaşan hukuk ile orantılıydı ancak. Bağımsız, kişilere ve kurumlara göre değişkenlik arz etmemesi gereken hukuk kurallarının kimi zamanlar hakim siyasal hava lehine kullanılması yetmiş beş yılda sıkça rastlanılan olaylardan. Kimi zaman yukarıda söylediğimiz gibi İstiklal Mahkemelerinde, kimi zaman Dersim hadiselerinden dolayı idam edilen insanların mahkemelerinde, kimi zaman da son dönem yaşanan gelişmelerde hepimiz tanıklık ettik bu duruma. Anlatılacak bir örnek bu duruma açıklık getirir.
   <br/>
   <br/>
   "Bî hatayıh, evladı Kerbelayıh.."
   <br/>
   <br/>
   İhsan Sabri Çağlayangil anılarında Dersim olayları ile ilgili şu olayı anlatmakta. 1937 yılında Atatürk Elazığ'a gidecektir. Fakat bazı duyumlara göre bu gezi Dersim olaylarından dolayı sabote edilecektir. Çağlayangil; "O dönem bizden istenen asılacakların derhal asılmasıydı" diyor. Fakat cumartesi olduğu için mahkeme toplanamıyor. Hatta Çağlayangil kendisi savcıya gidiyor. Ama savcının kararı kesindir; "Cumartesi olduğu için mahkeme toplanamaz." Oysa "Biz" diyor Çağlayangil; "Atatürk'ün gezisinden önce mahkemenin yapılmasını ve idamların gerçekleşmesini istiyorduk." Arkadaşı olan savcı yardımcısına giden Çağlayangil savcının rapor almasını ve böylece yardımcısının mahkemeyi toplamasını sağlıyor. Fakat savcı yardımcısı da mahkemenin ancak en erken pazartesi toplanabileceğini belirtiyor. Gerisini Çağlayangilin'in kendisinden dinleyelim: "...Sizin saat 17.00'den sonra devam ettiğiniz olmuyor mu? Çok oluyor. Ee, sondan beş saat ihlal edeceğinize baştan beş saat ihlal etseniz olmuyor mu? Yani pazar günü sahurdan sonra mahkemeyi açarız. Pazartesi saat 00.24'ten başlıyor, dedim. Hakim, elektrikler kesiliyor, dedi. Ona da çare bulduk. Otomobil farları ile hapishaneyi aydınlatırız. Halkevine lüksler koyarız. Hakim bu defa samiin yok dedi. Ona da çare bulduk. Samiin de getiririz. Kaç kişi asılacak? Onu karardan önce söyleyemem dedi. Ama ekledi: Savcı 27 kişinin idamını istedi. Biz ona göre mi hazırlığımızı yapalım? Bilemem dedi. Ceza infaz yasasına göre her asılanın ayrı yerlerde asılması gerekiyordu. Her meydana dört sehpa kurduk. Vali bir de çingene cellat buldu. Gece saat 12.00'de hapishaneye gittik. Farlarla aydınlattık. Mahkemenin 72 sanığı var. Çingene geldi, adam başına on lira istedi. Peki dedik. Sanıklar Türkçe bilmiyor. Kararlar okununca hakim idam lafını kullanmayıp ölüm cezasını telaffuz edince onlar da sevindiler ve Kürtçe "İdam tüne" diye vaveyla kopardılar. Seyit Rıza asılırken ileriden oğlunun sesi geliyordu: Kulun kölen olam, gençliğime acıyın diyordu. Çok kötü olmuştum, otele döndüm, yazı yazdım. Başına da "Bi hatayıh. Evladı Kerbelayıh. Ayıptır. Zulümdür. Cinayettir" diye yazdım. Atatürk geldiğinde beni çağırdı, gittim. Bana bir resim gösterdi. Seyit Rıza'nın sallanırkenki resmi çekilmiş. Araştırdık bu resmi sivil polis çekmiş. O kısa konuşmada anladım ki, Atatürk bu olayları detaylı olarak bilmiyor. Bu tür olayları sevmiyor..." Cumhuriyet'in en uzun süreli dışişleri bakanlığı koltuğunda oturmuş Çağlayangil'in anlattıkları kimi zaman hukukun ne denli kişisel inisiyatifler doğrultusunda kullanıldığına çarpıcı bir örnek. Ve dahası insanların ne kadar kraldan çok kralcı davrandıklarına... Atatürk'ün haberi bile yok, ama güya onun için ipe gönderilen insanlar var...
   <br/>
   <br/>
   Serbest Fırka'nın sonu
   <br/>
   <br/>
   Gerek siyaset sahnesindeki farklı görüşlerin dillendirilmesinin kaldırılamaması ve peşinden gelen parti kapatmalar, gerekse normal hukuk seyrini değiştirip kimi zamanlar hukuk dışına dahi çıkarak karar veren İstiklal Mahkemelerinin kurulması hem yeni Cumhuriyetin henüz yerli yerine oturmadığının, hem de yönetim kadrosunun halka inancının tam yerleşmediğinin göstergeleri olarak görmek olası. Özellikle İstiklal Mahkemeleri hukukun kişisel yorumlamalar doğrultusunda tecelli etmesinin resmi olarak yer aldı tarih sayfalarında.
   <br/>
   <br/>
   Terakkiperver Cumhuriyet Fırkasının kapatılması ve ardından olağanüstü İstiklal Mahkemeleri dönemi içten içe büyüyen bir muhalefeti daha da körükledi. Gittikçe şişen bu balonun bir şekilde havası indirilmeliydi. Bu çeçevede kuruluşuna izin verilen Serbest Fırkanın ömrünün de kısa olacağı daha başından belliydi. Parti kısa süre zarfında tüm muhalefet yanlılarının toplandığı bir kurum haline geldi. Partinin özellikle Anadolu'da topladığı kalabalıklar idareyi ellerinde bulunduranları rahatsız etmekteydi. Zaman zaman dile de getirilen bu rahatsızlık en sonunda partiyi kapattırma noktasına getirdi. Bizzat Atatürk'ün direktifleri doğrultusunda partinin başına getirtilen Okyar, partiyi, yöneltilen eleştiriler neticesinde kapatmak zorunda kaldı. Bu belki de tarihte eşine az rastlanır bir durumdu. Bir parti bizzat kendi kendini feshetmekteydi.
   <br/>
   <br/>
   Artık söz milletin!
   <br/>
   <br/>
   Tek parti döneminin jakobence yönetim anlayışı halk kesimleri tarafından tepki ile karşılanmaktadır. Her ne kadar tek parti döneminin dayanakları oluşturulmaya çalışıldıysa da halka bakan yüzüyle bir refah ortamı oluşturamadığı için büyük tepkiler almaktaydı. Doğum sancılarını içten içe hisseden alternatif görüşler meşhur 46 ruhu ile Demokrat Partiyi doğururken yeni bir dönemi de açmaktaydı. Kuşkusuz DP'nin kuruluşu her ne kadar bir dönüm noktasını teşkil etmekte idiyse de aslında o güne değin kökleşen siyaset anlayışından pek de ayrılmamaktaydı. Belki bunda daha önceki başarısız denemelerin rolü de olmuş olabilir. Bunun içindir ki yeni parti kurmak isteyenlerin özellikle telaffuz ettikleri; yerleşen temel ilkelere sadık olduklarıydı. Kuşkusuz bu bir nevi kendini resmi söylemin içinde gösterme manevrasıydı.
   <br/>
   <br/>
   DP'nin fiilen kurulmasıyla birlikte başlayan çok partili hayat DP dışında yeni başka partilerle de tanışma şerefine nail oldu. Liberal Demokrat Parti, Çiftçi Köylü Partisi, İslam Demokrat Partisi gibi... Bu partilerin bir çoğu o dönemde kapatıldı. DP, Menderes liderliğinde geniş kitlelerin gönlünde taht kurarken, iktidarı kaybeden İnönü'nün liderliğindeki CHP ise bu iktidarı tekrar ele geçirme faaliyetlerine girişmekteydi. Özellikle ordu içinde beliren ihtilal yanlıları ile dirsek temasına geçen İnönü amacına da ulaştı. Türk tarihinde belki de ilk kez tek bir partiye yönelik yapılan bu darbe, sonrasındaki müdahaleler serisinin ilkini teşkil etmekteydi. Yeni yönetim bir tarafta DP'yi kapatırken öbür tarafta kurbanlarını da beraberinde götürmekteydi.
   <br/>
   <br/>
   Yapılan darbenin hukuki altyapısını oluşturmak üzere bir araya gelen bazı hukukçular bir güzel hukuki kılıf uydurmaktan geri durmadılar. Hemen sonrasında Yassıada'ya götürülen siyasilerin yargılanmaları jet hızıyla yapıldı. Sonuç da, bir jetin kulakta bırakacağı ses mukabilince insanları hayretlere sevketmekteydi. Okkallı bir suç bulunmayınca Menderes ve arkadaşları komedi filmlerine konu edilecek köpek, bebek gibi davalardan yargılanıp idama mahkum edildiler. Çok sonra itibarları iade edilen Başbakan Adnan Menderes, Maliye Bakanı Hasan Polatkan ve Dışişleri Bakanı Fatin Rüştü Zorlu idam edildi. İdam edenler bu darbelerinin gerekçesini DP'nin hukuk dışı uygulamaları ile açıklarken kendi yaptıklarının hukuka bağlılığı akıllarına bile gelmiyordu. Menderes'in yargılandığı birkaç davanın isimlerinden verilecek örnekler bu yargılamanın ne kadar hukuk dışı olduğunu gözler önüne sermeye yetecektir. İşte bir kaç örnek; Kırşehir'in ilçe yapılması, Seçim Kanununda yapılan değişiklikler, köpek davası, bebek davası, zimmet davası, arsa davası, değirmen davası gibi...
   <br/>
   <br/>
   İhtillaler serisinin ilkini teşkil eden 27 Mayıs bir yönüyle Cumhuriyeti koruma kollama hareketi olarak yorumlanırken, öbür tarafta da daha sonraları "her on yılda" bir halini alacak bir müdahaleler serisinin önünü açmaktaydı. Altmışlı yıllardan, hatta daha öncesinden başlayıp '98 Türkiye'sine değin hakim olan resmi ideolojinin rengi, ancak belirli kalıplar çerçevesinde düşünebilme hakkını bahşeden bir nitelikteydi. Şüphesiz böylesi tepeden inmeci algılayışın faturasını dün olduğu gibi bugün de çeken hep sade insanlar olmuştur.
   <br/>
   <br/>
   Dayanağını 27 Mayıs'ta bulan 12 Eylül
   <br/>
   <br/>
   27 Mayıs ihtilalinden sonra oluşturulan 1961 Anayasası her ne kadar özgürlükçü bir hava yansıtıyorduysa da 1961 yılında Milli Birlik Komitesi tarafından çıkartılan İç Hizmet Kanunu daha sonraki müdahalelere zemin hazırlıyordu aslında. Nitekim 12 Eylül 1980'de yapılan askeri müdahale buna dayanmaktaydı. Darbe yapılır yapılmaz ilk iş olarak bütün siyasi partilerin kapılarına kilit vuruldu. Partilerin yöneticilerine ise on yıllık bir siyaset yasağı getirtildi.
   <br/>
   <br/>
   12 Eylül, askeri bir yönetimin hüküm sürmesinin belki doğal bir sonucu olarak insanlar üzerinde büyük baskıların oluştuğu bir dönemdi. Nitekim oluşturulan anayasanın oylanması aşamasında baskı unsurlarının kullanılması ve daha öncesinde oluşturulan psikolojik baskı yöntemiyle insanların sindirilmiş olmaları bunun en belirgin örneklerinden birisiydi. Bu sindirmenin de en bariz işareti ortaya çıkan yaklaşık yüzde 95'lere varan evet oylarıydı...
   <br/>
   <br/>
   Bu dönemin Türk siyasetine endirekt katkısı yeni bir parti ve ismi kazandırmasıydı. Daha sonra kendisinden çokça sözettirecek bu isim Özal'dı.
   <br/>
   <br/>
   12 Eylül'ün bize öğrettiği başka bir gerçek ise; halktan uzak ve halka rağmen bir anlayışın hangi alanda olursa olsun rağbet görmediği olgusuydu. İşte Turgut Özal'ın liderliğindeki ANAP'ın askerlerin desteği ile kurulan ve onların açıktan desteğini alan Turgut Sunalp Paşa'nın başkanlığını yaptığı Milliyetçi Demokrasi Partisi'ni devre dışı bırakması bunun en bariz göstergesiydi. Özal'ın liderliğindeki iktidar şüphe yok ki sivilleşme sürceni hızlandıran önemli etkenlerden birisiydi.
   <br/>
   <br/>
   ÖzalMenderes benzetmesi hep yapılagelmiştir. Menderes ne kadar tek parti devrine son verip demokrasinin ilerlemesine ortam hazırladıysa, Özal da o kadar askeri yönetim sürecini kısaltıp sivil otoriteyi hakim kılmaya çalışmıştır. Özal'ın daha sonra bu sivilleşme organizasyonları çerçevesinde ilk sivil olarak Çankaya'ya çıkması bir anlamda hedefine ulaştığı sonucunu ortaya çıkartsa bile son günlerde yaşanan sıkıntılar aynı sonucu teyit etmiyor.
   <br/>
   <br/>
   12 Eylül yönetimi partilerin kapılarına kilit vurmakla yetinmemiş, gençlere, öğretim üyelerine yönelik siyaset yasağı da getirmişti. İktidarın üzerinden henüz bir sene geçmişti ki partiler yeniden açılmaya başladılar. Tek bir farkla; eski isimlerinden farklı olarak ve daha sonra emanetçi parti olarak adlandırılacak tarzda...
   <br/>
   <br/>
   ...Ve 90'lı yıllar
   <br/>
   <br/>
   Doksanlı yıllara gelinirken refah seviyesi bir nebze artan insanların özgür hareket edebilme kabiliyeti kazanmalarını sağladı. Medya üzerinde herhangi bir baskı yoktu, Meclisteki sandalye dağılımı hiç görülmemiş bir farklılık arzetmekteydi. Nitekim SHP ile ittifak eden ve siyaset anlayışının merkezine Kürt argümanını yerleştiren HEP'in Mecliste bulunması bunun en önemli göstergesiydi. Fakat ne olduysa bundan sonra oldu.
   <br/>
   <br/>
   HEP'in Meclisteki ömrü çok uzun olmadı. Yemin sırasında bazı milletvekillerinin Kürtçe sözler söylemesi kıyameti kopardı. Bununla başlayan süreç önce bölücülük yaptığı gerekçesiyle partiyi kapattırdı, daha sonra yerine kurulan DEP'e geçen bu milletvekillerin karga tulumba Meclisten alınmasıyla son buldu. DEP'in de ömrü uzun olmadı. DEP kapatılınca bu sefer yerine HADEP kuruldu. Kapatmaların gerekçesi etnik ayrımcılık ve terör örgütü PKK ile ilişkileriydi.
   <br/>
   <br/>
   90'lı yılların ikinci yarısına gelinildiğinde değişen sadece tarihti. Sistem merkezden uzaklaşan her siyasi görüşü ve siyasal kurumu bir şekilde pasifize ediyordu. Çok partili hayattan beri süregelen bu anlayışın doksanlı yılların ikinci yarısındaki örneği henüz zihinlerimizde tazeliğini koruyan Refah Partisi oldu. Milli Nizam ile başlayıp Milli Selamet ile devam eden ve Refah ile doruk noktasına çıkan Milli Görüş de öteden beri belirlenmiş kalıpların dışında kalmaktaydı.
   <br/>
   <br/>
   RP'nin kapatılması aslında ne siyasi bir görüşün ve onun örgütlenmiş halinin tasfiyesiydi ne de sistemin kendini muhafaza etmesinin... Bu kapatılma partiler mezarlığına yeni üye kazandırma eyleminden başka bir şey değildi.
   <br/>
   <br/>
   Evet acısıyla tatlısıyla koca yetmiş beş yıl geride kaldı. Şimdi ümidimiz; sancılı dönemleri bitirip, ülkeyi dünyada hatırı sayılır noktalara taşımak üzere elele, gönülgönüle çalışmaktadır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=4303), [web.archive.org (arşiv bağlantısı)](http://web.archive.org/web/20121022125102/http://www.aksiyon.com.tr:80/aksiyon/newsDetail_getNewsById.action?newsId=4303)
