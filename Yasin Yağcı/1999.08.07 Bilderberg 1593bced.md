# Bilderberg

*Yasin Yağcı 1999.08.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bilderberg toplantılarını yakından takip eden gazetecilerin çıkardıkları 'The New World Order Intelligence Update' (WOIU) gazetesine göre,
  </font>
 </div>
 <div id="newsText">
  <font class="detail-text">
   1998'deki toplantıda yapılan tartışmalardan sonra sonuç olarak üzerinde mutabakat sağlanan maddelerden birisi, "Eğer Kosova sorunu engellenirse sıra Kıbrıs'a gelecek ve Kıbrıs'ta savaş çıkabilir" teziymiş. Kosova'da savaş çıktı, NATO'nun müdahalesiyle birlikte bitme noktasına geldi ve ateşkes ilan edildi. Geçen ay G8 toplantısında bir araya gelen gelişmiş ülkelerin liderlerinin üzerinde mutabık oldukları konuların başında ise Kıbrıs'a ilişkin nihai bir çözüm kararı başı çekiyordu. Hem de tarafların ön yargısız masaya oturmaları ve masadan anlaşarak kalkmaları zorunluluğuyla. Bu gelişmelerin hepsi de, yani hem Kosova olayları hem de Kıbrıs'ta ön şartsız bir anlaşma isteği dünyada meydana gelen olayların birer tesadüften ziyade program dahilinde gerçekleştiği hissini kuvvetlendiriyor. Ve çoğu uzmanın mutabık olduğu bu programın günümüzdeki adı ise "Yeni Dünya Düzeni".
   <br/>
   <br/>
   Özellikle Körfez Savaşı sonrasında Amerika Birleşik Devletleri'nin dillendirdiği Yeni Dünya Düzeni, hakim güçlerin dünya siyasetine yön vermesini içeriyor. Kuşkusuz bu tür söylemler durup dururken ortaya çıkmıyor. Hepsi de teorik altyapılarını hazırlayan geniş platformların bir ürünü. Böylesi evrensel nitelik arz eden siyasetlerin planlandığı yerler çoğunlukla Bilderberg türü düşünce platformları.
   <br/>
   <br/>
   Bilderberg toplantılarının kökeni soğuk savaş dönemine rastlıyor. 1954 yılında Hollanda Prensi Bernhard tarafından Hollanda'nın Ooestenberg kentindeki Bilderberg Oteli'nde ilk kez bir araya gelen Bilderberg Çalışma Grubu o günden bu yana her sene değişik bir ülkede geniş bir katılımla toplantılarını gerçekleştiriyor. Çalışma grubu, adını ilk toplantılarını yaptıkları Bilderberg Oteli'nden alıyor. Dünya siyaset sahnesinin önemli isimlerinden, medyada yer alan isimlere, ticaret alanından, sanata değin geniş bir yelpazede seyreden seçkin davetli topluluğunun katıldığı bu toplantılara her sene Türkiye'den de bürokrat, işadamı, siyasetçi etkin kişiler katılıyor. Bu elit katılımcı topluluğu ilk toplantılarından bu yana iki kez Türkiye'de toplandı. İlkini 1959 yılında İstanbul Çınar Otel'de, ikincisini ise 1975 yılında Çeşme Altın Yunus Tatil Köyünde gerçekleştirdiler.
   <br/>
   <br/>
   Neden bu gizlilik?
   <br/>
   <br/>
   Büyük bir gizlilik esasına dayalı olarak gerçekleştirilen toplantıların ana amacı dünya siyaseti üzerinde önceden programlamalar yapmak ve projeler geliştirmek. Şimdiye kadar yapılan hemen hemen tüm toplantılarda konuşmalarla ilgili ki çoğunda tanınmış gazeteciler davetli olduğu halde tek bir satırın yazılmamış olması bu toplantıların ne denli bir gizlilik esası üzerine çalıştığını ortaya koyuyor. Çünkü Bilderberg toplantılarının kendine has katı kuralları mevcut. Bundan bir süre önce Geleneksel Taksim Toplantıları'nı haber yaparken de aynı kurallara rastlamıştık. Bu rastlantı bir tesadüf mü yoksa bilinçli bir benzerlik mi bilinmez. Her iki toplantıya da geniş bir gazeteci katılımı oluyor ama medyada tek bir satır yer almıyor. Çünkü toplantıya katılanların not tutmaları, hatta içeriye kalem, not defterleri sokmaları bile yasak.
   <br/>
   <br/>
   Toplantının ne denli büyük bir gizlilik içinde yürütüldüğünü grubun etkinliklerini araştıran Robert Eringer, "Bilderberg Group, The Global Manipulators (Bildergberg Grubu, Küresel Yönlendiriciler)" adlı kitabında da açıkça dile getiriyor. Eringer, kitabın çalışma safhasında toplantılara muhtelif tarihlerde katılan dışişleri bakanlarına ve CIA'ye yazdığı mektuplara şaşırtıcı cevaplar alır. Gelen cevaplarda adı geçen dışişleri bakanları ve CIA böyle bir grubun varlığını bilmediklerini belirtirler. Peki ama bu gizlilik niye? Bu soruya dış politika yazarlarından Fikret Ertan şöyle cevap veriyor: "Madem bu kadar önemli şeyler konuşuluyor neden bu kadar gizli yapılıyor? Çünkü dünyayı tepeden yönetmek isteyen güçler ajandalarında yer alanları, konuştuklarını kendilerinden başka kimsenin bilmesini istemiyorlar. Dünya hükümetleri filan deniliyor, bana göre bunların amaçları kendilerine göre dünyaya yeni bir şekil verme. Bu şekil nedir peki? Bu şekil meşum birşey mi yoksa insanın hayrına bir şey mi bilinmez? Hayrına bir şeyse açık konuşun herkes de bilsin."
   <br/>
   <br/>
   Toplantılar her sene mayıs ayında yapılıyor
   <br/>
   <br/>
   Dışişleri bakanlığı da yapan eski büyükelçilerimizden Çoşkun Kırca ise, toplantıların gizli yapılmasına değişik bir değerlendirme getiriyor. Kırca'ya göre aslında toplantıların gizli yapılması sadece konuşulanlara daha rahat bir ortam oluşturma isteğinden ileri geliyor: "Bilderberg'de konuşulanlar yeterince açıklanmıyor. Çünkü bazı konularda çok açık seçik konuşacaksanız orada basının olmaması lazım. İnsanlar basının olduğu yerlerde bazı şeyleri konuşmak istemeyebilirler. Mesela bu sene Hürriyet'ten Sedat Ergin katıldı. Toplantıdan hiç bahsetmedi köşesinde. Herhalde kamuoyunu ilgilendiren konular konuşulmadı ki yazmadı. Bildiğim kadarıyla bu sene Çin konuşulmuş. Çin konusu, Hürriyetin vasat okuyucusunu niye ilgilendirsin ki?..."
   <br/>
   <br/>
   1954 yılında ilk toplantılarını yapmalarına rağmen dikkatleri çekmesi 1970'li yıllara rastlayan Bilderberg'de, tartışılacak konular önceden tespit ediliyor ve konular üzerinde herhangi bir teklifte bulunulmasına izin verilmiyor. Burada konuşulanlar kayda alınmadığı gibi toplantı sonrasında yazılı ve görsel mânâda bir belge niteliğinde alınan kararlar da olmuyor dolayısıyla. Toplantılar genellikle mayıs ayının son haftasında yapılıyor ve katılanlar yaklaşık üç günlük toplantı süresince dış dünya ile bağlantılarını koparmak zorunda kalıyorlar.
   <br/>
   <br/>
   Türkiye'den de her sene katılanlar oluyor. Bu sene yapılan toplantıya Hürriyet Gazetesi Ankara Temsilcisi Sedat Ergin, Merkez Bankası Başkanı Gazi Erçel, Türkiye Sanayici ve İşadamları Derneği Başkanı Erkut Yücaoğlu, Koç Holding'den Suna Kıraç gibi tanınmış simalar katıldı. Ama Türkiye'nin Bilderberg toplantılarına iştirak etmesi yeni değil. İşadamı Selahattin Beyazıt daimi üye sıfatıyla her sene katılıyor. Şimdiye kadar toplantıya katılan Türkler arasında Cumhurbaşkanı Süleyman Demirel, Başbakan Bülent Ecevit, Anavatan Partisi Genel Başkanı Mesut Yılmaz gibi isimler ilk akla gelenler. Bunlar dışında katılan diğer ünlüler ise şöyle; 1995 yılında Meclis eski Başkanı Hikmet Çetin, Prof. Dr. Şerif Mardin, 1996 yılında Selahattin Beyazıt, eski bakanlardan Emre Gönensay. 1997 yılında; yine eski bakanlardan Vahit Halefoğlu, Sabah Gazetesi patronu Dinç Bilgin, Enka Holding'den Sinan Tara, Prof. Dr. Üstün Ergüder. 1998 yılında ise İktisadi Kalkınma Vakfı Başkanı Meral Gezgin Eriş, Koç Holding'den Suna Kıraç, Özelleştirme İdaresi Başkanı Uğur Bayar ve Dışişleri Bakanı İsmail Cem katılmıştı.
   <br/>
   <br/>
   Dünyada aslında Bilderberg'ten başka henüz günyüzüne çıkmamış başka önemli çalışma gruplarının da varolduğunu belirten Emekli Büyükelçi İsmail Berduk Olgaçay'a göre büyük sermayedarlar tarafından finanse edilen bu tip toplantılar, hükümetler dışı gibi görünmekle birlikte aslında etkileri altındaki kişiler tarafından yapıldığı için direkt hükümetler ile bağlantılı. Hükümetlerin etkilerinin maksimum olduğu bu tür toplantılarda çalışma prensiplerinin gizlilik esası üzerine yapılmasına ilişkin ise Olgaçay şunları söylüyor: "Gizli olmaları doğaları gereğidir. Şimdi diyelim ki orada Türkiye'deki bir parti hakkında herhangi bir karar alındı veya Apo'nun asılıp asılmaması konusunda bir karar alındı, siz bunu nasıl açıklarsınız. Doğal olarak açıklayamaz ama uygulamak zorunda kalırsınız. Ve uygulamak zorundasınız."
   <br/>
   <br/>
   Bilderberg'e katıl, lider ol!
   <br/>
   <br/>
   Özellikle Üçüncü Dünya ülkelerinin bu tür platformalarda alınan "kararları" uygulamalarının birer zorunluluk olduğu nüansına vurgu yapan emekli büyükelçi ya uygulanmazsa sorusuna şu çarpıcı yanıtı veriyor: "Burada gaye sözü geçen hükümetlerin kendilerine yakın olan hükümetlere yaşama hakkı vermeleri, kendilerine uzak olanlara ise bu hakkı vermemeleridir. Yani uygulanmama noktasında veya muhalefet noktasında şansınız yok, sizi her alanda sıkıştırırlar ve yaşam hakkınız elinizden alınır." Olgaçay'ın bu tespitine Kanada'da yayınlanan Toronto Star isimli gazetenin 30 Mayıs tarihli sayısında yer alan şu değerlendirmesi de önemli bir dayanak oluşturuyor. Gazetenin bir bilim adamına dayandırdığı tespiti şöyle: "Bilderberg çok güçlüdür. Aldığı her kararı istediği ulusa dayatma gücüne sahip. Dolayısıyla bir ülkeyi yükseltmesi de, çöküntüye sevketmesi de an meselesidir."
   <br/>
   <br/>
   Dünyanın seçkin isimlerinin bir araya gelip daha önceden belirlenen uluslararası konularda belirli kararlar aldıkları bu tür toplantıların göze çarpan önemli başka bir yönü ise, buraya katılanların yıldızlarının parlaması. Amerika Birleşik Devletleri'nde başkanlık yapmanın yolu Bilderberg'e katılmaktan geçiyor adeta. Jimmy Carter, Ronald Reagen, George Bush ve son olarak da 1991 yılında Arkansas'da vali iken katıldığı Bilderberg toplantısının sonrasında Bill Clinton başkanlık koltuğuna uzanan isimler. İngiltere eski başbakanlarından Margeret Thatcher da bu toplantıya katıldıktan sonra başbakanlık koltuğuna oturmuştu. Bilderberg Toplantılarının, buraya katılanlardan bir çoğunun liderliğe oynamasında az da olsa etkisinin olabileceğine dikkat çeken Çoşkun Kırca'ya göre, esas altı çizilmesi gereken lider rolüne aday insanların davet edilmeleri: "Katılanların birçoğu zaten katılmadan önce kendi memleketlerinde o tür platformlara uygun görüşler dillendirmiş insanlardır ve önemli insanlardır. Bu toplantılar onların katılmasıyla önem kazanıyor. Mesela Henrry Kisinger zaman zaman katıldı bu tür toplantılara, ama Henrry Kisinger bu toplantıların dışında da konuştuğu zaman söylediklerine önem atfedilir... Dolayısıyla Henrry Kissinger'in bu toplantılara katılması toplantılara önem katar." 1998 yılında Bilderberg Toplantısı'na katılan emekli büyükelçilerimizden Gündüz Aktan da, Kırca'nın tespitine benzer bir değerlendirme yapıyor: "Eğer Bilderberg'e katılıp yıldızı parlayan varsa bu Bilderberg'in davetlerinde ne kadar isabetli olduğunu gösterir. Bilderberg'in üyeleri belli bir düzeyin üstündeki insanlar zaten."
   <br/>
   <br/>
   Her sene dünyanın önde gelen isimlerinin ve kuruluşlarının temsilcilerinin bir araya gelip fikir teatisinde bulunmalarını sıradan bir beyin fırtınası olarak algılamamak lazım kuşkusuz. Biraraya gelen onca etkin ismin alacağı "kararlar" veya "mutabık kalınan konular" da etkin olacaktır. Bilderberg türü toplantıları Yeni Dünya Düzeni çerçevesinde ele almak lazım. Başını büyük devletlerin çektiği oluşumların her alanda, gerek askeri gerekse siyasal ve ekonomik alanlarda yeni bir dünya tasarısı geliştirdikleri öteden beri dillendirilen bir olgu. NATO'nun özellikle komünizm tehlikesi geçtikten sonra işlevsizliğine aranılan çareler çerçevesinde yapılan birtakım yeni yapılanmalar hep dünyanın yeniden tanzim edilişinin örnekleri olarak sunuldu. Kuşkusuz dünyanın yeniden ve aslında öteden beri bilinen formatlarda değişikliğe tabi tulumasının bir fikirsel altyapısının olması lazım. İşte Bilderberg bu platformlardan birisi. Bir ikincisi ise her sene yapılan uluslararası Davos toplantıları.
   <br/>
   <br/>
   Ve Davos Toplantıları
   <br/>
   <br/>
   İlk kez 1971 yılında Profesör Klaus Schwab organizatörlüğünde Avrupalı işadamlarının Amerika iş hayatına alışmalarını kolaylaştırmak gayesiyle start alan Davos toplantıları, en çok 1973 yılındaki petrol şokundan sonra kendisinden söz ettirdi. Gorbaçov ve rahmetli Turgut Özal'ın da devamlı katıldıkları bu toplantı daha sonraları komünizmin yıkılması ve demir perde ülkelerinin birer birer serbest piyasaya geçmeleriyle birlikte bugünkü güçlü konumuna geldi.
   <br/>
   <br/>
   Ekonomik gelişmeler ve sorunların masaya yatırıldığı bu toplantıda alınan bazı kararlara bakıldığında önemi daha iyi anlaşılacaktır. Almanya'nın birleşme fikri burada ortaya atıldı ve ilk tohumları burada ekildi. 1990 yılında Helmut Kohl ve Doğu Alman tarafının başbaşkanı Hans Modorov iki Almanya'nın birleşmelerine yönelik yeşil ışığı bu toplantıda yakmışlardı. Güney Afrika'nın özgürlük lideri Nelson Mandela, Afrika Ulusal Kongresi'nin kamulaştırma politikasından vazgeçtiğini ilk kez bu platformda açıkladı. Davos platformu büyük oranda uluslararası kuruluşları, dünya hükümetlerini, ekonomik ve askeri olanakları kontrol alanına almış durumda. Nitekim bu toplantılara katılan bir Kenyalı işadamının, "Davasını dünya kamuoyuna anlatmak isteyen bir hükümet bu toplantıya gelmemezlik edemiyor. Burada toplanan dinleyici kitlesi başka bir yerde bulunmuyor" itirafları ve her sene buraya katılan yaklaşık bin şirketin katılım ücreti olan 20 bin doları gözden çıkarmaları bu oluşumların önemini açıkça gözler önüne seriyor.
   <br/>
   <br/>
   Bilderberg ve Davos toplantılarından başka göze çarpan, Yeni Dünya Düzeninin tartışma alanlarından bir başkası da Trilateral toplantıları. Bu oluşum da 1970'li yılların başında Amerikalı, Avrupalı ve Japon ileri gelenleri arasında ortak bir düşünce zemini oluşturabilmek gayesiyle, Amerikalı ünlü işadamı David Rockelfeler'in girişimleriyle kuruldu. Banker, petrol zengini Yahudi işadamı Rockfeller'i, ismini verdiği uluslararası burslardan ve Bilderberg toplantılarını da finanse etmesinden hatırlıyoruz. Trilateral toplantılarının çekirdek kadrosu siyaset, iş dünyası, üniversite ve medya çevrelerinden gelen üç yüz otuz kişiden oluşuyor. Yöneticilerine şöyle bir baktığımızda çok tanıdık isimler hemen dikkatleri çekiyor: Japonya başbakanlarından Kiichi Miyazawa, Amerikan Federal Reserve Başkanlığını yapan Paul Volceker, CIA direktörleri ve Gladyo örgütlenmesinin ilk hatırlattığı isimlerden birisi olan William Colby bunlardan bazıları.
   <br/>
   <br/>
   Uzmanlara göre Bilderberg, Davos ve Trilateral toplantıları uluslararası elitlerin Yeni Dünya Düzeni'ni masaya yatırdıkları ve onun nasıl hayata geçirileceğinin tartışma alanı aslında. Nitekim Yeni Dünya Düzeni'nin temel bir argümanı olan Çok Taraflı Yatırım Anlaşmaları (MAI) böylesi plaformların karar bağladıklarından. MAI'nın öncelikle amacı uluslararası şirketlerin önlerindeki yasal engelleri kaldırmak. Bu anlaşmalara imza atan ülkeler topraklarında faaliyet gösteren uluslararası şirketlerin üzerinde herhangi bir yaptırım uygulayamıyor. Yani Türkiye'de faaliyet gösteren yabancı bir şirket bu anlaşmaya göre isterse gerek hammaddesini gerek ara maddesini, gerek iş gücünü dışarıdan alabileceği gibi, kârlarını da hiç bir yasal engel olmadan dışarıya transfer edebilecek.
   <br/>
   <br/>
   "Amaç dünyayı kontrol"
   <br/>
   <br/>
   Hikmet Bila, Milliyet'teki köşesinde MAI türü anlaşmaları tepeden inmeci olarak yorumlayıp bunlara karşı çıkacak güç yok derken, aslında yukarıdaki satırlarda ifade ettiğimiz Bilderberg türü oluşumların karşısında dünyada duracak güç yok tespitimize bir anlamda dayanak oluşturuyor. "Unutmamak gerekir ki Bilderberg istediğinin elini tutup çekebileceği gibi istemediğini de rahatlıkla çökertebilecek güçte" diyor Bila.
   <br/>
   <br/>
   Böylesi toplantılarda esas amacın dünyayı kontrol altında tutmak olduğunu dolayısıyla bu bağlamda mühendislik projeleri üretme mekanları haline gelen bu yerlerin önemle takip edilmesi gerektiğini belirten Emekli Büyükelçi İsmail Berduk Olgaçay şöyle devam ediyor konuşmasına: "Buradaki amaç tamamen dünyayı kontrol altında tutmak. Burada konuşulanların hepsi gizlidir dikkat ederseniz? Dünyanın büyük sermayedarları gelecek için mühendislik projeleri üretirler buralarda. Bir zamanlar Sovyet tehlikesi yani komünizm tehlikesi konuşulurdu buralarda. Toplantılar bu minval üzere yapılıyordu. O zamanlar bizim özellikle komünizm tehlikesinin batıya sıçraması noktasında önemli bir yerimiz vardı. Çünkü eğer bir atlama olcaksa bizim üzerimizden olacaktı yani köprü konumundaydık. Onun için o dönemlerde yapılan Bilderberg toplantılarına bizden daha fazla davetli katılırdı. Ama komünizm tehlikesi bertaraf edildikten sonra bizden davet edilenlerin sayısında önemli bir düşüş oldu. Bu daha düşer."
   <br/>
   <br/>
   Büyükelçi Olgaçay'a göre bu tür platformlar gladyo türü örgütlenmelerin felsefi düşünce atölyeleri gibi: "Bilderberg toplantıları benim tespitlerime göre ki eğer bu tespitleri sağlam delillere dayandırmasaydım açıklamazdım gladyo türü örgütlenmelerin felsefi düşünce platformu niteliğinde. Yani gladyo türü örgütlenmelerin yürüttükleri projelerin teorik tasarımı, üretim yerleri Bilderberg türü toplantılardır. Bilderberg toplantıları dikkat ederseniz önceleri pek bilinmiyordu. Büyük bir gizlilik içinde yapılıyordu. Ama daha sonra azıcık da olsa üçüncü şahıslar bu toplantılardan haberdar oldular. Fakat Bilderberg toplantılarındakine benzer amaçlar güden daha nice platformlar vardır. Bunlar da açıklanmaya muhtaçtırlar. Buralarda neler konuşulur bilinmez. Bu toplantıların gizlilik esasına göre yürültülmesi teknik olarak Masonluğu çağrıştırıyor. "
   <br/>
   <br/>
   "Tahkim'e orada karar verildi"
   <br/>
   <br/>
   Zaman Gazetesi Dış Haberler Yazarı Fikret Ertan da, Olgaçay'ın tespitine yakın bir değerlendirmede bulunuyor. Bu tür oluşumları hükümetler üstü bir statüde gören Ertan'a göre amaç birleşik bir Avrupa oluşturmak: "Çünkü birleşik Avrupa Yeni Dünya düzeninin ana ayaklarından birisi. Bu tür platformların Üçüncü Dünya ülkelerine etkileri maksimumdur. Mesela işte şimdi tartışılan tahkim işi. Bunlar hep oralarda konuşulur, oralarda karara bağlanır. Siz de uygulamak zorunda kalırsınız."
   <br/>
   <br/>
   Bu tür oluşumları global düşüncelerin üretim merkezleri olarak tanımlayan Çoşkun Kırca'ya göre ise, esas amaç dünyayı kapsayan genel ve evrensel eğilimlerin sonuçları üzerinde fikir alış verişi yapmak ve yeni konseptler belirlemek: "Global düşüncenin üretim merkezleri ve platformları var tabii ki. Mesela Bilderberg toplantıları ve Davos toplantıları gibi... Bunlar önemli bir rol oynarlar dünya siyaseti üzerinde. Gerçi devletlerin oluşturdukları resmî teşebbüsler kadar rol oynamıyorlar, ama hiç rolleri yok değil. Ama Bilderberg gibi, Davos gibi platformlarda toplanan insanlar dünyanın önemli isimleri oluyor. Bu önemli insanlar belirli noktalarda birleştiklerinde bu ortak noktaların hayata geçirilmesi de kolay oluyor. Belirli fikir alış verişleri yapılır. Ve bu fikir alış verişi de aslında son derece önemli. Çünkü bu suretle belirli sahalarda lider rolünü oynayan insanlar başka memleketlerde aynı sahalarda lider rolünü oynayan insanların fikirlerini öğreniyor ve bu suretle benzerlikler oluşuyor. Bu benzerlikler bu vasıtayla yaygınlık kazanıyor ki bu çok önemli bir hadise."
   <br/>
   <br/>
   Dünyaya yön veren güçlerin hakimiyetleri sürdüğü sürece bu platformların varlığı baki olacak gibi. Böylesi büyük güçlerin güç deneme sahalarından olumlu veya olumsuz etkilenmemek mümkün görünmediğine göre ortaya iki taraflı tek bir çözüm çıkıyor: Ya büyük güç olup bu oluşumlara yön vereceksiniz ya da...
   <br/>
   <br/>
   yasin2001@hotmail.com.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=4668), [web.archive.org (arşiv bağlantısı)](http://web.archive.org/web/20140603131919/http://www.aksiyon.com.tr:80/aksiyon/newsDetail_getNewsById.action?newsId=4668)
