# Yine ihmal, yine acı ve gözyaşı

*Yasin Yağcı 1999.08.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Geçen yıl haziran ayında benzer bir acıyı Çukurova'da yaşamıştık. Aradan sadece bir sene geçti ve kendimizi tekrar bir acının ve gözyaşının kollarında bulduk. Değişen sadece zaman ve mekan.
  </font>
 </div>
 <div id="newsText">
  <font class="detail-text">
   Acı ve gözyaşı aynı hem de artarak... Acı ve gözyaşı gibi değişmeyen başka bir olgu da bizim vurdumduymazlığımız ve bildik eleştirilerimiz. Altmış sene önce Erzincan depreminden sonra da, bir sene önceki Adana depreminden sonra da ve ne talihsizlik ki şimdiki depremden sonra da konuştuğumuz hep aynı konu; ihmalkârlık. Oturup sormak lazım peki neden? Tüm aklı selim sahibi insanların bu soruya verdikleri cevap aynı; depremlere dayanıklı yapılmayan binalar, depreme karşı bilgilenme eksikliği, deprem sonrası kurtarma ve acil müdahale yetersizliği mâlum sonucu hazırlıyor.
   <br/>
   <br/>
   17 Ağustos 1999 sabahı 03.02'de meydana gelen Türkiye Cumhuriyeti'nin en şiddetli ve en büyük can kaybına sebep olan depremi, yazıyı hazırladığımız sırada üzerinden bu kadar gün geçmesine rağmen tam bilançosu belli olmasa da on binin üzerinde ölüm, 25 bini aşkın yaralı, milyonu aşkın gözü yaşlı ve milyarlarca dolarlık zararla sonuçlanıyordu. 7.4 şiddetindeki deprem, 32 bin kişinin öldüğü 1939 Erzincan depreminden bugüne kadar yaşanan en büyük deprem olmakla kalmıyor, en geniş alanda etki gösteren deprem olma özelliğini de gösterilyordu. Ama, depremin ortaya çıkardığı bu ağır fatura daha önce de belirttiğimiz gibi sadece depremin şiddetinden değil, asıl yıllara yayılan ihmallerimizden kaynaklanıyordu.
   <br/>
   <br/>
   Depremi kısaca yeryüzünü şekillendiren jeolojik olaylardan biri olarak tanımlamak mümkün. "Fay" dediğimiz yer altındaki kırıklar boyunca yer kabuğunda meydana gelen hareketler, depremleri oluşturuyor. Şu an geçirdiğimiz deprem ülkemizi Erzincan'dan İstanbula doğru doğu batı istikametinde kat eden Kuzey Anadolu Fay Hattı'ndaki oturmalardan oluşuyor. Burası birinci dereceden deprem bölgesi. Yani Erzincan'ın doğusundan başlayıp Ankara'nın kuzeyinden ve tam İzmit Körfezi'nden geçip Saros Körfezi'nden çıkıyor dışarıya. Uzmanların daha önceden böyle bir depremin varlığını haber vermeleri bile gerekli tedbirleri aldırtmadı maalesef. Ve bu ihmalkârlık hepimizin tanık olduğu sonucu ortaya çıkardı. Şimdi herkes birbirine suçlu kim sorusunu soruyor. Aslında hepimiz suçluyuz. Bina yapılırken projeleri tam olarak yapmayan biz de, denetimini yapmayan yetkili merciler de, malzemeden çalan müteahhit de, o binaya ruhsat veren belediye de... Kısaca hepimiz aynı oranda suçluyuz.
   <br/>
   <br/>
   Türkiye topraklarının yüzde doksanikisi ve nüfusunun yüzde doksanbeşi deprem bölgesinde yer alıyor. Ki bu yüzde doksanikilik toprakların yarısı ve nüfusun yüzde altmışı çok tehlikeli deprem bölgesinde bulunuyor, ama buna rağmen bir tedbir almıyoruz. Fakat son olay da gösterdi ki aslında zayiatı meydana getiren birinci olgu "deprem" değil. Zira çürük binalar, deneyimsizlik, afetlere ve olaylarına karşı bilgisizlik ve hazırsızlık depremden daha çok zarar veriyor. Depremde insanlar binaları terketmenin en kestirme yolunun balkondan atlamak olduğuna kanaat getirirlerse, göçük altında kalanları kurtaralım derken deneyimsiz kişilerin iyi niyetli de olsa kurtarma tekniklerine aykırı davranışları insanları ölüme götürüyorsa oturup düşünmek lazım. Ne zaman kimler bu işe dur diyecek?
   <br/>
   <br/>
   Türkiye'de deprem gibi afetlere ilişkin aslında Bayındırlık ve İskan Bakanlığı'nın hazırladığı ve kısaca deprem yönetmeliği diye bildiğimiz afet bölgelerinde yapılacak yapılara dair teknik bir yönetmelik var. Ki bu geçen sene başında yenilendi ve şartları çok daha ağırlaştırıldı eskiye göre. Ama bizde her şey kağıt üstünde oluyor. Türkiye'de yapıların yaklaşık yüzde altmışının denetimden uzak bir şekilde yapıldığını belirten Şehir Planlamacısı Prof. Dr. Ahmet Vefik Alp'e göre yapılar, projelendirme aşaması, yapım aşaması ve yapım sonrası denetim olmak üzere üçlü bir denetime tabi tutulmalı: "Tabii önce proje safhasında çalışmanın sağlıklı olması lazım. Doğru boyutlandırma olması lazım. Fakat bu da yeterli değil. Birçok kişinin atladığı nokta şu; binanın taşıyıcı sisteminin tasarlanması sırasında düşey taşıyıcılarının homojen dağıtılmaması binaların burkulmasına ve yıkılmasına sebebiyet veriyor."
   <br/>
   <br/>
   Türkiye'deki binaların büyük bir kısmı betonarme yapılar. Dolayısıyla büyük oranda deprem bölgesinde yer alan ülkemiz için bu betorme yapılar kazaya davetiye çıkarma anlamına geliyor. Çünkü herhangi bir burkulma veya sallanma durumunda esneme payı bulunmayan betonarme binalar çabucak kırılıyorlar. Ahşap ve çelik yapıların betonarme binalara oranla depremlere daha dayanıklı olduğunu söyleyen Alp, sağlam yapının diğer detaylarını şöyle sıralıyor: "Yapım sırasında kötü niyet olmasa bile elde olmayan sebepler ile bozukluk olabiliyor. Mesela hava kabarcıkları olabiliyor. Üçüncü bir faktör de yapının bakımı yapılmıyor. Bizde bina bakımı diye bir anlayış zaten hiç yok. Bir de planlama var. Bir şehir planı yapılırken belli siyasi anlayışlara göre veya rant kaygıları gözeterek değil de daha bilimsel veriler gözetilmeli. Oradan bir fay hattı geçiyorsa bunu dikkate almalı ve yüksek binalar yapılmamalı. Sorunlu bölgelerde yapı yüksekliğinin dört katı geçmemesi lazım."
   <br/>
   <br/>
   Aslında uzmanların hemen hemen hepsi sorunun tespitinde ve çözümünde aynı kanıya varıyorlar, iş uygulamaya gelince farklılıklar oluşuyor. İnşaat Mühendisleri İstanbul Şube Sekreteri Rezzan Bulut da, Alp gibi düşünenlerden. Deprem sonuçlarının büyük felaketler getirip getirmemesinin tamamen binaların sağlıklı yapılmalarıyla ve daha önemlisi insanların sağlıklı bilgilendirilmeleriyle alâkalı olduğunu belirten Bulut şöyle konuşuyor: "Ülkemiz topraklarının yüzde 92'si deprem bölgesi içinde, İstanbul da birinci derece deprem bölgesinde. Bilimsel veriler varken, akıl bu noktada dayanıklı binalar yapmanızı salık verir. Oysa biz ısrarla tam tersini yapıyoruz. Yapılarda güvenlik tanımı belirlenmiş. Fakat uygulayan olmadığı gibi denetim yapan da yok. Deprem bölgesindeyiz, depremden korkmamalıyız ve bunun için de binaların deprem yönetmelik standartlarına uygun yapılması lazım geliyor. Zaten baktığınız zaman hasarı büyüten depremin kendisi değil çöken binalar ve göçükler."
   <br/>
   <br/>
   Binalar yapıldıktan sonra kontrollerinin belediye ile koordineli bir şekilde yapılması gerektiğini de vurgulayan Bulut, yeni yapılacak binalarda standartı tutturabilmek için şöyle bir öneri getiriyor: "Mesela bizim mesleki denetim protokolleri gibi bir tavsiyemiz vardı. Yani projeler belediyeye gitmeden önce odanın denetiminden geçecekti. Bunun onayı olacaktı. Ama bunu kabul ettiremedik. Bu işin belediyeler ile koordineli olarak yapılması lazım."
   <br/>
   <br/>
   Durumun bu denli kanlı olmasında "müteahhitlerin" nasıl büyük bir etkiye sahip olduklarını Eskişehir'de yaşanan bina çöküntüsü çok güzel gözler önüne seriyor. Eskişehir'de deprem sırasında yıkılan tek bina olan Tarhan Apartmanı'nın göçükleri altından otuzu aşkın ölü çıktı. Binanın müteahhiti Haşim Güngörsün. Bu binaya 1989 yılında belediye tarafından oturulamaz raporu verilmiş ve oturanların derhal binayı terketmeleri istenmiş. Uyanık müteahhit ise, binaya ek kolon takviyesi yaparak paçayı kurtarmış. Ve son deprem bu acı ihmalin faturasını bayağı kabarık ödetti Eskişehirliler'e.
   <br/>
   <br/>
   Benzer yapı hatalarını aslında bütün deprem bölgelerinde görmek mümkün. Özellikle İstanbul Avcılar. Burada yan yana iki binadan birinin çöktüğünü, hatta ortadaki binanın çöktüğünü, yanlarındakilerin ayakta kaldığını görebiliyorsunuz. Daha ilginci daha inşaat halindeki binalar arasında bile çökenlere şahit oluyorsunuz. Tamamen üretim hataları ve müteahhit hatalarından kaynaklandığı ortaya çıkıyor.
   <br/>
   <br/>
   Peki müteahhitleri suçlu bulup işin içinden sıyrılmakla her şey çözülecek mi? "Hayır". İşin bir de müteahhitler cephesi var. Müteahhitler faturanın kendilerine çıkarılmasına oldukça kırılmış durumdalar. Türkiye İnşaat Müteahhitleri İşveren Sendikası Başkanı Sami Sarı, "Eğer bir suç varsa hepimizin sorumluluğu eşittir" diyor. Sarı, müteahhitliğin son yıllarda büyük bir dejenerasyona uğradığını belirtip, her önüne gelenin müteahhit olmasından oldukça rahatsız. Ona göre zaten çöken yapıların yüzde doksanı da bu bir günde müteahhit olanların eseri: "Türkiyemizde maalesef müteahhitlik 1983'ten bu yana dejenere olmuş durumda. Her önüne gelen kişi bir günde müteahhit olmakta. Eğer yarın herhangi bir ticaret odasına giderseniz, çok rahatlıkla müeahhit olursunuz. Biz Türkiye'de inşaat yapanların, hele bu yıkılan binaları yapanların yüzde seksen yüzde doksanının gerçek müteahhit olmadığı kanaatindeyiz. Mesela, İstanbul Kadıköy'de çöken bina sayısı çok az çünkü buralarda ruhsatlı yapılaşmalar var. Çöken yerlere bakıyorsunuz, tamamen kaçak yapılaşmanın olduğu yerler. Türkiye'de bir cinayet işlenmiştir, bu cinayette hepimizin sorumluluğu ortaktır. Ama bu faturayı bir kişiye çıkarmak ne kadar doğru?"
   <br/>
   <br/>
   Aslında yukarıda anlattığımız Eskişehir'deki vurdumduymazlık tek başına her şeyi anlatıyor ama bizim ihmallerimiz sadece bununla sınırlı değil. Başka bir skandalı da oluşturulan kriz masalarının koordinasyonunda ve yıkılan binaların altında kalan insanları kurtarma esnasında yaşadık. Depremin üstünden çok büyük bir süre geçmeden birbirinden habersiz ve koordinasyondan uzak kriz masaları oluşmaya başladı. Başbakanlıkta ayrı, bakanlıklarda ayrı, valilik ve belediyelerde ayrı ayrı kriz masaları oluşturuldu. Oysa bu tür durumlarda iletişim kopukluğunu ortadan kaldırmak ve koordinasyonu daha sağlıklı yürütebilmek için faaliyetlerin tek merkezden takip edilip yerine getirilmesi lazım.
   <br/>
   <br/>
   Peki dünyada nasıl oluşturuluyor kriz masaları? Prof. Dr. Ahmet Vefik Alp, şehir planlaması üzerine çalışmak için gittiği Japonya'da gördüklerini anlatırken insanın aklı şaşıyor. Alp'in özellikle kriz masalarının oluşumu hakkında anlattıkları işin sadece bir kaç telefon ve adamdan ibaret olmadığını gözler önüne seriyor: "Tokyo'da bu tür doğa olaylarında oluşturulan kriz masaları bir uzay üssü gibi adeta. Uydular ile şehrin her noktasına ulaşılabiliyor. Zarar nerede daha çok, yardıma nerelerde ihtiyaç var, hepsi ekranlarda gözüküyor ve müdahaleler anında yapılıyor. Kriz merkezi çok başlı değil tek merkezli. Yedek sistemler kullanıma konuluyor, öyle telefon kesintisi, elektirik kesintisi filan mümkün değil. Çok merkezli bir yönetim yön kaybına sebebiyet veriyor, bizdeki kriz masaları da maalesef böyle yön kaybına sebebiyet verici nitelikte. Açık söylüyorum bu şiddetteki bir deprem gelişmiş bir ülkede fevkalade az bir zayiat verirdi."
   <br/>
   <br/>
   Oysa Türkiye gibi birinci derece deprem kuşağında yer alan ve her yıl birden fazla felaket ile mücadale eden bir ülke, nasıl planlı bir kriz merkezine, kurtarma ekiplerine sahip olmaz? Deprem sonrası yaşananlar, en büyük güçlüklerden birinin kurtarma operasyonlarında yaşandığını ortaya koydu. Oysa ne kurtulanlara ne de göçük altında kalanlara doğru dürüst bir yardım eli uzatıldı. Depremde herhalde en çok kaybeden de devlet ve prestiji oldu. Düşünün İstanbul'un ortasında Avcılar'da 72 saat sonra bile daha elden geçirilmemiş yıkılmış binalar vardı. Aç ve susuz kalmış insanlara yiyecek ve su takviyesi götürülemedi. Öyleki, depremden kurtulduğu halde, lağım suyu karışmış şehir suyu içmek zorunda kalan binlerce vatandaşımız, şimdi de salgınla karşı karşıya kaldı. Peki hava köprüleri neden kurulmadı? Depremden 72 saat sonra dahi henüz yardım ekiplerinin uğramadığı köyler vardı.
   <br/>
   <br/>
   Depremden bir gün sonra ilk ciddi yardımların Sakarya, Yalova ve İzmit'e ulaştığı, üç gün sonra halen hizmet, ulaşım ve iletişim götürülmeyen köyler bulunduğu dikkate alındığında halimizin hiç de iç açıcı olmayacağını söylemek en iyisi. Allah göstermesin, ama uzun süreli bir abluka ve bombardıma maruz kaldığımızı düşünün, demek ki ulaşım, iletişim ve alt yapı hizmetleri, yardım ve kurtarma da dahil kimseye sağlıklı ulaştırılamayacak. Bu durumda, Türkiye'nin bu felaketten savunma amaçlı da askeri dersler çıkartması ve tedbirler alması lazım.
   <br/>
   <br/>
   Cumhuriyet tarihinin en büyük insan zayiatlı ikinci depremi, bir çok cana malolurken ülke ekonomisini de felce uğratacak gibi. Hergün iki yüz kırk beş trilyonluk bir üretim gerçekleştiren toplam 204 milyar dolarlık Türkiye ekonomisinin, yüz otuz beş trilyon gibi büyük bir kısmını depremde hasar gören bölgeler karşılıyor. Depremden sonra Bolu, İzmit, Eskişehir, İstanbul, Yalova ve Gölcük'teki fabrikalar kısa süreli de olsa kapılarına kilit vurmuş durumdalar. Bu illerin Türkiye üretimindeki payları yaklaşık yüzde elli oranında. Ve kapılara vurulan kilitin yani sadece üretimi durdurmanın faturası da yaklaşık 135 trilyon lira civarında olacağı tahmin ediliyor.
   <br/>
   <br/>
   Afet İşleri Müdürü Rüçhan Yılmaz da depremin ekenomik götürüsüne ilişkin kesin bir rakam vermemekle birlikte yüksek olacağını tahmin ediyor. Nasıl olmasın ki? İstanbul, Kocaeli, Bursa, Sakarya, Eskişehir, Yalova'dan oluşan deprem bölgesinin ülke bütçesine yıllık katkısı yüzde otuz altı buçuk. Bu veriler bile tek başına her şeyi anlatıyor. Bir de bunlara Türkiye'nin en büyük petrol rafine tesisi TÜPRAŞ ile yıkılan ev, işyerleri, yıkım altında kalan eşya ve arabaları da eklediğimizde ortaya korkunç bir maliyet miktarı çıkıyor. Kaba bir hesapla bunun 45 milyar doları bulabileceği belirtiliyor.
   <br/>
   <br/>
   Sonuç olarak deprem tüm gücüyle ve tüm yansımalarıyla büyük küçük hepimizi derinden etkiledi. Kimi can verip toprağa düştü kimi kurtulmuş olmanın mutluluğu, ancak psikolojik olarak çöküntüye uğramanın hüznünü yaşadı. Ne var ki, bizler afet kadar ihmallerimizin de kurbanı olduk. Şayet doğru dersler çıkarmaz ve devam edersek, afetler önlenemeyeceğine göre daha çok zayiat vereceğiz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5300-yine-ihmal-yine-aci-ve-gozyasi.html), [web.archive.org (arşiv bağlantısı)](http://web.archive.org/web/20140123164247/http://www.aksiyon.com.tr:80/aksiyon/haber-5300-yine-ihmal-yine-aci-ve-gozyasi.html)
