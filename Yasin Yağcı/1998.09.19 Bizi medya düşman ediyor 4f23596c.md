# "Bizi medya düşman ediyor"

*Yasin Yağcı 1998.09.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Medya için kullanılan bir tabir vardır. Denilir ki; "Gazetecilik çift tarafı keskin bıçağa benzer, başkalarını doğrayalım derken kendi itibarınızı da doğrayabilirsiniz".
  </font>
 </div>
 <div id="newsText">
  <font class="detail-text">
   Tam da günümüz medyasını anlatan bir söz. Dördüncü kuvvet olarak yorumlanan ama kimi zaman kendisini birinci kuvvet konumunda da gören medyanın politikalarını belirlemede ne kadar bağımsız hareket ettiği müphem bir konu. Onun bağımsız hareket etme kabiliyetini kendinde görememe hali sadece bize özgü bir durum da değil aslında. İletişim çağının beraberinde getirdiği bir olgu olarak bunun tüm dünya medyasına ama az ama çok sirayet ettiği bir gerçek.
   <br/>
   <br/>
   İlk bakışta bunun belki karşı çıkılacak bir tarafı da yok gibi görünüyor. Çünkü; özellikle uluslarası özelliklere sahip bir medyanın stratejik kaygılar gütmesi ve bu bağlamda politikasını merkezi yönetim organlarıyla bağlantılı bir şekilde tasarlaması düşünülebilir. Yani onun yapacağı yayınların ülke yararlarının dışında yapılması tasvip edilmeyebilir. Ama şüphesiz bu durum bile yayın organlarına tamamen bağımlı olma hakkını vermiyor. Eğer öyle olsa zaten varlık sebepleri ortadan kalkacağı için hayatlarını sürdürmelerinin de bir anlamı olmayacaktır. Türk medyası da zaman zaman böylesi durumlar takınmıyor değil. Onlarca örneği var. Üstelik bu durumlardan çoğunun meşru bir savunması dahi yok.
   <br/>
   <br/>
   Dünya global bir köy halini alırken beraberinde yeni yapılanmaları da getiriyor. Artık bireylerin değişen modernizme tek başlarına ayak uydurabilmeleri çok zor hale geldi. Bu durum insanları, küçük kurumları birbirlerine yakınlaştırma, birlikte hareket etme sonucunu doğurdu aynı zamanda. Gazeteciler ve Yazarlar Vakfı da böylesi bir olgudan hareketle geçen hafta üç gün süren bir sempozyum düzenledi. Balkanlardan, Asya'dan ve Ortadoğu'dan yaklaşık on dokuz ülkenin temsilcilerinin katıldığı 1. Avrasya İletişim Zirvesi'nde de amaç en azında asgari müştereklerde buluşmak ve ortak hareket edebilme kabiliyetini kazanmaktı.
   <br/>
   <br/>
   Biz de bu sempozyumda Yunanistan'ı temsilen katılan gazeteci Evı Demiri ile konuştuk. Demiri ile konuşmamız sempozyumun genel havasından sıyrılıp Türk Yunan sorunlarına, bu sorunların oluşmasında ve çözümünde medyanın üstlendiği rolle ilgili konulara kaydı. Kendisi yılların gazetecisi ve televizyon programcısı. Avrupa'nın birçok ülkesinde gazetecilik yapma şansını yakalamış. Türk ve Yunan sorunlarına bakış açısıyla sağduyulu bir ses. Bayan Demiri eleştiri oklarını kâh kendi medyasına kâh bizim medyamıza yönlendirdi. Ona göre hiç bir sorun yok iki ülke arasında. Zaman zaman sorun gibi görünenlerde aslın da medyanın birer pompallamasından öte değil.
   <br/>
   <br/>
   Medya neyi çağrıştırıyor size? Veya medyayı hayatın neresine koyuyorsunuz?
   <br/>
   <br/>
   Artan iletişim teknikleriyle birlikte medya günümüzde önemli ve bir o kadar da hayati bir rol almaya başladı. İşte bu iletişim ortamında medya hayatımızda da önemli bir işleve sahip. Onunla bilgileniyoruz, onunla haberleri alıyoruz ve zaman zaman onunla manipüle oluyoruz.
   <br/>
   <br/>
   Özele inecek olursak iki ülke medyasının durumunu yorumlar mısınız?
   <br/>
   <br/>
   Bu bağlamda Türk ve Yunan gazeteleri arasında aslında büyük bir fark yok. Bana göre iki ülkenin medyası da hem nitelik olarak hem de nicelik olarak aynı pozisyonu takip etmekteler. Ve hem Türkiye'deki hem de Yunanistan'daki medya kendini barışa adamalı. Gerçekte buna inandıklarını sanıyorum. İki ülke arasında zaman zaman krizler olmakta. Ancak iki ülke medyasının barışa inançlarının tam olduğuna inanıyorum. Ama yönlendirilmemiş saf haldeki medyadan bahsediyorum. Her iki tarafta da geri kalmış, ilişkilerin düzelmesini istemeyen insanlar yok değil tabii. Fakat bu tip insanların görüşleri ilişkilerimizi kesinlikle yönlendirmemeli. Buna en iyi tedbirde yeni ve barışçıl bakış açılarını konumlandırmaktan geçiyor. Bu negatif seslerin artık susması lazım.
   <br/>
   <br/>
   Bu sesler medyada da var mı?
   <br/>
   <br/>
   Hayır demek çok zor. Her iki ülkede de barışı bozucu yayınlar yapılmakta medyada. Barışa inanmayan böylesi medya politikasının ana amacı şüphesiz daha çok satmak. Para için medya zaman zaman iki ülke arasında düşmanlık tohumları atmıyor değil. Fakat bu tür medyanın yansıttığı saldırılar iki ülke arasındaki realiteleri hiçbir zaman yansıtmıyor. Temelde iki ülkenin politikası barış esasına dayanmalı.
   <br/>
   <br/>
   Medya para kaygısı güder oldu
   <br/>
   <br/>
   Türk Yunan ilişkilerine olumsuz bir havanın hakim olmsanın tek sebebi medya mı? Veya medyanın yeri nedir bu olumsuzluğun oluşmasında?
   <br/>
   <br/>
   Medya son dönemlerde dünya genelinde farklı bir hüviyete büründü. Gazete patronları çoğunlukla gazetecilerden değil de patronlar arasından çıkmaya başladı. Medya ticari kaygılar güder oldu. Bu kimliğin olumsuz bir çok yanı var tabii. Ticari kaygı güden medyanın tek bir hedefi var, o da para. Tek düşünceleri para kazanmak.
   <br/>
   <br/>
   Bu durum Türk ve Yunan medyası için de geçerli mi?
   <br/>
   <br/>
   Tabii her iki ülkedeki medya da oluşan genel medya yapılanmasının birer türevi oldukları için bundan ayrı bir yapılanma göstermeleri imkansız. Evet iki ülkede de para kaygısı güden medya var.
   <br/>
   <br/>
   Bugün ilişkilerimize yön veren ağırlıklı medyanın kaygısı da para kazanmak mı?
   <br/>
   <br/>
   Kesinlikle öyle. Her iki ülkede de ilişkileri yönlendiren, kamuoyunu bilgilendiren medyanın ağırlık amacı veya tek amacı para kazanmak. Medyanın şu anda oluşturduğu hava kesinlikle tabanın, yani halkın görüşleri değildir. Halk çok farklı görüşlere sahip. Medyada oluşan görüş holdinglerin ve büyük patronların görüşleri sadece. Yani azınlıkların görüşü diyebiliriz. Ama güçlü bir azınlık şüphesiz.
   <br/>
   <br/>
   Medyanın ilişkilerimizin gelişmesinde hiç mi olumlu bir katkısı yok, tüm olumsuzlukların sebebini medyada görmek tutarlı mı?
   <br/>
   <br/>
   Ben köklü kariyere sahip bir gazeteciyim. İlk önce Pariste başladım. Bu kariyerimi tarih okuyarak geliştirdim. Bugünkü meşru kabul edilen tarih kitaplarının hepsi de iki ülkenin propagandasını yapmak tezi üzerine inşa edilmiş. Her iki ülke için de bu böyle. Yani bizlerin objektif bir tarih yazıcılığımız yok. İki ülke de kendi görüşünü hakim kılmak, kendi propagandasını üstün kılabilmek için tarihi yeniden oluşturmaya çalışıyor. Yani bize öğretilen tarih aslında birer propagandadan öte değil. Onun için diyorum ki bu propagandayı sona erdirecek kıtalar arasında, ülkeler arasında ve halklar arasında köprü görevi görecek olan medyadır. Bunun derin medya geçmişi olan insanlar tarafından yerine getirildiğini söyleyebilirim, ama yeni yetişen nesil için maalesef söyleyemem. Günümüzün gazetecileri derin bilgi birikimlerinden mahrumlar, onun için olaylara gerçekçi yaklaşamıyorlar. Böyle olunca da sorun varmış gibi bir durum ortaya çıkıyor. Aslında ortaya çıkan sorun değil, yanlış anlatılan tarihi gerçeklerin deneyimsiz insanların elinde birer propaganda halini almasıdır. Biz iki topluluk da geçmişte bir çok ortak noktalarda buluşmuşuz. Öncellikle tarafsız bir şekilde geçmişi öğrenmeliyiz. Öğrendiğimiz bu geçmişimiz ölçüsünde günümüz realitelerini de gözardı etmeden yaşamasını becermeliyiz. Geleceğe bakmalıyız. Şu anda bir anne olarak konuşuyorum. Kendi çocuklarımızı böylesi düşmanlık kokan bir ortamda nasıl sağlıklı yetiştirebiliriz? Eğer kendimizi düşünmüyorsak bile çocuklarımızın geleceğini düşünerek en azından asgari müştereklerde buluşmayı becermeliyiz. Geleceği karartmaya hiç kimsenin hakkı yok. İki ülkenin kader birliği yapması lazım. Düşmanlıklar geleceğimizi karartmaktan öte bir şey yapmaz.
   <br/>
   <br/>
   Holdingleşen medya
   <br/>
   <br/>
   Medyanın ağırlıklı olarak patronların ve holdinglerin hakimiyetinde olduğunu söylediniz. Peki medyadaki havanın iki ülkenin genel siyasi havasıyla bağdaşan tarafları var mı?
   <br/>
   <br/>
   Hiç şüphe yok ki ortak çok noktaları var. Medyadaki havanın genel politikadan bağımsız bir şekilde oluşturulması düşünülemez. Mesela seçim dönemlerinde iki ülke de birbirleri aleyhine hava pompalayabiliyorlar. Bunun üzerinden seçim propagandalarını yürütebiliyorlar. Ama ne oluyor? Seçim bitiyor, realiteler ile karşı karşı gelindiğinde yapılan yanlışlığın farkına varılıyor.
   <br/>
   <br/>
   Yani gazeteciler ve medya bu propagandanın yayılması için politikacılar tarafından birer araç olarak kullanılıyor diyebilir miyiz?
   <br/>
   <br/>
   Tabii. Burada gazeteci kullanılıyor. Şüphesiz çift taraflı bir kazanım söz konusu bu olayda. Medyayı veya gazeteciyi kullanan politikacı da, kullanılan medya veya gazeteci de kendi hesaplarına birer kazanç sağlıyorlar. Politikacı belki siyaset arenasında bu hava ile basamakları tırmanıyor, medya da para kazanıyor. Çünkü bir işadamının, bir patronun esas gayesi nedir; para kazanmak. Para kazanmak amacı belirlendikten sonra da maalesef ilkeler arka plana atılıyor çoğu zaman.
   <br/>
   <br/>
   Türkiye ile Yunanistan arasında bir sorun var mı size göre? Yani alıp veremediğimiz nedir?
   <br/>
   <br/>
   Bana göre çok çözülemez çok karmaşık bir sorun yok. Bu türden sorunların varmış gibi gösterilmesi, demin de dediğim gibi medyanın birer pompalaması. Medyanın çok büyük rolü var. İki ülke arasında varmış gibi gösterilen sorunların gerçekle bir ilgisi yok. Bu olsa olsa bazı kimselerin kazanç kapılarıdır diyebiliriz. Ben bu sorunların gerçekte olmadığını biliyorum, bunlar birer manipülasyon...
   <br/>
   <br/>
    İçeriden biri olarak medyanın bu olumsuz tarafının düzeltilmesi için bir faaliyette bulunmayı denediniz mi? Veya bir şeyler yapmak istiyor musunuz düzelmesi için?
   <br/>
   <br/>
   İki ülke de tez elden demokrasiyi ve insan haklarını yürürlüğe koymalı bir an önce. Bugün yapılanların ne demokrasi ile ne de insan haklarıyla hiç bir ilgisi yok. Bizim bir derneğimiz var. Bu dernek vasıtasıyla biz gazeteciliğin birer propoganda faaliyeti olmadığını, gerçekleri göstermek gibi amaçları olduğunu anlatmaya çalışıyoruz. Yavaş yavaş bir standardizasyon da oluşmakta zaten. Artık sevinerek söyleyebilirim ki bazı patronlar gazeteciliğin, televizyonculuğun birer anarşi oluşturma faaliyeti olmadığını görmeye başladı. Bizim amacımız bunu geniş bir alana yaymak. Aslında hem Türkiye hem Yunanistan medya kuruluşları zaman zaman bir araya gelip bir çok konuda mutabakata varıyor.
   <br/>
   <br/>
   Medyanın olumsuzluklar oluşturucu yanı nasıl törpülenebilir?
   <br/>
   <br/>
   Gazeteci birlikleri çok güçlü bir hale getirilmeli. Her iki ülkenin de kaderleri aynı. Tutup kanunlar nezdinde belki ilk elde yapacağınız bir şeyler yok ama mesleki ögütlenmelerin onore edilmesi ve güçlendirilmesi lazım bana göre.
   <br/>
   <br/>
   İki ülke arasında oluşturulan bu yapay krizden kazanç elde eden üçüncü şahıslar var mı?..
   <br/>
   <br/>
   Bu konuda konuşmak istemiyorum. Var veya yok görüş bildirmem doğru olmaz. Çünkü ben politikacı değilim.
   <br/>
   <br/>
   Medyayı etik açıdan nasıl görüyorsunuz? Bahsettiğiniz medyanın etik kaygılara bakışını nasıl yorumluyorsunuz?
   <br/>
   <br/>
   Akıllı insanlar profesyonelliği sağlarlar. Onlar her zaman işbirliğine inanırlar, arkadaşlıkların yararını kavrarlar, mesleki işbirliğini oluşturmaya çalışlar ve profesyonel işbirliğini sağlamaya çalışırlar. Ama bazen de azınlıklar çok güçlü seslere sahip olabiliyorlar.
   <br/>
   <br/>
   Ya Türk medyasını nasıl buluyorsunuz?
   <br/>
   <br/>
   Dediğim gibi Yunan medyasından çok farklı bir yanı yok. Ama bununla birlikte geniş bir tahlil yapma olanağına da sahip değilim. Tanıdığım bir çok Türk gazeteci var. Gerçekten çok iyi gazeteciler var.
   <br/>
   <br/>
   Son olarak bu sempozyumdan beklentileriniz nelerdir?
   <br/>
   <br/>
   Böylesi bir oluşum ilk biliyorsunuz. Başarılı sonuçlar doğurmasını temmeni ediyorum. Temennim gazetecilerin burada farklı kültürleri öğrenip ve ona göre yayın politikaları belireyecek bir bakış açasıyla ayrılmalarıdır...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4142-bizi-medya-dusman-ediyor.html), [web.archive.org (arşiv bağlantısı)](http://web.archive.org/web/20140429130054/http://www.aksiyon.com.tr:80/aksiyon/haber-4142-bizi-medya-dusman-ediyor.html)
