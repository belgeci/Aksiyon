# SiGARA LOBiLERi

*Yasin Yağcı 2000.12.23*

<div>
 <p class="spot">
  Amerika gibi gelişmiş bir ülkede bile senatör seçecek ve başkanları alaşağı edecek kadar etkin tütün lobisinin  Türkiye'de neler yaptığını Sigara ile Savaşanlar Derneği  Başkanı Ubeyd Korbey'in şu sözleri gözler önüne seriyor:  "Güçlü lobileri var ve büyük bir etkileme gücüne sahipler. Sigara reklamlarının yasaklanmasını öngören yasa tasarısının engellenmesi için siyasilere de, gazetecilere de paralar yedirdiler."
 </p>
 <p class="metin">
 </p>
 <img border="0" src="/web/20020325030332im_/http://www.aksiyon.com.tr/2000/316/resimler/Sigara.jpg"/>
 <p class="metin">
  Yıl 1990. Meclis Genel Kurulunda görüşülen tütün mamullerinin reklam yasaklarına ilişkin yasa güç bela Meclis'te kabul ediliyor. Sıra cumhurbaşkanının onayında. Meclis'te bunlar olurken İstanbul'da ise bu yasanın geçmemesi için hararetli toplantılar yapılıp çeşitli senaryolar üretilmeye çalışılıyor. Senaryonun tarafları sigara üreticilerinin ve reklam dünyasının önde gelen isimleri ile medya patronları. Yasa Meclis'ten geçtikten sonra son kez bir araya gelen bu grubun toplantısı son darbeyi indirmeye yönelik geçti: "Mecliste engelleyemedik sıra cumhurbaşkanında." Bu yönde girişimlere başlandı hemen. Ve çok geçmeden bu son darbe başarılı oldu. Çünkü yasa cumhurbaşkanı tarafından veto edildi ve rafa kaldırıldı. Ta ki 1996 yılına kadar. Altı sene sonra geçikmeli de olsa kabul edildi yasa.
 </p>
 <p class="metin">
  Ama sigara lobileri boş durmuyor. Ne kadar güçlü ve etkili oldukları su götürmez bir gerçek. Şu iki örnek onların güçlerini ve etkilerini çok güzel gözler önüne seriyor. Formula yarışlarının Türkiye'ye getirilmesi için açılan kampanyaların arkasında onlar var. Amaç reklam yasağını delmek. Bunun için bakanları dahi kullanabiliyorlar. Yasak olan reklamı yapılmış gibi gösterip onları yıl sonu bütçelerinde vergi diye göstermek ve devletten milyarlarca liralık vergi iadesi almak da başka bir etkinlikleri. Üstelik maliye bile ses çıkaramıyor.
 </p>
 <p class="metin">
  Peki cumhurbaşkanını dahi etkilemeye muktedir bu grup gücünü nereden alıyor acaba? Devletin en üst kademesini dahi yönlendirebilecek kadar büyümüş bu güç daha neleri etkiliyor olabilir? Ondan öte bu gücün amacı ne olabilir? Bu dosyamızda kısaca "Big Tabacoo" ya da "tütün lobisi" olarak adlandırılan bu lobi faaliyetinin gücünü ve bu gücün nelere kadir olduğunu ve Türkiye'ye yönelik yüzünü irdelemeye çalışacağız.
 </p>
 <p class="metin">
  Amerikasından Avrupasına, üçüncü dünyalısına değin pek çok kişinin hayatına yön verecek kadar büyüyen bu lobinin faaliyetleri insanı hayrete sürükler nitelikte. Amerika gibi gelişmiş bir ülkede bile senatör seçecek ve başkanları alaşağı edecek kadar etkin bu lobinin dünya geneline ve özelde bize yansıyan yönünü okurken hayrete düşeceksiniz.
 </p>
 <p class="metin">
  Milad seksenli yıllar
 </p>
 <p class="metin">
  Yabancı sigara üreticilerinin Türk pazarını keşfetmeleri seksenli yıllara dayanıyor. Bu yıllarda Avrupa ülkelerine oranla sahip olduğu genç nüfusun fazlalığı ile Türkiye, sigara üreticilerinin iştahını kabarttı. Ve sigara üreticileri bu tarihten sonra Türkiye'yi kendilerine yeni bir pazar alanı olarak seçtiler. O yıllarda yabancı sigaraların yurt içinde satışları yasak olduğu için tüketim kaçak olarak gerçekleşmekteydi. Bunu fırsat bilen yabancı firmalar ülkeye sigaraların kaçak da olsa daha kısa yoldan girebilmesi için Türkiye'ye en yakın ülke olan Bulgaristan'da sigara fabrikası kurdular.
 </p>
 <p class="metin">
  Peki Türkiye'ye verilen bu değerin gerekçesi ne olabilir dersiniz? Çok basit, Avrupa'da deniz bitti çünkü. Bugün özellikle Batılı sigara üreticileri gelecek yıllarda Batıda pazarın bitmek üzere olduğunu çok iyi görüyorlar. Bu tespiti teyit için şu örnek verilebilir: Amerika'da sigara firmaları yılda yaklaşık üç yüz yetmiş milyar dolar gibi Türkiye bütçesini dahi aşan yükseklikte bir meblağı tazminat olarak ödemek zorunda kalıyorlar. Yani Batılı tüketiciler sigara içiyor fakat belli bir seviyeden sonra bilinçli hareket edip sigarayı bıraktığı gibi tazminat davaları dahi açıyorlar. Amerika'da son on yıldır sigara içenlerin sayısında yüzde ellilere varan bir azalma oldu. Böylesi geleceği bulanık bir pazarda kendilerine gelecek aramak yerine başka pazarlara yönelen sigara üreticilerinin bu yeni pazarlarından birisi ve en önemlisi hiç kuşku yok ki Türkiye.
 </p>
 <p class="metin">
  Aslında Türk sigara tüketicilerinin istatistiklere yansıyan oranları da bu tezi doğrulamıyor değil. Dünya sigara tüketicileri sıralamasında yedinci sırada yer alan Türkiye'de yılda kişi başına düşen sigara miktarı iki kilo. 114 milyar 43 milyon adet sigarayı tüketenlerin sayısı ise otuz milyon. Bunun parasal değeri ise 308 milyar dolar. Dünya ortalamasına göre ise bir kişi yılda bir kilo sigara içiyor. Türkiye'nin garip bir durumu var. Diğer ülkelerin sigara içen kişi sayısı her geçen yıl azalırken Türkiye tam tersi artış gösteriyor. Her geçen gün genişleyen Türk pazarı hem kendisine yönelik hem de Türk tütününe yönelik ayak oyunlarına sahne olmaktan alıkoyamadı kendisini.
 </p>
 <p class="metin">
  Türkiye tütünü üzerinde oynanan oyunlar aslında yeni değil. Türkiye daha önceleri tütün üreten ve ürettiği tüm tütünü kullanan bir ülkeyken yanlış alınmış kararlar neticesinde ürettiği tütünü yakan ve yabancı sigara tüketimine ağırlık veren bir ülke haline geldi. Bunun neticesinde Tekel'in yerini zamanla özel sektör tekelciliği aldı. Derken iki binli yıllara geldik. Yıllarca oynanan ayak oyunları ile Türk tütününün önünü tıkayan özel sigara üreticilerinin yeni hedefi Tekel olacaktı bu yıllarda. Bir türlü özelleştirilemeyen tekel özel sektörün önlerinde gördükleri en büyük rakip. Ortada rakip olunca mücadele de kaçınılmaz olacak tabii ki.
 </p>
 <p class="metin">
  Tekel zarar ediyor mu gerçekten?
 </p>
 <p class="metin">
  Tekel'in zarar ettiği yıllardır söylenegeldi. Oysa istatistikler tam tersini söylüyor. Tekel'in borcu var fakat alacakları borcunun çok çok üstünde. Devlet Tekel'e olan borcunu ödemediği gibi buna bir gecikme cezası da uygulamıyor. Oysa Tekel'in kendisine olan borcu geçiktiği takdirde hemen gecikme faizi uyguluyor. Aslında sağlıklı bir eleştiriye tâbi tutulduğunda Tekel'in bu durumda zarar etmediği, tam tersi, kâr ettiği söylenebilir.
 </p>
 <p class="metin">
  Peki gerek zarar ettiği hakkındaki gerekse Tekel'e yönelik diğer eleştirilerin kaynağı ne olabilir? Uzmanlara göre ipuçları tek bir kaynağı gösteriyor: Yabancı sigara üreticileri. Amaç da belli: Tekel'in zarar ettiği yaygaralarının tek amacı onun özelleştirilmesinin önündeki engelleri kaldırmak. Aslında özelleştirilmesine karşı çıkan olmadığı gibi tam tersi globalleşen ekonomik kurallar da bunu gerektiriyor. Fakat Tekel'in özelleştirilmesi beraberinde bir başka tekeli getiriyor; özel sektör tekelciliğini. Özelleştirilmesi halinde kurumu yabancı sigara üretcileri alacak ve tabii ki yeni bir tekel ortaya çıkacak. Dolayısıyla uzmanların hepsi eleştirilerini bu noktaya odaklıyorlar. Yegâne amaç ise Tekel'in sigara markalarını almak. Kendi ürettikleri sigaraları hiç bir kısıtlamaya tâbi tutulmadan rahatça satabiliyorken bir firma neden Tekel'in sigarasını alsın diyebilirsiniz. Bu soruyu Türk İş Teşkilandırma Uzmanı Sinan Vargı'ya sorduğumuzda şu cevabı alıyoruz: "Sigara pazarındaki çeşitliliğe rağmen yabancı sigara firmalarının 1996 yılına kadar hemen hemen her yeri reklamla donatmalarına karşın yerli üretim sigaralarda 1996 yılında ilk üç sırada yer alan Maltepe, Samsun ve Tekel 2000'de yüzde 64'lük pazar payı korunmuştu. Yüzde 64'lük pazar payında ise yüzde 44 oranında Maltepe ve Samsun'un geldiği görülmekteydi. Yabancı sigara firmaları rekabet ederek Tekel'i ortadan kaldıramayacaklarını anlamışlardı. Çünkü farklı tütün kullanan tiryakiler reklamlardan etkilenerek sigaralarını değiştirmiyorlardı. Bunun için yeni bir senaryo ortaya konuldu: Başedemiyorsan satın al."
 </p>
 <p class="metin">
  Bakan kararnameyi arıyor?
 </p>
 <p class="metin">
  Yabancı sigara firmalarının kaçak güreştikleri öteden beri bilinmekteydi esasında. İşte buna çarpıcı bir örnek: 26 Mayıs 1996 tarihli Milliyet gazetesinde "Tekelde Malboro ajanları mı var?" başlıklı haberde bir tekel bayii şöyle seslenmekteydi: "Tekel 2000 sigarasını az gönderdiğiniz için bu sigaranın yerine sürekli Malboro satmak zorunda kalıyoruz. İçinizde Malboro ajanları mı var ki böyle oluyor?" Bu feryada Tekel Satış Müdürü ise şu cevabı veriyordu: "Haklısın Tekel 2000 sigarası fabrikadan bazen az yollandığı için sizlere yeterince dağıtım yapamıyoruz."
 </p>
 <p class="metin">
  Ve çarpıcı başka bir örnek. Yine Milliyet gazetesinden: "Yerli tütün aleyhine dengenin bozulduğu gerekçesiyle yabancı tütünle üretilen sigaralara yüzde yirmi vergi geliyor. İşin ilginç yanı Devlet Bakanı Eyüp Aşık'ın vergi hakkında hazırladığı kararname bakanlar kurulundan geçtikten sonra kayboldu. Şimdi devlet bakanı kararnamenin kimler tarafından hasır altı edildiğini araştırıyor. Bulur da vergiyi yürürlüğe koyarsa yabancı sigaralara yeni bir zam daha gelecek." Bu örnekler bile olayın vahametini çok detaylı bir şekilde ortaya koyuyor.
 </p>
 <p class="metin">
  Samsun 216 nasıl ortadan kaldırıldı?
 </p>
 <p class="metin">
  Tekel'in ortadan kaldırılması için inşa edilen oyunlar anlatmakla bitmez. Samsun 216 sigarasının ortadan kaldırılması hikayesi tütün lobilerinin amaçlarını gözler önüne seriyor. Sinan Vargı "Neden yabancı sigara içiyoruz?" isimli kitabında bu olayı şöyle anlatıyor: "1991 yılında Tekel 2000 sekiz bin ton satılırken, Malboro on bin ton satılıyordu. 1998 yılında ise Tekel 2000, yirmi yedi bin tona çıkarken Malboro yirmi üç bin tona ulaşıyordu. Ancak anlaşılamaz bir tutumla o dönemde Tekel 2000'e yapılan zamlar diğer sigaralara yapılan zamların çok üstünde tutulmuştu. Diğer tarafta halen Samsun sigarası pazardan pay almaya devam ediyordu. 1995—1996 yılları arasında Samsun sigarasının üretimi 20 bin tondan 23 bin tona ulaşırken yine garip bir kararla Samsun 216 sigarası ortadan kaybedildi. Tekel 2000'in de devri yavaş yavaş gündeme getirilince yerli sigaraların yabancı tütünle rekabet edemediği ile ilgili senaryoların gündeme getirildiği yeni dönem başlıyordu."
 </p>
 <p class="metin">
  Tekel'e yönelik manevraların altında bu pazar payını yükseltme amacının olduğunu sözlerine ekleyen Vargı şu yorumu yapıyor: "Maksat iç pazardaki rakibi ortadan kaldırmak. Türkiye'de otuz milyon kişi sigara içiyor, bu çok iyi bir rakam. Ayrıca Amerika yirmi beş yıl içinde kendi tütün üretimini kısıtlama kararı aldı. Ordaki tütün nereye gidecek; gelişmekte olan ülkelere. Adam kendi ürettiği mamule iç piyasada tüketici bulamadığı zaman alternatif pazar arayışlarına girişecektir. Türkiye gibi güzel bir pazarı başka hiç bir yerde bulamaz".
 </p>
 <p class="metin">
  Ödenen yüksek tazminatlar ve gerileyen tüketimle Amerika Birleşik Devletlerindeki pazarlarında kan kaybedenlerin kayıplarını Türkiye gibi pazarlarda giderme politikaları geliştirdiklerini dile getiren ANAP Milletvekili Bülent Akarcalı ise şöyle konuşuyor: "Bu amaçla ortaokul ve liseler ile üniversitelerde gençlere bedava sigara dağıtarak bağımlılık yaratmaya çalışmışlar, aşırı reklam kampanyasıyla tüketimi tahrik etmişlerdir." Böylesi toplumsal sorumluluktan uzak bir anlayışın neler yapabileceğini aslında tahmin etmek o kadar zor olmasa gerek.
 </p>
 <p class="metin">
  Toplumsal sorumluluk ne ki?
 </p>
 <p class="metin">
  Sigara üretcilerinin toplumsal sorumluluk ilkesinden ne kadar uzak bir anlayışla üretim yaptıkları hepimizin malumu. Her geçen gün onlarca insanın kansere yenik düşmesi gibi bir gerçeği gözönünde bulundurmaktan ısrarla kaçınan sigara üreticileri bağımlılık yapan ve aynı zamanda kansere yol açan maddeleri sırf tüketici sayısı artsın diye tütüne karıştırmakta bir beis görmüyor. Epey ilgi çeken Son Köstebek filmi bu konuya temas etmekteydi. Filmde kanser yapıcı bağımılılık maddesinin nasıl tütüne karıştırılıp piyasaya sürüldüğü en ince detayına kadar anlatılmaktaydı.
 </p>
 <p class="metin">
  Oysa aynı tarihlerde Amerikan mahkemelerinin aldıkları bazı kararlar o güne kadar tütün tekelleri tarafından saklanan acı bir gerçeği daha ortaya çıkarmaktaydı: Buna göre Marlbora sigaralarını üreten Philip Morrisa şirketi yirmi küsur yıldır sigaralarının kansere yol açtığını bilmesine rağmen bunu açıklamıyordu. Amerika'da bunlar yaşanırken tütün lobisi Türkiye'de başka bir lobi işiyle uğraşmaktaydı. Meclis gündemine getirilen tütün mamullerinin reklamlarının yasaklanmasına ilişkin yasanın Meclis'ten geçmemesi için vargüçleriyle savaşım veren bu lobi başarılı olamadı ve yasa kabul edildi. Peki yasanın kabul edilmesi her şeyi çözdü mü?
 </p>
 <p class="metin">
  Yasak reklamın vergisi nasıl alındı?
 </p>
 <p class="metin">
  Türkiye'de sigara üreticilerinin reklam, tanıtım, promosyon ve teşvik edici kampanyalar yapmaları 1996 yılında yürürlüğe giren 4207 sayılı yasanın üçüncü maddesiyle yasaklanmış durumda. Yasaklanmış yasaklanmasına ama uyan kim. Özel sigara üreticilerinin hemen hepsi bu yasağı delici faaliyetleri yürütmekteler. Sanki "Yasaklar delinmek içindir" sözü onlar için söylenmiş. Üstelik bu yasak delinmekle bitmiyor. Yasak olan reklam kampanyalarını yıl sonu bütçelerinde harcama gibi gösterip bunu Maliye'ye bildiriyor, vergi matrahından düşüyorlar. Yani çift taraflı suç işliyorlar.
 </p>
 <p class="metin">
  Bu konuyu yakından araştıran kurumların en başında Sigara ile Savaşanlar Vakfı geliyor. Vakıf Başkanı Ubeyd Korbey özel sigara üreticilerinin kanunsuz bir şekilde nasıl vergi iadesi aldıklarını tespit ettiklerini anlatıyor: "Philip Morrisa (PM) — R.J. Reynolds A.Ş. (R.J.R) 4207 sayılı yasada açıkça yasaklanmasına rağmen şirketleri içinde bir promosyon departmanının faaliyetini sürdürmüşlerdir. Bu departmanlarının bütün giderleri, bu deparmanda çalışan personel maaşları, SSK, muhtasar, tazminat, harcırah, vs. bütün ödemeler yasal olmadıkları için vergiden düşülemez. Bu şekilde dört yıldır kanunsuz bir şekilde yaptıkları harcamalar toplamının 150—200 milyon dolara ulaştığını tahmin ediyoruz."
 </p>
 <p class="metin">
  "Siyasetçilere de gazetecilere de
 </p>
 <p class="metin">
  para yedirdiler!"
 </p>
 <p class="metin">
  Korbey, bu lobilerin Türkiye'de etkili çevreleri nasıl kontrol atlında tuttuklarına dair çarpıcı örnekler veriyor. Bu firmalarda çalışan üst düzey birçok yöneticinin kendilerine geldiklerini ve dönen dolapları bizzat bu şahısların anlattığını belirtiyor: "Biz vakfı kurduktan sonra büyük sigara üreticilerinin üst düzey yöneticileri bize başvurdular. Dediler ki bizim vicdanımız rahat değil. Yapılan yolsuzlukları anlattılar. Çok da yüksek paralar alıyorlar ama 'Aldığımız bu para boğazımızdan geçmiyor' diyorlar." Korbey devamında bu yöneticilerin neler anlattıklarını ise onların ağzından şöyle veriyor: "Bize on beş yaşından itibaren çocukları sigaraya alıştıracaksınız diye talimat veriyorlar. Reklam ve tanıtımlarının bu çocukları özendirecek tarzda olması gerektiğini söylüyorlar." Bunları anlatanların bir kaçı da Avrupa müdürü oldu diyor Korbey: "Güçlü lobileri var ve büyük bir etkileme gücüne sahipler. Sigara reklamlarının yasaklanmasını öngören yasa tasarısının engellenmesi için hangi gazetecilere, hangi siyasetçilere ne paralar yedirdiklerini, ne tür oyunlar oynandığını anlattılar teker teker." Siyasetçi ve gazeteci satın alınması kuşkusuz büyük bir iddia. Bu iddiayı destekler nitelikte başka olayların da yaşandığına dikkat çeken Korbey, Meclis'te yasanın geçmesi için temaslar kurarken yaşadıkları şu ilginç olayı hatırlatıyor hemen: "Sigara devleri dünya sağlık örgütünün son on—on beş yıldır en üst makamlarını satın almış, bunlar ortaya çıktı. Türkiye'de örnekleri var. Siyasetçiler de var tabii. İlginçtir kendisini hiç tanıyorum ama Meclis'te yasanın geçmesi için görüşmeler yaparken adalet komisyonu başkanını da ziyaret etmiştik. Başkanın bize verdiği cevap hâlâ kulaklarımda çınlıyor: Ben sigaranın yararlı olduğuna dair duyumlar da alıyorum, onları inceletiyorum." Kuşkusuz Korbey'in söylediği iddialar çok ciddi. Çünkü ülkeye yön veren siyasetçi ve gazeteciler eğer etki altına alındılarsa durum gerçekten çok vahim.
 </p>
 <p class="metin">
  Korbey'in bu idiasına ilaveten, büyük bir sigara firmasının uluslararası alana ilişkin belirlediği kurum içi çalışanlara yönelik yönetmeliğinden alınan şu alıntı olayı daha da kolay anlamamıza yardımcı oluyor: "Göreviniz Meclis üyeleri, devlet idarecileri veya kanun koyucuları ya da onların personeliyle teması gerektiriyorsa ya da böylesi ilişkileri olan diğer şahısları destekliyorsanız ya da devlet sözleşmeleri için satış faaliyetleriyle ilgiliyseniz ya da göreviniz yasa yapma ya da yürütme faaliyetlerini etkileme çalışmaları gerektiriyorsa bu tür işler ile ilgili açıklama zorunluluklarını ve diğer yasal gerekleri belirlemek amacıyla yapacağınız etkinlikleri önceden işyeri danışmanınızla görüşmelisiniz."
 </p>
 <p class="metin">
  Sigara lobisi Clinton'a da kafayı takmıştı
 </p>
 <p class="metin">
  Aslında sigara lobilerinin etkinlik alanları salt Türkiye ile sınırlı değil. Tam tersi tüm dünyada büyük bir etkiye sahipler. Öylesine büyük bir etki ki parlamentodan çıkacak yasaları değiştirmeden tutun da başkanları koltuklarından edecek güce sahipler. Bu noktada Türk İş Teşkilanlandırma Uzmanı Sinan Vargı şu anlamlı soruyu soramadan edemiyor: "Madem sigara zararlı, neden reklamlarının yapılmasına izin veriliyor bir çok ülkede." Gerçekten anlamlı bir soru. Vargı, bu sorusuna cevabı ABD'li Peter Taylor'un "Smoke Ring" yani "Duman Çemberi" kitabında bulmuş. Taylor, bu kitabında hükümetler ile sigara üreticileri arasında yıllardan beri süregelen savaşı ve sigara lobilerine karşı gelen bir çok bakanın parlamento dışında kaldıklarını anlatıyor. Sigara lobilerinin faaliyetleri Taylor'a göre taa tarladan başlıyor: "Amerikalı tütün üreticileri büyük firmaların da yardımıyla kendi aralarında seçtikleri kişileri Meclise gönderiyor ve lehlerinde Mecliste çalışmalar yaptırıyorlar." Milletvekillerinin yaptıkları çalışmalar da bu tezi doğruluyor. ABD Meclisinde oylanan kapalı yerlerde sigara içilmesini yasaklayan tasarıya red oyunu onlar veriyor, yabancı sigaraları ülkelerinde sattırmayan ülkelere karşı uluslararası boykot yapılmasını teklif edenler onlar oluyor.
 </p>
 <p class="metin">
  Uluslararası sigara lobilerinin gücünü gösteren bir başka örnek ise Clinton ile ilgili iddiaydı. Meğer sigara lobileri Bill Clinton'ın kuyusunu kazmışlar resmen. İddia İngiliz gazetesi Observer'da ileri sürülmüştü. Ed Vulliamy imzalı haberde Clinton'ın sigara lobilerine hedef olmasının nedeni şöyle anlatılıyordu: "Clinton'ın hararetle desteklediği yasa taslağına göre, sigara üreticileri önümüzdeki 25 yılda, akciğer kanserinden tedavi görenler için tam 516 milyar dolar (Türkiye bütçesinin 33 katı) harcayacaktı. Taslak, çocukların sigaraya başlamasını engellemek için kampanyalar başlatılmasını öngörüyordu. Bu kampanya kapsamında Amerikan Gıda ve İlaç Dairesi'ne (FDA) nikotini, bağımlılık yapan madde statüsüne sokma yetkisi veriliyordu. New Orleans'ta bir yargıcın her nikotin bağımlısına sigara şirketlerini mahkemeye verme hakkı sağlayan kararıyla birlikte düşünüldüğünde, bu yasa taslağı sigara endüstrisi için tam bir felaket habercisiydi. Böyle bir yasayı desteklemek, tütün baronlarına ve onların desteğiyle varolan politikacı dostlarına savaş ilan etmek demekti."
 </p>
 <p class="metin">
  Tatlı kârları önünde büyük bir engel olarak gördükleri ABD başkanının kuyusunu kazma işlemi ise Monica olayında adı sıkça tekrarlanan bağımsız savcı Kenneth Starr'a verilmiş. Önce Starr'ın Monica olayından önceki davasına bakalım. Starr sigara üreticilerine karşı tüketicilerin açtığı davalarda üreticileri savunuyordu. Tek amacı nikotinin bağımlılık oluşturan bir madde olmadığı yönünde karar aldırtmak ve davayı böyle sonuçlandırmaktı. Çünkü aksi hemen hemen herkesin dava açmasına yol açabilirdi. Bu ise sigara üreticileri için iflas demekti. İngiliz gazetesi "Sigara endüstrisi adına üstlendiği bu davayı kaybeden Starr, sigara üreticilerine karşı savaş açan Başkan Clinton'a karşı mücadelesinden vazgeçmedi" diyor. Zaten olaylar ortaya çıktığında Clinton'ın sarfettiği şu sözler de kendisine yönelik oyunu apaçık ortaya koyuyordu aslında: "Tütün lobisi ve onların Capitol Hill'deki müttefiklerinin şunu bilmesini istiyorum: Bu savaş bitmedi." İlginç iddiayı İngiliz gazetesi şu sözler ile noktalıyordu: "Starr mücadele için gereken silahlarla donananmak amacıyla Whitewater dosyasına Monica Lewinsky skandalını da eklemeyi başardı. Dört yıl ve 40 milyon harcandıktan sonra, Clinton'ı hedef alan Whitewater soruşturması hiçbir sonuca varamadan kapandı. Starr, Lewinsky'yi bulmuştu zaten. Tek amacı üç yargıçtan oluşan gizli kurulu araştırmasını istediği yönde yürütebilmesi için kendisine yetki vermeye ikna etmekti. Bu amaçla yargıç David Sentelle'ye resmen başvurdu. Yetki istedi. Sizin de tahmin edebileceğiniz gibi başvuru sadece bir formaliteydi..."
 </p>
 <p class="metin">
  Bir başka örnek de İngiltere'den. Gelin İngiltere'deki örneği de Sigarayla Savaşanlar Derneği Başkanı Ubeyd Korbey'in ağzından dinleyelim: "Sigara üreticileri çok büyük paralar harcamaktadırlar. Buna en iyi örnek; son seçimlerde, İngiltere'de işçi partisine verilen 1.7 milyon dolardır. İşçi partisini tuzağa düşürerek verdikleri bu bedel, iktidara gelince Başbakan Tony Blair'in başına dert olmuş, Muhafazakâr Parti, onu ağır bir dille, sigara firmasından rüşvet almakla suçlamıştır. Sonunda Tony Blair bu parayı iade etmiştir. Şüphesiz bu para bu işte dönen paranın çok küçük bir kısmı idi. Bir kaç yıldır, aynı tezgahı ülkemizde de uygulamaya kalkmaktadırlar."
 </p>
 <p class="metin">
  Tüm bunlardan sonra anlamlı bir soru ile bitirelim yazımızı: "Bu denli geniş bir etkinlik alanına sahip sigara lobilerinin Türkiye'de suya sabuna dokunmadıklarına inanmak mümkün mü?"
 </p>
 <p class="metin">
 </p>
 <p class="arabaslik">
  Bülent Akarcalı (ANAP İstanbul Milletvekili):
 </p>
 <p class="metin">
  Dava açacağım
 </p>
 <p class="metin">
  Seksenli yıllardan itibaren on beş yaşını dolduran her gencin bir sigara içicisi olduğu kampanyası başlattılar. Ve okulların önünde, üniversitelerin önlerinde bedava sigara dağıttılar. Aynen şu sözü söylüyorum; en aşağılık eylemleri yaptılar. Bile bile gençliği bu zararlı ürüne alıştırdılar. Oysa ki aynı kampanyaları kendi ülkelerinde yapmaları yasak. Amerika'da gençliğe yönelik böyle kampanyalar yasak. Ben her zaman karşı çıktım. Bana bizim yaptığımız legal diyorlardı. Manukyan kalkıp okulların önünde prezervatif dağıtsa bu da mı legal olacak dedim.
 </p>
 <p class="metin">
  Onlar her zaman özendirme kampanyaları yaptılar. Tekel hiç bir zaman böyle kampanyalar yapmadı ki. 1996 yılında çıkan reklam yasağına rağmen Maliye Bakanlığına bildirip yıl sonunda reklam harcaması olarak düşüyorlar ve ciddi miktarlarda vergi iadesi alıyorlar.
 </p>
 <p class="metin">
  Ben iki suç duyurusunda bulunacağım. Birincisi bunların reklam yasağını delmeleriyle ilgili olacak. Öyle ya reklam harcaması gösteriyorsa demek ki reklam yapıyor. İkincisi Maliye Bakanlığı hakkında suç duyurusunda bulunacağım. Vergi kaçağına göz yumuyorlar.
 </p>
 <p class="metin">
 </p>
 <p class="arabaslik">
  Ubeyd Korbey (Sigara ile Savaşanlar Derneği Başkanı):
 </p>
 <p class="metin">
  Yasak reklamın vergisi nasıl alındı?
 </p>
 <p class="metin">
  Sigara ile Savaşanlar Derneği Başkanı Ubeyd Korbey, sigara üreticilerinin yaptıkları kanunsuzlukları maddeler halinde şöyle sıralıyor.
 </p>
 <p class="metin">
  1) Vergi kaçırma: Yasal olmayan reklam, promosyon, sponsorluk işleri için ödedikleri bedeller karşılığı fatura almışlar, bunların KDV'sini devlete ödeyecekleri KDV'den düşmüşler, ayrıca Kurumlar Vergisi matrahından indirmişlerdir.
 </p>
 <p class="metin">
  2) HORECA'larla sözleşmeler: Hotel, restoran, cafeterya isimlerinin kısaltılmasından oluşturup HORECA adını verdikleri yerlerin bazıları ile sözleşmeler yapılmış, onlara promosyon malzemeleri teslim edilmiş ve sözleşmede belirtilen bedel o işletmelerden alınan faturalar karşılığı ödenmiştir. Bu faturalardaki bedeller kurumlar vergisi matrahından düşülmüş, ödenecek KDV'den indirilmiştir. Bu konuda bazı HRECA'lar için tespit edilen bütçeler görülmektedir. Bu tür giderlerin içinden en küçük kalem olmasına rağmen rakamların büyüklüğü dikkat çekmektedir.
 </p>
 <p class="metin">
  3) Paravan şirketlere yapılan ödemeler: Reklam, promosyon, sponsorluk için şirketler bazı ödemeleri paravan şirketlere fatura karşılığı yapmışlardır. P.M. İskender Atakan'a ait "Nova" isimli şirket bunlardan birisidir. Onun için bu şirketlerin fatura aldığı şirket ve ajansların incelenmesi gerekecektir. Bazı durumlarda, bu konuda yurt dışında da faaliyet gösteren şirketlere de transfer edilmiş olabilir.
 </p>
 <p class="metin">
  4) Promosyon ve reklam malzemelerinin ithalatı: Yasal olarak yasak olan reklam ve promosyon malzemelerinin tamama yakını ithal edilmektedir. Bu malzemelerin gümrük beyannamelerinde hangi adlar altında ithal edildiğini bilmemekteyiz. Yanlış beyan söz konusu ise, toplu kaçakçılık söz konusu olmaktadır. Yapılan ithalatta peşin ödenen KDV, ödenecek KDV'den düşülmektedir. Ayrıca bütün transferler Kurumlar Vergisi matrahından düşülmektedir. Bu rakamın büyüklüğü birkaç sevk irsaliyesi ve ikinci derecede bir deponun stok kayıtları bile rakamın büyüklüğünü ortaya sermektedir. P.M.'nin bu ithalatı İsviçre'deki ana depolarından aldığını biliyoruz.
 </p>
 <p class="metin">
  5) Çeşitli aktivitelere ödenen meblağ: P.M. Parliament Sinema Kulübü için Alarko Holding'e ait ATTAŞ şirketi ile işbirliği halinde idi. Belki doğrudan ödeme yapmamıştır fakat ATTAŞ'ın 26 Kasım 1996 yılından itibaren yasal olmadığı halde İnter Star televizyonunda pazar geceleri oynanan filmler için bedel ödediğini biliyoruz. Bu para P.M. Türkiye'den doğrudan ATTAŞ'a ödenmiş olabileceği gibi ATTAŞ'a P.M. yurtdışından da göndermiş olabilir. Her halükârda bu konuda İnter Star'a yapılan ödemelerin KDV'si, ödenecek KDV'den düşülmüştür. Yine Kurumlar Vergisi matrahından indirilmiştir.
 </p>
 <p class="metin">
  6) Çeşitli aktivitelere ödenen paralar: R.J.R "Camel Trophy" konusunda paravan olarak yurtdışı bağlantılı paralel şirket WBI Camel Trophy'yi kullanmaktadır. Bu şirket vasıtası ile yasal olmayan sponsorluklar düzenlenmektedir. Yasa, sigara markası ile aynı adı taşıyan her şeyin reklamının yapılmasını, her ne suretle olursa olsun yasaklamaktadır. Dolayısıyla yapılan tüm giderlerin vergiden düşülme imkânı yoktur. Bu şirketin de incelemeye alınmasında yarar vardır. Camel Trophy'nin gösterilmesi için televizyon kanallarına son yıllarda büyük paralar ödendiğini biliyoruz.
 </p>
 <p class="metin">
  7) Çeşitli aktivitelere ödenen meblağ: Her iki sigara üreticisi de her fırsatta çeşitli aktivitelere sponsor olmaktadır. Bu şirketlerin bu konuda yaptıkları tüm harcamalar yasal giderler değildir.
 </p>
 <p class="metin">
  8) Sigara bayilerine yapılan teşvikler: Sigara satışını artırmak için bayilere verilen tüm promosyonlar yasal giderler değildir. Bu konuda her iki şirket de bayilerine çeşitli teşvik hediyeleri vermiştir. Buna, dağıtılan bedelsiz sigaralar da dahildir.
 </p>
 <br/>
 <center>
  <a class="anaorta" href="http://web.archive.org/web/20020325030332/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/kapak/1.htm), [web.archive.org (arşiv bağlantısı)](http://web.archive.org/web/20020325030332/http://www.aksiyon.com.tr:80/2000/316/kapak/1.htm)
