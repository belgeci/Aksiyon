# TAHTAKALE DÖVİZ PAZARI

*Yasin Yağcı 2001.05.19*

<div>
 <p class="spot">
  Son ekonomik kriz ile birlikte  gündeme gelen Tahtakale  piyasası kimlere evsahipliği  yapmadı ki. Türkiye'nin birçok  babası ve sanayicisi burada  yetişti. Geçmişte kayıt dışı, kara  para ve tefecilerin paralarının  dolaştığı piyasaya şimdilerde döviz büfeleri hakim
 </p>
 <p class="metin">
 </p>
 <img border="0" src="/web/20020209055935im_/http://www.aksiyon.com.tr/2001/337/resimler/Tahta.jpg"/>
 <p class="metin">
  Hayatta öyle gerçekler, öyle olgular vardır ki hiç farkında değilizdir. Aynı apartmanı paylaşıyoruzdur, aynı merdivenleri, aynı asansörü kullanıyoruzdur, ekmeğimizi, gazetemizi aynı kapıcı getiriyordur, kalorifer kömürümüzü aynı kazancı atıyordur, kapı komşumuzdur farkında değilizdir... Aynı muhtardadır kaydımız, aynı muhtardan almışızdır ikametgâh kağıdını, aynı mahallede oturuyoruz da farkında değilizdir... Hergün aynı kapıdan girip güne başlamışızdır, aynı müdür bizim yıllık izin dilekçemize imza atmıştır, aynı yemekhanede oturmuşuzdur farklı zamanlarda, dün onun oturduğu sandalyeye bugün biz oturmaktayızdır, dün bizim yediğimiz yemek tabağından bugün o yemek yemektedir... Aslında iç içeyizdir ama farkında değilizdir. Apartman, mahalle, işyeri gibi ortak mekan paylaşımları dahi kimi zaman birbirimizin farkına varmamıza yetmiyor. Bu sadece ortak mekan kullanımı ile de sınırlı değil.
 </p>
 <p class="metin">
  Çok önemli değildir ama öyle zaman gelir ki, dün önemsemediğimiz bu olgu kocaman bir gerçek olarak beliriverir karşımızda. İşte son ekonomik kriz böylesi bir toplumsal gerçeklik ile yüz yüze getirdi bizi. Bu gerçek Tahtakale olgusu.
 </p>
 <p class="metin">
  Dün vardı. Bugün varlığını daha net hissettiriyor, muhtemelen yarın da tüm benliğiyle var olacak. Kriz çıkalı iki ay oldu, sıradan vatandaşından bilim adamına, siyasetçisinden medya mensubuna değin herkesin dilinde Tahtakale. Tahtakale ahbabı koskoca ülke ekonomisine yön verir oldu. Peki Tahtakale gerçeği birden mi çıktı ortaya? Dün neredeydi, bugün gücünü nereden alıyor, yarın nerede olacak? Ondan öte Tahtakale neyi temsil ediyor, kimler var orada? Bu dosyamızda ülke ekonomisine yön veren Tahtakale gerçeğini masaya yatıracağız.
 </p>
 <p class="metin">
  Tahta kale
 </p>
 <p class="metin">
  Eminönü'nün bir semti olan Tahtakale ta Bizanstan bu yana bir ticaret üssü olma vasfını koruyarak gelmiş bugünlere. Bizans döneminde Venediklilerde onlardan sonra ise Osmanlılarda ticaret üssü olarak işlev görmüş. Yıllardır ekonomi piyasasını takip eden daha önce Tahtakale ile ilgili çalışmaları da bulunan gazeteci Melahi Okur'a göre Tahtakale piyasası ta Osmanlıdan bu yana önemli işlevler gördü: "Birinci Dünya Savaşı yıllarında orada hamam bölükleri vardı. O hamam bölükleri Kurtuluş Savaşı yıllarında birer ittihatçı gibi Kurtuluş Savaşına destek veren birlikler. Zaman içerisinde bunlar savaş sonrası ve cumhuriyet döneminde de varlıklarını sürdürürler. Bu bölgede, Galata'da bankerler var, Tahtakale'de ise Rumlar, Ermeniler ve Yahudiler var. Ermeniler iyi muhasebeci, Rumlar ve Yahudiler ise iyi tüccar."
 </p>
 <p class="metin">
  1940'lı yıllara kadar azınlıkların hüküm sürdürdükleri Tahtakale piyasası bu tarihten sonra bir dönüşüm yaşıyor. Özellikle mübadale ve varlık vergisi gibi azınlıkları yakından ilgilendiren toplumsal olaylar bu dönüşümün gerçekleşmesine zemin hazırladı. Çoğu buradaki işini Türklere devretti. Bu devirle birlikte Tahtakale piyasası Türk girişimcilerle tanıştı.
 </p>
 <p class="metin">
  Ağırlıklı olarak ekonomimiz içinde yer alması ise 1980'li yıllara dayanıyor. Turgut Özal'ın liberal havayı ülkeye hakim kılmasından çok önceleri Türk Parasını Koruma Kanunu'nun hükmünü sürdüğü dönemlerde döviz bulundurmak yasaktı. Ülkeye ve özellikle İstanbul'a gelen turistlerin uğrak yerleri arasında Ayasofya ve Kapalıçarşı başta geliyordu. Dövizini bozdurmanın sıkıntısını yaşayan turistlerin çoğunlukla alış veriş yaptıkları yerler Kapalıçarşı civarlarıydı. Turistlerin alış verişlerinin burada yoğunlaşması aynı zamanda dövizlerin de bu merkezde toplanması anlamına geliyordu. Böylesi bir birikim "Tahtakale piyasası"nın varlığını ortaya çıkardı.
 </p>
 <p class="metin">
  Tahtakaleyi ortaya çıkaran bir başka ve belki de en önemli neden ise Türkiye'nin uyguladığı kapalı ekonomiydi. İthalatın koruma altında olması insanları yasal olmayan yollardan bu ihtiyaçları gidermeye sevkeder. Tekstil ve kimyevi hammade kaynaklarının yoğun olarak bulunduğu Tahtakale civarı da bu gayri yasallığın merkezi haline geldi. Türk Parasını Koruma Kanunu çerçevesinde yasaklanan döviz ithalat yapmak isteyenlerde sıkıntı oluşturmaktaydı. İşte yasal olmayan yollarla yapılan ithalatın büyük çoğunluğu bu bölgede gerçekleşti. İthalatın burada yoğunlaşması aynı zamanda para trafiğinin de yoğunlaşmasına zemin hazırladı. Bu kaçakcılık piyasasının Tahtakale'de oluşmasına o dönemde devletin bizzat göz yumduğunu belirtiyor gazeteci Enis Berberoğlu: "Çünkü lüks tüketim ihtiyacı vardı ve bunun karşılanması gerekirdi. 1980 öncesi ithalat koruması nedeniyle önce tüketim malı açısından böyle bir piyasanın oluşmasına bir anlamda göz yumuldu. Yani lüks tüketimin bu yolla karşılanması anlayışı içinde bu piyasanın oluşmasına göz yumuldu. Daha sonra her türlü kaçak malın satıldığı bir yer haline geldi. Bunun içinde o dönemler yokluğu çekilen malların başında ise yasak olan döviz geliyordu. Dolayısıyla bu yolla döviz piyasasına da hakim olmaya başladı Tahtakale."
 </p>
 <p class="metin">
  1980'den sonra önemini yitirdi
 </p>
 <p class="metin">
  Aslında iki tane Tahtakale var. Birisi kırtasiye, hırdavat, oyuncak gibi ithal malların yoğun olduğu çarşı, ikincisi ise Kapalıçarşı'da yer alan döviz piyasası. Son ekonomik kriz ile birlikte gündemimize konu olan bu ikinci Tahtakale. Son krize kadar bu piyasa pek gündemde değildi. Onun gündemden düşmesi 1980'li yıllara dayanıyor. İthalat ve dövizin serbest bırakılmasına koşut olarak piyasa da eski önemini yitirdi zamanla.
 </p>
 <p class="metin">
  Yıllardır bu piyasayı yakından takip eden para piyasaları uzmanı Mehmet Ali Yıldırımtürk; "Dövizin serbest kalmasıyla birlikte cazibesi bitti" diyor. Enis Berberoğlu da Yıldırımtürk gibi düşünüyor: "Bana göre 1980'lerden sonra bu piyasanın artık çok fazla bir anlamı kalmadı. Zaten resmişleşti gün geçtikçe. Dövizin serbest bırakılmasından sonra resmi hale geldi." Meliha Okur'a göre ise cazibesi azalmakla birlikte Tahtakale her zaman gündem oluşturmuştur: "Tahtakale Türkiye'nin gündeminde her zaman olmuştur. 1983 yılında kambiyo rejiminin değişmesi ve 1985 yılında Merkez Bankası bünyesindeki para döviz piyasaların kurulmasıyla birlikte cazibesini yitirmişti. 1980'den sonra Türkiye sıcak parayı keşfetti."
 </p>
 <p class="metin">
  Ekonomiye yön verebilir mi?
 </p>
 <p class="metin">
  Kriz ile birlikte koca ülkenin ekonomisine bu piyasanın yön verdiği söylendi. Peki gerçekten bu piyasa ekonomiye yön verecek kadar büyük bir güce sahip mi? Belki dün için bu soruya evet cevabı verilebilirdi. Ama bugün için tüm uzmanlar hayır cevabını veriyorlar.
 </p>
 <p class="metin">
  Tahtakale'nin son günlerde gündemde olmasının aslında tek bir nedeni vardı. O da bankalar arası piyasanın kilitlenmesiydi. Bankalar açık olan pozisyonlarını kapatmak için Merkez Bankası ve bankalararası piyasada döviz alamayınca Tahtakale'ye yöneldiler ve daha önceleri hiç görülmemiş tarzda bankacıların buraya saldırmalarıyla birlikte döviz fiyatı yükseldi. Bankalararası piyasa ve
 </p>
 <p class="metin">
  Merkez Bankası'nın döviz satmamasından dolayı tek satıcı konumunda kalan Tahtakale gündemde baş sıraya oturdu. Aslında piyasanın hacim olarak ekonomiye yön vermek gibi bir kabiliyeti yok. Ama piyasada tek başına kaldığı zaman gücü ölçüsünde etkileyebiliyor. Enis Berberoğlu bu görüşü dile getirenlerden birisi. Berberoğlu'na göre bu piyasanın ekonomiye yön vermesi mümkün değil: "Tahtakale piyasasının ekonomiye yön verdiği şeklindeki görüşlere katılmıyorum ben. Bakın bankalararası piyasada milyarlarca dolar dönüyor. Tahtakale'yi ne zaman hatırlıyoruz? Bankalararası piyasa kitlendiği zaman. Şu anda dikkatlerin buraya odaklanmasının sebebi kriz ortamı tabii ki. Bir piyasa çalışmıyor öbürü çalışıyor. Çalışan piyasaya dikkatlerin çekilmesi de çok doğal. Şu nedenle, bankalararası piyasa birden fazla nedenle kitlenince Merkez Bankası açık pozisyonları bulunan bankalara yeteri kadar döviz vermedi, onlar da bu açıklarını kapatmak için işleyen piyasaya yöneldi, bu durum ortaya çıktı." Güngör Uras ise tam tersi görüşte. Merkez Bankası'nın bilinçili tercihi neticesinde ortaya çıkan tablonun Tahtakale'yi bugün için piyasada tek söz sahibi haline getirdiğini belirten Uras sözlerini şöyle sürdürüyor: "Ekonomiye yön verebilecek kapasitede olduğu söylenebilir. Bugün koskoca ekonomiye yön veriyor baksanıza." Güngör Uras da prensipte Berberoğlu gibi düşünüyor. "Fakat gel gör ki bir de gerçekler var" demekten kendini alamıyor: "Tamam ekonomiye yön verebilecek gücü yok o halde nasıl oluyor da döviz piyasasını belirleyebiliyor?. Paranın idaresini ellerinde tutanlar zamanında gerekli müdahaleleri ve gerekli işlemleri yapmadıkları zaman işte böyle durumlar ortaya çıkabiliyor. Diyelim ki Tahtakale'nin gücü yok. Soruyorum size peki nasıl oluyor da paranın tek hakimi olan Merkez Bankası gücü bu kadar zayıf olan bir kurumun piyasaya yön vermesine izin veriyor. İşte Merkez Bankası olaya müdahil olmayınca bu durum ortaya çıktı. Ne kadar sürer açıkçası bilemiyorum."
 </p>
 <p class="metin">
  Mesai 8:30'da başlıyor
 </p>
 <p class="metin">
  Bir döviz piyasası olmasına rağmen dövizin bulunmadığı bir yer Tahtakale. Hatta geçmişte maliyeciler buraya ani bir baskın düzenlemişler. Baskında döviz bulma umudunu taşıyan maliyecilerin bulabildikleri sadece telsizlermiş.
 </p>
 <p class="metin">
  Burada bulunan sadece döviz büfelerinin temsilcileri yani brokerler. İşe sabahları genellikle saat sekiz buçuk gibi başlıyorlar ama dövizler ile ilgili gerçekçi işlemler ancak saat on gibi başlıyor. Saat yedide mesainin bitmesiyle birlikte o meşhur sokakta in cin top oynuyor adeta. Gündüz iğne atsanız düşmez belki ama akşam olunca in cin top oynuyor. Dolayısıyla seçmeni olmayan bu mekana bir nevi ne siyasetçiler ne de yerel yönetimler pek alâka göstermiyorlar. Her ne kadar döviz alım ve satımı serbest olsa da burada yapılan işlem yasal değil ama göz yumuluyor. Dar sokakta piyasaya çıkan brokerlar da bunun farkındalar zaten. Dövizin burada bulunmamasının en önemli nedeni de bu gayri yasallık. Dar sokağın seçilmesi gözden ırak olmak kaygısından. Sokağın hemen yanı başında bekleyen polislerin varlık nedenleri oluşacak bir arbedeyi önlemek. Zaten tüm ayakçı brokerlar da bunun farkındalar. Döviz almak isteyen de, satmak isteyen de bu sokağın raconuna uygun bir dil kullanmak zorunda. Bu aslında geçmişten kalma bir alışkanlık. Dövizin yasak olduğu yıllarda her yabancı paraya bir isim takılmış. Bu alışkanlık döviz serbest bırakıldıktan sonra da varlığını sürdürmüş.
 </p>
 <p class="metin">
  Mesela Amerikan Dolarına yeşil, Alman Markına çeyrek, Fransız Frangına Napolyon, İsviçre Frangına çikolata, İtalyan Liretine makarna, Suudi Arabistan Riyaline hacı gibi isimler takılmış. Bu ülkenin parasını almak veya satmak isteyen de bu lügatı kullanmak zorunda. Tabiri caizse kendi raconları var.
 </p>
 <p class="metin">
  Sıcak para burada yok. Her bir kişi bir dövizcinin temsilcisi konumunda, dolasıyla onların buradaki yegane işleri buldukları müşterileri temsilcisi oldukları döviz büfelerine göndermek. Yıllardır bu pisayada bulunan Mehmet Ali Yıldırımtürk'e göre piyasanın yazılı olmayan kendine has kuralları var: "Bu kurallara uymayan barınamaz burada. Burada toplanan insanlar aslında döviz büfelerinin temsilcilerinden başkası değil. Burada gün içinde toplanan döviz büfelerinin elemanları birbirlerinin pozisyonlarına göre dövizin alım ve satım fiyatını belirliyorlar. Tabii tek kıstas bu değil. Merkez Bankası'nın belirlediği fiyatlar ve bankalararası fiyatı da gözönünde bulundurarak belirliyorlar. İşlemler tamamen kendi aralarında sözlü akidlere dayanıyor. Sözlü olarak anlaşıldıktan sonra mal döviz büfelerinde temsil ediliyor. Yoksa ne kimsenin cebinde para var, ne de alış veriş orada yapılıyor." Devamında burada bulananların tümünün birbirlerini tanıdığını ve herkesin yazılı olmayan üyelik kayıtlarının bulunduğunu belirten Yıldırımtürk şöyle konuşuyor: "Yabancı birinin aralarına girmesi mümkün değil. Daha çok Doğulu insanlar hakim buraya. Döviz büfesinin elemanları birbirleriyle yapıyor bu alış verişi. Bu alış verişi telefonda da yapmak mümkün. Ama telefonda arz talebi çoğunlukla belirleyemezsiniz. Ordaki kalabalıkta arz ve talebi daha net belirleyebiliyorsunuz. Şöyle bir imaj var, ayaklı borsada insanlar kâr amaçlı alım satım yapıyor, piyasayı belirliyor gibi bir imaj. Kesinlikle böyle değil. Burası İMKB'nin bir nüvesi."
 </p>
 <p class="metin">
  Buranın kendine göre kuralları var. Yıldırımtürk'ün de bellirttiği gibi katı ama yazılı olmayan kurallar var. Karşılıklı anlaşılan bir alışverişten fiyatı değişse dahi  vazgeçmek mümkün değil. Ya vazgeçilirse ne olur? Yıldırımtürk bu soruya şu cevabı veriyor: "Ola ki vazgeçtiniz. Bir kez daha yapacağınız işlemlerde size güvenmezler ve sizinle alış veriş yapmazlar. Kendi aralarında yazılı olmayan bu kanuna uymadığınız için size yaşama şansı vermezler bir daha. Soyutlanır ve piyasadan silinirsiniz."
 </p>
 <p class="metin">
  İstanbul gibi kozmopolit bir şehirde her renkten ve her ırktan insan var. Bu renklilik Tahtakale piyasasında da hakim. Piyasadaki hakimiyet Türk siyasal yaşamıyla bir paralellik arz etmiş. Önceleri Musevi tefeciler hakim olmuşlar, daha sonraları Süryaniler, Mardinliler ve Antepliler... Şimdi ise tam bir karışım hakim.
 </p>
 <p class="metin">
  Tam bitti derken...
 </p>
 <p class="metin">
  Son ekonomik krizden önce büyük oranda güç kaybetmişti Tahtakale. Ama krizin patlak vermesiyle birlikte yeniden hayata döndüler. Geçmişte gayrı resmi olarak hüküm süren piyasada dönen paranın hepsi kayıtdışı paraydı. Kısmen tefecilerin topladıkları paralar, kısmen ithalat ihracat döngüsünün doğurduğu para birikimi kayıt dışında dönüyordu burada. Ama Özal ile birlikte gelen serbestiyet ve daha sonra açılmalarına izin verilen döviz büfeleriyle birlikte bu paralar kayıt dışılıktan kurtarıldı büyük oranda. Tahtakale piyasası bir çok yeraltı dünyası babasına, bir çok sanayiciye de yataklık yapmıştı geçmiş dönemde.
 </p>
 <p class="metin">
  Tahtakale türü piyasalara gelişmiş ülkelerde rastlamak pek mümkün değil. Gelişmiş piyasa ekonomilerinde genellikle para politikalarının belirleyicileri çoğunlukla merkez bankaları ve bankalararası piyasalardır. Ama bizde ikisi de işlemeyince Tahtakale devreye girdi. Peki Tahtakale bu haliyle daha ne kadar yürür. Aslında bir iki sene öncesine kadar bitti denecek kadar para trafiği düşük seviyedeydi. Ama gelişmesini henüz tamamlayamamış ülkelerin tipik bir rahatsızlığı olarak beliren bu dar çerçeveli ayaküstü borsaları kriz ortamlarında ekonomiye yön verebiliyorlar. Gazeteci Güngör Uras, bu tür piyasaları ekonomi açısından pek sağlıklı bulmuyor: "Tahtakale'yi ekonomi açısından sağlıklı bulmak mümkün değil. Evet orada bir fiyat belirleniyor ama o gerçek fiyat değil ki. Bu fiyat oraya ulaşabilen arz ve taleplerin fiyatı. Gerçek fiyat olabilmesi için Türkiye'nin bütün arz ve taleplerinin toplandığ bir yerde belirlenmesi lazım bu fiyatın. Mesela eskiden Karaköy rıhtımında belirlenen borsa fiyatı sadece oraya gidenlerin belirledikleri fiyattı ama bugün İstinye'deki fiyat gerçek arz ve taleplerin fiyatıdır. Dövizin de böyle bir borsada işlem görmesi lazım."					Mehmet Ali Yıldırımtürk ise buranın pek uzun ömürlü olmayacağı görüşünde: "Ben Tahtakale'nin daha fazla uzun ömürlü olabileceğine ihtimal vermiyorum. Artık sistem çok gelişti, internetten tek tuşla veya cebinizdeki tek telefonla bankanıza emir verip paranızı yönlendirebiliyorsunuz. Bu nedenle ben Tahtakale'nin uzun ömürlü olabileceğine ihtimal vermiyorum. Tahtakale'nin canlandığı dönemler istikranın bozulduğu dönemlerdir. İsbtikrarın düzeldiği dönemlerde ise Tahtakale sinek avlıyor tabiri caizse."
 </p>
 <p class="metin">
 </p>
 <p class="arabaslik">
  GÜNGÖR URAS
 </p>
 <p class="metin">
  Müşteri malı bulduğu yere gider
 </p>
 <p class="metin">
  Tahtakale piyasasında gerçek arz ve talep biraraya geliyor. Halk arz ve talebi biraraya geliyor. Maalesef Türkiye'de borsa gerçek bir şekilde işleyemiyor. Mesela borsa bu kadar iyi işlemediği zamanlarda ayaklı borsa vardı. Kimse içeride olan biteni bilmezdi. Fiyatlar gecikmeli olarak yansırdı dışarıya. Tahtakale de böyle bir şey. Aynı şeyi bugün dövizde yaşıyoruz. Türkiye'de döviz piyasası henüz oluşmamış. Bir ölçüde Merkez Bankası'nın sınırlı müdahalesiyle, bir ölçüde bankalararası piyasada oluşuyor. Ama daha çok acil ihtiyaçlara göre oluşuyor. Merkez Bankası kontrolünde bir fiyat belirlemesi vardı önceleri ama Merkez Bankası bu kontrolü kriz ile birlikte elden kaçırınca dövizde fiyatı Tahtakale belirler oldu. Ekonomi bir ihtiyaçtan ortaya çıkıyor. Döviz ihtiyacı var piyasada ve bunu Merkez Bankası vermediği zaman bulduğu yere gider. Bugün için dövizin bulunduğu yer ise Tahtakale.  Yabancı ülkelerde döviz fiyatını merkez bankaları yönlendiriyor. Avrupa ülkelerinde Euro'yu Avrupa Merkez Bankası belirliyor. Euro için Yunanistan'da bir Tahtakalenin kurulması mümkün mü? Olmaz, Amerika'da da olmaz. Ama bizim gibi ülkelerde ancak belirler. Bizim Merkez Bankamızın bilinçli bir tercihiydi bu. Merkez Bankası duruma müdahale edene kadar da bu sürer bana göre.
 </p>
 <p class="metin">
 </p>
 <p class="arabaslik">
  MEHMET ALİ YILDIRIMTÜRK
 </p>
 <p class="metin">
  İstikrar bozulduğunda gündeme gelir
 </p>
 <p class="metin">
  Daha önce Eminönü'nde Balıkpazarı denilen yerde altın ticareti yapan insanlar vardı. Bir de burada ihtalat ve ihracat yapan insanlar vardı. Ama ithalatta zorluk yaşanıyordu. Çünkü döviz yasaktı. İthalat işlemlerinden dolayı gayri yasal bir şekilde döviz burada birikmeye başladı. 1980'den sonra döviz serbest bırakılınca burası biraz daha su yüzüne çıkmaya başladı. Daha çok Doğulu insanlar hakim buraya. Döviz büfesinin elemanları birbirleriyle yapıyor bu alış verişi. Alış verişi telefonda da yapmak mümkün. Ama telefonda arz-talebi çoğunlukla belirleyemezsiniz. Oradaki kalabalıkta arz ve talebi daha net belirleyebiliyorsunuz. Ayaklı borsada insanlar kâr amaçlı alım satım yapıyorlar, piyasayı belirliyor gibi bir imaj var. Kesinlikle böyle değil. Burası İMKB'nin bir nüvesi. Burası tabii ki sütten çıkmış ak kaşık değildir. Bütün sektörlerde olduğu gibi burada da kayıtdışılık var. Bavul ticaretinin revaçta olduğu yıllarda döviz girdisi miktar olarak çok yüksekti. Örneğin günde beş altı milyon dolar girdiği olurdu. 1980'den sonra döviz büfelerinin açılmasıyla birlikte insanlar daha serbest döviz almaya başladılar. Tahtakale'nin canlandığı dönemler istikranın bozulduğu dönemlerdir. İstikranın düzeldiği dönemlerde ise Tantakale'de sinek avlanıyor tabiri caizse.
 </p>
 <p class="metin">
 </p>
 <p class="arabaslik">
  ENİS BERBEROĞLU
 </p>
 <p class="metin">
  Ekonomik ajanlardır...
 </p>
 <p class="metin">
  Orası bir işporta yeri değil. Çünkü gayri yasal bir mal satılmıyor, kayıt altına alınmış bir malın satışı yapılıyor. Ve kimse de sokak ortasında satmıyor bu malı. Orada resmi döviz büfelerinin temsilcileri var. Bir anlamda ekonomik ajanlar veya ekonomik aktörler... Yasak mallar satılırdı burada zamanında. Sigara da yasaktı. Sigara almaya, oyuncak almaya, döviz almaya Tahtakale'ye gidilirdi. Çok iyi hatırlıyorum, Türkiye'de yerli oyuncak sanayii yoktu, oraya oyuncak almaya gidilirdi. Dövizin serbest bırakılmasıyla birlikte Tahtakale önemini yitirdi. Çoğu yasal hale geldi 1980'den sonra ama kayıtdışı çalışan da vardır muhakkak. Kayıtdışı tüm ülkeye hakim, orası da Türkiye'nin küçük bir yansıması niteliğindedir. Bizim dikkatimizi Tahtakale'ye çeviren tek konu bankalararası piyasanın kilitlenmesiydi. Böylesi bir piyasanın salt bize has olduğu da söylenebilir, olmadığı da. İkisinin ortasındayız. Merkezi planlama ekonomilerinde bu tür yerler çok etkili. Ama gelişmiş piyasa ekonomilerinin hakim olduğu yerlerde bu işi bankalar yapar. Oralarda daha az. Bizimki tam ortalarda bir yerde. Büyük ihtimalle bu döviz büfeleri ileride birleşip bir finans zinciri halini alacaklar.
 </p>
 <p class="metin">
 </p>
 <p class="arabaslik">
  MELİHA OKUR
 </p>
 <p class="metin">
  Birçok baba burada yetişti
 </p>
 <p class="metin">
  Türkiye'nin 1950'den bu yana tarihine baktığımızda, 1946 ilk develüasyonun yapıldığı yıl. Türkiye o dönem kasaları döviz dolu olan bir ülkeydi. Fakat IMF'in yeni kurulduğu bir süreç; onun için devalüasyon yaptı. İleriki yıllarda bir devalüasyon daha yapan Türkiye borçlarını ödemekte zorlanır oldu. Ondan sonraki süreçlere baktığımızda Türkiye tarihi ihtilaller ve ekonomik krizlerin yoğun olduğu bir tarihi birikime sahip. Bütün bunlarla birlikte hep paraya ihtiyaç duymuş. İhtiyaç duyan kesim ise büyük çoğunlukla ithalat yapan kesim. O dönemlerde Tahtakale dediğimiz piyasalar oluşmaya başlıyor. 1980'e gelene kadar burası Türkiye için çok önemli bir merkez. Türkiye'nin en büyük bababaları da burada doğuyor. Türkiye'nin en büyük sermayelerinin bir kısmı da burada doğup büyüyor. Çünkü paranın dolandığı yer burası. Mesela bir dönemin döviz piyasasının en önemli ismi Parlak'tı. Ceyhan Bektaş yani. Şimdi Deha Menkul Değerler'in sahibi. Buralarda merkezler de vardı. Mesela kimyevi madde, jüt ve çuval ithalatçıları var burada. Yani paranın kalbi ve beyni burasıydı. Tahtakale dediğimiz zaman çok ayağı olan bir yerden bahsediyoruz. Bir ayağı altın ve döviz işleridir, bir ayağı kimyevi maddelerdir, bir ayağı jüttür, bir ayağı toptancılardır. Kayıt dışı para da büyük oranda o dönem bu piyasada döndü.
 </p>
 <p class="metin">
 </p>
 <p class="arabaslik">
  'Hazır yüz tam'
 </p>
 <p class="metin">
  Tahtakele piyasasının kendine has özellikleri var. Bu özelliklerinden birisi de burada kullanılan ve piyasaya ait olan dilidir. Burada her yabancı paranın bir Türkçe karşılığı var.
 </p>
 <p class="metin">
  Yeşil veya tam: Dolar
 </p>
 <p class="metin">
  Çeyrek: Mark
 </p>
 <p class="metin">
  Gül: Hollanda Florini
 </p>
 <p class="metin">
  Makarna: İtalyan Lireti
 </p>
 <p class="metin">
  Hacı: Suudi Arabistan Riyalı
 </p>
 <p class="metin">
  Çikolata: İsviçre Frangı
 </p>
 <p class="metin">
  Kraliçe: İngiltere Sterlini
 </p>
 <p class="metin">
  Napolyon: Fransız Frangı
 </p>
 <p class="metin">
 </p>
 <p class="arabaslik">
  Bir de bu sokağın raconunun kullanıldığı bir diyalog:
 </p>
 <p class="metin">
  Yetmiş beşten yüz çeyrek alırım: Çeyrek mark demek. Yetmiş beş ise markı alacağı fiyatın son iki rakamı. Yani beşyüz yetmiş beş bin liradan yüz bin mark almak istiyorum demek.
 </p>
 <p class="metin">
  Tamı elliden alırım: Bunun anlamı ise bir milyon elli bin liradan dolar almak istiyorum demek.
 </p>
 <p class="metin">
  Hazır iki yüz tam: Hazırdan kastedilen satış. Tam ise dolar demek olduğuna göre söylenmek istenen iki yüz bin hazırda dolar var satmak istiyorum.
 </p>
 <p class="metin">
  Hazır yüz tam, yüz elli: Bunun anlamı ise yüz bin doları bir milyon yüz elli bin liradan satmak istiyorum.
 </p>
 <p class="metin">
  Hazır yüz tam yüz: Bu ise yüz bin doları bir milyon yüz bindan alırım demek.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020209055935/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/337/kapak/1.htm), [web.archive.org (arşiv bağlantısı)](http://web.archive.org/web/20020209055935/http://www.aksiyon.com.tr:80/2001/337/kapak/1.htm)
