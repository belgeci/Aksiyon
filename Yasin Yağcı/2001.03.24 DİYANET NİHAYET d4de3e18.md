# DİYANET NİHAYET

*Yasin Yağcı 2001.03.24*

<div>
 <p class="spot">
  Camiler mimari yönden daha estetik olacak. Diyanet işleri Başkanlığının  geliştirdiği projeye göre bundan  sonra yapılacak tüm camilerde  estetik kaygı güdülecek. A, B, C ve  C1 gibi isimler ile adlandırılan yeni  cami modelleri hazırlanan CD ve  kitaplar ile cami yaptıracak kişilere  tanıtılacak ve en uygun model  seçildikten sonra inşaata  başlanacak. Yıllardır mimari hiç bir  düzene tabi tutulmadan yapılan  camiler artık bundan böyle birer  mimari şaheser olarak yükselecek...
 </p>
 <p class="metin">
 </p>
 <img border="0" src="/web/20020329051326im_/http://www.aksiyon.com.tr/2001/329/resimler/Cami.jpg"/>
 <p class="metin">
  Bütün Türkiye gerek geçirmekte olduğumuz büyük ekonomik krize, gerekse bu krizin ortaya çıkardığı psikolojik ortama kilitlenmiş durumda. Deyim yerindeyse birkaç haftadır kriz ile yatıp kriz ile kalkıyoruz. Zihinler, istikballe ilgili böylesi önemli bir konuya odaklanınca etrafımızda olup biten diğer hadiselerden de bihaber oluyoruz. Oysa kriz dışında güzel olaylar da gerçekleşiyor Türkiye'de. Diyanet İşleri Başkanlığı'nın estetik kaygıdan hareketle bundan böyle yapılacak yeni camileri bir mimari porjeksiyona tabi tutmaya yönelik projesi böylesi güzelliklerden birisi.
 </p>
 <p class="metin">
  Diyanet İşleri Başkanlığı'nın camilerin gelişi güzel yapılmasının önüne geçmek amacıyla geliştirdiği sözkonusu projeye göre, yapılacak her cami önceden hazırlanan mimari projelere göre inşa edilecek. A, B, C ve C1 gibi isimler ile adlandırılan projeler cami yapmak isteyen vakıflara veya şahıslara hazırlanan CD ve kitaplar aracılığıyla gönderilecek ve bundan böyle yapılacak tüm camiler bu modellere göre yapılacak. Sözkonusu mimari planlar öncelikle camilerin büyüklükleri gözönünde bulundurularak hazırlanacak. Şu ana kadar hazırlanmış proje sayısı elli kadar. Bu projelerde cami geçmiş medeniyetlerde ifa ettiği bir çok görevi yeniden yerine getirecek. Örneğin camilerin etrafında kurban kesim yerleri, soğuk hava depoları, otoparklar, Kur'an kursları ve kütüphaneler de inşa edilecek. Diyanet İşleri Başkanlığı'na bağlı Teknik Hizmetler Müdürü Cengiz Bacak bu projeye neden ihtiyaç duyulduğunu şu sözlerle açıklıyor: "Cumhuriyetin kuruluşundan bu yana yapılan camilerin büyük çoğunluğunun hem ihtiyaca cevap vermede hem de estetik açıdan eksik oldukları hemen hemen herkesin ortak fikriydi. Bu bir realiteydi. Biz de bu sorunun giderilmesi için bir proje gerçekleştirdik. Amacımız yapılacak camilerin mimari açıdan daha güzel olmasını ve ihtiyaçlara yüksek oranda cevap verebilmelerini sağlamaktır. Camiler, sadece ibadet edilen yerler olarak düşünülmemeli. Günlük hayatımızın en önemli parçası olan camiler müştemilatında ve çevresinde her türlü sosyal etkinliğin yapılabileceği, günün her saatinde her yaştaki ve her kesimdeki insana hitap edebilecek nitelikleri haiz olmalıdırlar. Camilerin müştemilatlarının ve çevresinin bu düşünce tarzında oluşturulmasında zorunluluk bulunmaktadır."
 </p>
 <p class="metin">
  Bugüne değin minarelerlerle birlikte toplam iki yüz elli kadar proje hazırlanmış. Cami yapacak kuruluşlar veya şahıslar bu projelerden istediklerini bulundukları il müftülüklerinden veya direkt olarak Diyanet İşleri Başkanlığı'dan ücretsiz isteyebilirler. Peki hazırlanan projeler neler ihtiva ediyor? Bu soruya Bacak şöyle cevap veriyor: "Hazırladığımız projeler daha çok inşa edilmesi planlanan caminin büyüklüğüyle bire bir orantılı. Biz kabaca üç tip hazırladık. Bir tanesi klasik tarz. Bu tarz daha çok İslam tarihi boyunca süregelen cami tiplerinden hareketle onların muhteviyatlarını koruyarak hazırlandı. İkincisi modern tarz. Bu tarz ise günümüz ihtiyaçları gözönüne alınarak hazırlandı. Üçüncüsü ise üsluplaştırılmış tarz. Bu ise klasik tarz ile modern tarzın karışımı olan bir tarz."
 </p>
 <p class="metin">
  Peki Diyanet'in gerçekleştirmeye çalıştığı bu projeyi nasıl değerlendirmek lazım? Aslında tüm uzmanların ilk etapta bu projeye bakış açılarındaki ortak nokta geç kalınmış olduğu yönünde.
 </p>
 <p class="metin">
  Cami sadece dört duvar mı?
 </p>
 <p class="metin">
  Öteden beri süregelen dini hayat ile ilgili problemlerin sözlük anlamıyla toplanan yer manasına gelen camilere de zaman zaman yansıdığına hepimiz şahit olduk. Mimarilerinden tutun da, ihtiyaca cevap vermelerine değin istisnasız yetersiz kalıyordu camiler. Belki sadece ibadet yapılan yer olarak görüldüğü zaman ihtiyaca cevap verebiliyorlardı. Ama cami sadece namaz kılanan yer mi?
 </p>
 <p class="metin">
  Cami salt namazın kılındığı yer değildir kuşkusuz. İslam dininin tarihi gelişimi gözönüne alındığı zaman camilerin ibadethane özelliklerinden ziyade birer eğitim, kültür, yardımlaşma ve dayanışma kurumları olarak ön plana çıktıkları görülmektedir.
 </p>
 <p class="metin">
  Camilerin fonksiyonları süreç ve etkinlik itibariyle kimi dönemlerde farklı şekillerde ortaya çıktı. İslamın ilk yıllarında cami, eğitim, ibadet, kültür, idari, hukuki ve askeri alanlarda oldukça fonksiyonerken bu fonksiyonerliği günümüzde sekteye uğramış durumda. Eskiden her caminin çevresinde medrese, hastane, çeşme, dinlenme ve sohbet mekanlarının yapıldığı da düşünülecek olursa onların hizmet alanları daha net ortaya çıkacaktır. Özellikle medreselerin cami çevresine yakın inşa edilmiş olması eğitimini sürdüren birisinin dinin gereklerini de pratikte kavramasına ortam hazırlamaktaydı. Bugünün ibadet anlayışı ise ibadet yerlerini dört duvar olarak algıladığı için camiler bugün birer beton yığını olarak yükselmekte. Oysa mabet dış görünüşü ve iç sadeliği ile insanı cezbetmeli.
 </p>
 <p class="metin">
  Cami sadece ibadet yeri mi?
 </p>
 <p class="metin">
  Yaşadığımız zaman diliminde camiler mahalle eşrafı veya dernekler tarafından yapıldı çoğunlukla. Estetikten yoksun sıradan bir vatandaş iyiniyetiyle olaya yaklaşan bu dernekler ve şahıslar mimari hiç bir kaygı gütmeden yaptılar camileri. Resmi veya gönüllü hiçbir kurumun da bu konuya hassasiyet göstermemesi işin başka acınacak yanı. Değişen sosyo ekonomik ihtiyaçlar karşısında camilerin kazandıkları yeni kimliklerinin kurumların kollektif psikolojileriyle açıklanmasının mümkün olduğunu dile getiren Prof. Mehmet Aydın'a göre camiler aslında sadece Müslümanların ibadet yerleri değil: "Çünkü Peygamberimizin (s.a.v) döneminde çok farklı ihtiyaçlara cevap veren camilerde Hıristiyanlar bile ibadet yapabiliyorlardı. Ama bugünün değişen koşulları camileri de farklılığa sevketmiştir." Camilerin eski fonsiyonlarına yeniden dönmeleri için insanların oralardan günün yirmi dört saati istifade edecekleri mekanlar bulmalarıyla bağlantılı olduğunu dile getiren Aydın sözlerine şöyle devam ediyor: "Mesela konferanslar pekala düzenlenebilir. İlla da din eğitimi değil tabii, mesela sosyoloji ve psikoloji eğitimi vermek için yetişmiş hocanız varsa neden olmasın? Camilerden nasıl faydalanılabilir, bunu tespit edip buna yönelik programlar geliştirmek lazım. Benim hayalimde pekçok plan var tabiî. Batıda enterasandır, bizim modeli düşünerek söyleyeyim mesela yatsıdan sonra bir hoca der ki 'Ben bugün saaat üçe kadar ilgili olan herkese açık İslam felsefesini anlatacağım' ve cami hınca hınç dolar. Oysa bunu bir konferans salonunda yapmaya kalkarsanız o salonda sıra size üç ayda gelmeyebilir. Cemaatin hiç bir suçu yok. Paris'teki arkadaşım önce dostlarını çağırıyordu şimdi herkes geliyor." Müftüler ve özellikle Diyanetin bu konuya hassasiyet göstermesi gerektiğini belirten eski imamlardan Şerif Benekçi'ye göre de bugünkü durumun baş sorumlusunu, işe günü kurtarma anlayışıyla bakan mihraklarda aramak lazım: "Peygamber Efendimiz şehirleriniz mamur, mabetleriniz mütevazı olsun diyor. Camiden içeri giriyorsun her taraf rengarenk çinilerle bezenmiş, insanlar güzelleştirelim derken çirkinleştiriyorlar. Bu işlerin bu kadar başıboş bırakılmaması lazım. Bir bakanlığın ya da Diyanet bünyesinde bu konuda hizmet verecek kadroların oluşturulması lazım". Çarpık kentleşmenin çarpık mabedleşmeyi getirdiğini dile getiren Benekçi daha sonra sözlerini şöyle sürdürüyor: "Bakın merkezi camiler dışında camilerin çoğu namaz vaktine yarım saat kala açılıyor, namazı müteakip de dış cemaat kısmı açık tutulmak kaydıyla kapalı tutuluyor. Bunun nedeni de hırsızlığın önlenmesi içindir. Bunu önlemenin yolu mesainin tümünü camide geçiren hizmetlilerin tayin edilmesinden geçiyor. Bir görevliyi sabah 5'ten yatsı ezanına kadar tutamazsınız. Ama bunu vardiya yöntemiyle çözebiliriz. Ama şunu da sormadan geçmemek lazım. Meyhaneler 24 saat açık, çünkü müşterisi var. Peki caminin 24 saat müşterisi var mı?"
 </p>
 <p class="metin">
  Vakıf sisteminden cami derneklerine
 </p>
 <p class="metin">
  Camilerin daha fonksiyonel hale getirilmesinin can alıcı yanlarından biri de gerek bunların yapımında gerekse daha sonra buralarda görev yapacak din hizmetlilerinin ihtiyaçlarının giderilmesinde kullanılan sistemdir. Bu sosyal müessese Peygamber Efendimizle birlikte başlayıp bazı değişikliklere uğrayarak günümüze kadar uzanan vakıf sistemidir. Toplum hayatının geliştirilmesinde, düzenlenmesinde, sosyal, kültürel, ekonomik ve dini ihtiyaçların giderilmesinde önemli katkıları olan bu toplumsal sistemin kurulmasında, manevi sağduyunun büyük etkisinin olduğu su götürmez bir gerçektir. Vakıf sisteminin günümüze yansıması cami dernekleri şeklinde olmuştur. Ancak bu derneklerin ne kadar samimi olunursa olunsun işin ehli olmayan insanlar tarafından yönetiliyor olması malum sonuçlara sebebiyet veriyor. Görevin ehil olmayan insanlar tarafından yürütülüyor olmasının aydın kesimin duyarsızlığından kaynaklandığını belirten Mehmet Şevket Eygi bunun çözümünü aydın Müslümanların dirilişinde görüyor. Eygi, cami ne sadece ibadet yeridir ne de siyaset diyerek sözlerini şöyle sürdürüyor: "Müslümanlar bilgi bakımından, aksiyon bakımından sıfırı tüketmiş durumdalar. Bunun sonucu olarak da camiler İslam münevverlerinin ilgi alanlarının dışında kalmıştır hep. Böyle olunca iş kime düşüyor, mahallenin mütevazı bakkalına, manavına kalıyor. Ee onların da dar bütçeleriyle yapabilecekleri bu kadardır. Ama İslamiyet ümit dinidir. Müslümanlar isteseler 5 sene içerisinde bu durumlarından kurtulabilirler. Cami bir kurumdur, etrafında birtakım sosyal ve kültürel etkinliklerin yapılabileceği yerlerin hazırlanması lazım. Eskiden camilerin yanında fakirlere yemek dağıtılan imarethane olurmuş, kütüphane olurmuş, medrese olurmuş, hamam olurmuş. Bugün tüm camilere yapamıyorsak bile bazı camilerin etrafında yapabiliriz." Camiler bugün eğer terminolojilerindeki fonksiyonerliği muhafaza ederek geliştirilirse eskiden olduğu gibi hem ibadet yeri olurlar, hem eğitim yeri, hem de sosyal bir kurum.
 </p>
 <p class="metin">
  Peki Diyanet'in söz konusu projesi başarıya ulaşır mı? Görüştüğümüz uzmanların hemen hemen hepsi bunun geç kalınmış bir proje olduğu yönünde kanaat bildiriyorlar. Türkiye'nin yabancı ülkelerde yaptırdığı bir kaç caminin projelerini başarıyla gerçekleştiren yüksek mimar Abdülkadir Akpınar bu isimlerden birisi. Geçmiş kültürel birikimimizi unutmaya yüz tuttuğumuz bir dönemde ortaya atılan bu projenin önemine vurgu yapan Akpınar şöyle konuşuyor: "Diyanet'in geliştirdiği bu proje esas itibariyle geç kalınmış bir proje. Bunun yıllar öncesinden oluşturulması gerekirdi ama zararın neresinden dönülürse kârdır. Cehaletin hakim olduğu bir dönemde yapılan eserlerin estetik açıdan hoş olması beklenemez. Halbuki Osmanlılarda camilerin, şifahanelerin, külliyelerin bir ölçü dahilinde ve bir estetik kaygı dahilinde yapıldıkları göze çarpmakta. Bizim bugün bile kullanamadığımız teknikler kullanılmış. Bu üstün özellikleri yabancılar görüp de bize söylüyorlar yoksa biz olanı bile görmekten aciziz." Yıllardır bu konular ile ilgili yüzlerce yazı kaleme alan Gazeteci Yazar Mehmet Şevket Eygi de Akpınar gibi düşünenlerden. Son dönemde yapılan camilerin ancak çok küçük bir miktarının estetik kaygıyla ve tam olarak ihtiyaca cevap verebilecek tarzda yapıldığına dikkat çeken Eygi'ye göre bugünkü durum tek sorumlusu biz Müslümanlarız: "Türkiye'deki İslami hareket bir kırsal ve gecekondu hareketine dönüşmüştür. İslamiyet bir medeniyet dinidir. Mesela son 40 yılda 40 bin cami yapılmış. Bu camilerin mimari yapısı güzel değil. Bunda devletin bir etkisi yok. Tamamen Müslümanların basiretsizliği. Camilerin durumu da böyledir."
 </p>
 <p class="metin">
  Kalifiye elaman sıkıntısı var mı?
 </p>
 <p class="metin">
  Aslında ülkemiz dini yapılarının ideal ölçütlerde yapılması konusunda bir çok avantaja sahip. Köklü kültürümüz tek başına yeter ama geçmiş ile ilgilenen kim? Kültürel birikimimizi bir yana bırakmanın bizi getirip bıraktığı nokta bugün ortada duruyor. Bu ortamda Diyanet'in yeni çalışmaları acaba iyileştirici olabilir mi?
 </p>
 <p class="metin">
  Yüksek mimar Aldülkadir Akpınar Diyanet'in yeni uygulamasını çok yerinde buluyor. Çalışmanın önemli bir adım olabileceğini belirtmekle birlikte bunun uygulanması noktasında ufak tefek de olsa bazı problemler olabileceğine değiniyor: "Geçmişin o muhteşem ölçütleri ile yeni ibadethaneler yapmayı her bilinçli insan ister. Ama birtakım zorlukları var muhakkak ki. Mesela cumhuriyetle birlikte geçmiş ile kopardığımız bağlarımız neticesinde ortaya çıkan kalifiye eleman eksikliği önümüzde duran en büyük problemlerden birisi. Biz mimariyi ve estetik yapıları dert edinmediğimiz için bu konuda yeterli yetişmiş eleman da olmamış. Belki Diyanetin projesinin en büyük sorunu bu olacaktır. Ama tekrar ediyorum geç kalınmıştır bu konuda."
 </p>
 <p class="metin">
  Geç de kalınmış olsa bugün hayata geçirilmeye çalışılan proje aynı zamanda bir öze dönüşü de ihtiva ediyor. Çünkü bugün camilerde uygulanmak istenen model zaten dün vardı. Ama özellikle Osmanlı sonrasında, dünün redd—i miras kavramı üzerinde yükselen yeni hayatın görmezden gelip dayattığı yeni model maalesef dün yakaladığımız seviyenin daha altına inmemize sebep oldu. Dolayısıyla Diyanet'in sözkonusu çalışmasını bu anlamda bir öze dönüş olarak algılamak lazım.
 </p>
 <p class="metin">
 </p>
 <p class="arabaslik">
  Abdülkadir Akpınar (yüksek Mimar): Kültürümüzün farkında değiliz
 </p>
 <p class="metin">
  Maalesef kendi kültür hazinemizin farkında değiliz. Bu eserlerin dünyanın hiç bir yerinde rastlanamayacak bir ölçü dahilinde yapıldıkları görülmekte. Sinan'ın yaptığı eserlere bakın. Mimar Sinan, deprem riskini de hesaplayarak ortaya koyduğu ölçüt ile ilahi bir ölçütü birleştirerek yapmış eserlerini. O dönemlerde yapılan eserlerin hepsinde mesela bir camide minarenin yüksekliğinin ne kadar olacağı dahi hesaplanarak yapılmış. Bir insanı örnek alın, iki ayağının numarası eşittir. Bir ayağının kırk, bir bir ayağının kırk iki olması mümkün mü? Dengesini sağlayabilir mi? Bir insanın kulaklarının olduğundan büyük olması, burnunun olduğundan büyük olması mümkün mü? Böyle birileri varsa dahi özürlü olarak algılanır. Siz bir eseri ilahi ölçütten yoksun yaparsanız, bu bir de ibadethane ise varın gerisini siz düşünün. Bir caminin minaresinin olduğundan daha uzun olması, kubbelerinin daha farklı olması tıpkı insandaki gibi özürlü olarak tabir edilmeli. Maalesef cumhuriyetle birlikte özürlü camiler gittikçe çoğaldı. İnşaallah Diyanetin bu yeni çalışması bir başlangıç olur.
 </p>
 <p class="metin">
 </p>
 <p class="arabaslik">
  Cengiz Bacak (Diyanet İşleri Başkanlığı Teknik Hizmetler Müdürü): Zorlama yok
 </p>
 <p class="metin">
  Bu hazırlığımız bir ihtiyaçtan dolayı ortaya çıktı. 1999 yılında yaptığımız bir araştırmada o yıl yapılan camilerin yüzde seksen birinin mimari planlarının olmadığı ortaya çıktı. Oysa dini mekanlar salt ibadetin yapıldığı yerler değil. Burda bir huzur bulmalısınız. Bunun yanı sıra günlük bazı ihtiyaçlarınızı da giderebilmelisiniz. Bu tür ihtiyaçlardan hareketle bu işe giriştik. Biz bundan böyle camilerin güzel yapılmasını sağlayacağız inşallah. Diyanet bu porje için üç trilyon liralık bir bütçe ayırdı. Bu kapsamda minarelere de çeki düzen verilecek. Bu projeler illa ki uygulanacak diye bir kaide de yok. İsteyen istediği proje çerçevesinde cami yapabilir. Bizim projelerimizi isteyenler kullanabilir. Yani bir zorlama yok.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020329051326/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/329/haberler/3.htm), [web.archive.org (arşiv bağlantısı)](http://web.archive.org/web/20020329051326/http://www.aksiyon.com.tr:80/2001/329/haberler/3.htm)
