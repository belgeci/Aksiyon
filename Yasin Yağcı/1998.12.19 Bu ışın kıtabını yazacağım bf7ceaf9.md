# "Bu ışın kıtabını yazacağım"

*Yasin Yağcı 1998.12.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Pike, ters turnike, efe kare, viyana ve kamçı gibi kelimeler sizin için bir anlam ihtiva etmeyebilir eğer bilardo ile yakından ilgilenmiyorsanız.
  </font>
 </div>
 <div id="newsText">
  <font class="detail-text">
   İlgileniyorsanız zaten açıklamaya gerek yok. Daha düne kadar kahve köşelerine hapsedilen bu spora gereken önem yavaş yavaş verilmeye başlandı. Onun değer kazanması ile Semih Saygıner'in başarılarının aynı dönemlere denk gelmesi tesadüf değildi şüphesiz. Saygıner'in dünyada kendinden bahsettirmesi herkesi bu spor ile ilgilenmeye sevketti.
   <br/>
   <br/>
   Bilardo artık kahve köşelerinden kurtuldu ve bir spor olarak algılanıyor. Kendine yakışan salonlarda oynanan bu spora devlet de destek vermeye başladı. Öyle ki Bilardo Federasyonu bile kuruldu. Bu havanın oluşmasında Saygıner'in inkar edilemez bir katkısı var.
   <br/>
   <br/>
   Büyük çoğunluk onu 1992 yılında kaçırdığı dünya şampiyonasından tanıdı. Antalya'daki maçta o zamanın dünya şampiyonu Ceulemans'a kendi deyimiyle yoğun stresten dolayı yenilip dünya şampiyonluğunu kıl payı ile kaçırdı. Bir tarafta bunun üzüntüsünü yaşarken öbür tarafta da adından söz ettirmiş olmanın sevincini yaşıyordu o dönemler.
   <br/>
   <br/>
   Daha önce katıldığı maçlarda kazandığı tecrübeler ile birlikte her yeni gün başarıyı kazanıyorum diyordu aslında. Nitekim son olarak bu sene Dünya Üç Bant Grand Prix Şampiyonasını kazanıp dünya genel klasmanında da üçüncü sıraya yükseldi. 1999 yılı itibariyle tüm kupalarda seri başı oldu. Hollanda bilardo liginde oynayan Saygıner'in bir ayağı burada, bir ayağı Hollanda'da. Kısa süreli Türkiye dönüşünde kendisiyle yaptığımız röportaj umarız ilginizi çeker.
   <br/>
   <br/>
   Bilardo deyince bizim aklımıza Semih Saygıner geliyor. Semih Saygıner'in aklına ne geliyor?
   <br/>
   <br/>
   Bilardo deyince aklıma bir yaşam biçimi geliyor. Farklı bir dünya. İçine girmeden kimse bu dünyanın farkına varamaz. Mesela bir pozisyon düşünün; önce hayal ediyorsunuz, yani gözünüzle sayıyı çiziyorsunuz. Daha sonra da bir iki saniye içinde bunu gerçekleştiriyorsunuz. İnsanın hayalini bu kadar kısa sürede gerçekleştirdiği başka bir spor yok.
   <br/>
   <br/>
   Her sayıyı alabiliyor musunuz?
   <br/>
   <br/>
   Evet her sayıyı alabiliyorum. Ama yüzdesi değişiktir.
   <br/>
   <br/>
   Sıkıldığınız anlar oluyor mu hiç?
   <br/>
   <br/>
   Hayır kesinlikle sıkılmıyorum. Tam tersine orada mutlu hissediyorum kendimi.
   <br/>
   <br/>
   Bilardoya nasıl başladınız?
   <br/>
   <br/>
   Oyun olarak başladım. İyi oynadıkça daha da asıldım. Çünkü insanların dikkatini çekiyordum. O dönemde annemi ve babamı bir trafik kazasında kaybetmiştim. Okulum kötü gitmeye başladı. Bu ortamda bilardo ruhsal açıdan faydalı olmaya başladı. İhtiyacım olan sevgiyi burada buldum. İçimdeki boşluğu doldurdu. Bana dürüst olmayı öğretti.
   <br/>
   <br/>
   Bilardo beni sokaktan kurtardı
   <br/>
   <br/>
   Bilardoya başlamamış olsaydınız bugün sokakta mı olurdunuz?
   <br/>
   <br/>
   Belki olabilir. Belki hapislere girip çıkmış, hırsızlık yapmış, belki okulumu bitirmiş biri olurdum. Ama şunu söyleyebilirim ki; bilardo beni sevgisiz sokak ortamından alıp önce kahveye soktu, sonra da Semih Saygıner yaptı. Kahveye diyorum çünkü başka bir yerde oynanmıyordu. Amacımız bilardoyu kahveden kurtarmak. O bana bir sosyal hayat kazandırdı. Anne ve babamı kaybettikten sonra insanlara karşı bir korunma dürtüsüne bürünmüştüm. Bin türlü insan var, size ne yapacakları belli değil ki. Bilardo bu korkuyu atmamı sağladı.
   <br/>
   <br/>
   Bugün çocukluklarını sokakta geçirenlere yönelik bir şeyler yapmak istiyor musunuz? Onların bu spora yönelmeleri, sokaktan kurtulmaları için bir yol mu?
   <br/>
   <br/>
   Bu spor onlara sevgiyi ve güveni verir. O insanlara yardım etmek elbette görevimiz. Ama bana göre onların bu yola düşmelerinin öncesinde bir şeyler yapılmalı. Gerekli eğitim ve sosyo ekonomik bir düzenleme ile daha öncesinde giderilmeli bu sorunlar.
   <br/>
   <br/>
   Ne zaman bir numara olmaya karar verdiniz?
   <br/>
   <br/>
   Hiç bir zaman bir numara olmaya karar vermedim. Zaman içerisinde beni çağıran bir durum olarak ortaya çıktı. Her zaman kendime daha küçük hedefler koydum. Askerliğimden önce bilardoyu oyun gibi görüyordum. Daha sonra bıraktım ama baktım olmuyor, İstanbul'a gelip bilardo fabrikalarıyla görüştüm. Bana destek oldular ve yine oynamaya başladım. Para biriktirip yurtdışında oynamaya gidiyordum. İlk başlarda ilk turlarda eleniyordum. Yavaş yavaş Türkiye çapında adımdan söz ettirdim. Avrupa'da kuralar çekildiğinde benimle alay ediyorlardı. Türk çıktı, rahat yeneriz diyorlardı. Bu aşağılanma beni hırslandırdı. Bu arada şimdiki eşimden  İngilizceyi öğrendim. Bu başarılardan sonra birçok ülkeden teklif aldım. Ama hiç birine gitmedim, çünkü ülkeme karşı bir anti propaganda olarak kullanabilirlerdi.
   <br/>
   <br/>
   Devleti arkanızda hissetmelisiniz
   <br/>
   <br/>
   Bilardodan para kazanıyor musunuz?
   <br/>
   <br/>
   Teşvik primleri filan var. Yoksa öyle büyük paralar kazanılmıyor. Bu teşvik priminin büyük bir kısmını da zaten yarışmalara gidip gelirken harcıyorsunuz.
   <br/>
   <br/>
   Peki nasıl geçiniyorsunuz?
   <br/>
   <br/>
   Federasyon kurulduktan sonra yarışmalara giderken harcırah alıyoruz. Bu gücü arkanızda hissettiğiniz zaman daha rahat hareket edebiliyorsunuz. Daha önceleri biraz kaygı vardı.
   <br/>
   <br/>
   Bir ara bilardodan kopar gibi oldunuz, bunun sebebi neydi?
   <br/>
   <br/>
   Gelecek kaygısıydı. Artık bu kaygıyı taşımıyorum çünkü arkamda devlet var. Bu spora yatırım artırılmalı. Biz bu spor vasıtasıyla uluslararası alanda iyi bir tanıtım yapabiliriz.
   <br/>
   <br/>
   Bilordo oynamak dışında başka bir iş yapıyor musunuz?
   <br/>
   <br/>
   Yapmıyorum. Bilardo salonlarımız var. Buradan kazandığımla hayatımı idame ettirmeye çalışıyorum.
   <br/>
   <br/>
   Bir gününüz nasıl geçiyor? Mesela günde kaç saat antrenman yapıyorsunuz?
   <br/>
   <br/>
   Genelde dört beş saat antrenman yapıyorum günde. Ondan sonra sosyal etkinliklere katılıyorum. Ama bilardo ile iç içe bir hayat yaşıyorum.
   <br/>
   <br/>
   Ben sadece bilardoda bir numarayım
   <br/>
   <br/>
   Formunuzu korumak için kaçındığınız ve yaptığınız özel bir şeyler var mı?
   <br/>
   <br/>
   Ağırlık taşımıyorum. Müthiş bir denge var. Turnuva esnasında sağ kolumda ıstaka çantasını dahi taşımam. El ayarınızın bozulmaması lazım.
   <br/>
   <br/>
   Bilardoda bir numara olmanın bedeli nedir?
   <br/>
   <br/>
   Bilardoda bir numara olmak sadece bilardoda bir numara olmak demektir. Yoksa bu beni hayatın başka hiç bir alanında farklı kılmıyor. Birtakım negatif yanları da var. Kendinize daha az zaman ayırıyorsunuz. Çünkü günün belli bir kısmında antrenman yapmak zorundasınız. Hobilerim yok çünkü zamanım olmuyor.
   <br/>
   <br/>
   Bu kadar bilardo oynuyorsunuz. Rüyanıza girdiği oluyor mu hiç?
   <br/>
   <br/>
   İlk dönemler oluyordu. Şimdi iş gibi baktığım için pek olmuyor. Yirmi dört saat bir işle uğraşmak insanı ruhen çökertebilir yoksa.
   <br/>
   <br/>
   Semih Saygıner ıstakaları
   <br/>
   <br/>
   Büyük stresler yaşıyor musunuz maçlarda?
   <br/>
   <br/>
   Eskiden vardı, artık aştım.
   <br/>
   <br/>
   En çok hangi oyunu seviyorsunuz. Karambolü mü, üç bandı mı?
   <br/>
   <br/>
   Karambolün pek popüler bir yanı yok. Çünkü seyirciye hitap etmiyor. Ama üç bant tamamen bir strateji oyunu. Rakibinizin sayı almasını engelleyemezsiniz ama zor pozisyon bırakırsınız. Seyircinin de ilgisini çekiyor. Ben de üç bantı seviyorum.
   <br/>
   <br/>
   Rekorlarınız var mı? Mesela karambol ve üç bantta en fazla kaç sayı çektiniz?
   <br/>
   <br/>
   Üç bantta tek ıstakada yirmi altı sayı çektim. Karambolde ise üç bin üç yüz kırk sayı çektim ve yorulup bıraktım. Bunun yanısıra üç bant disiplininde kırk tane yeni figür buldum. Bunların ismi de Semih Saygıner olarak geçiyor. Bugün Kolombiya'da bilardo oynayan biri bu stil ile sayı aldığında Semih Saygıner stili denilir. Ben bilardo ile ilgili stilleri kendiminkileri de katarak toplayıp kitap haline getirmek isterim ama zamanım yok. Bunun yanısıra Japonya'da Semih Saygıner isimli ıstakalar üretilmekte.
   <br/>
   <br/>
   Başka rekorlarınız var mı?
   <br/>
   <br/>
   94'te üç bantta iki tane dünya rekoru kırdım. Bir de dünya literatürüne girmiş bir maçım var. Üç set oynuyoruz. Rakibime üç sette bir sayı bile aldırtmadan maçı kazandım.
   <br/>
   <br/>
   Bilardo önceleri bir kumar olarak algılandı, bu anlayış halen devam ediyor mu?
   <br/>
   <br/>
   Kumar olarak demeyelim de bir kahve oyunu olarak görüldü. Bu imajı silmek için büyük mücadeleler verdik. Ve başarılı olduk. Bilardoyu kahveden çıkardık.
   <br/>
   <br/>
   Bilardonun kahveye girmesinin önünde yasaklayıcı hükümler var mı?
   <br/>
   <br/>
   Yeni açılan salonların hepsi federasyonun kontrolünde. Öncekiler için bir şey yapılamıyor. Artık kahvelerde bilardo oynatılmıyor.
   <br/>
   <br/>
   Erkekler kadınlardan daha başarılı
   <br/>
   <br/>
   Bilardo dersi de veriyorsunuz herhalde...
   <br/>
   <br/>
   Veriyordum. Ücretsiz çok ders verdim. Bayanlar da vardı ders alanlar arasında.
   <br/>
   <br/>
   En son ne zaman ders verdiniz?
   <br/>
   <br/>
   92'ydi sanırım. İlk hakem antrenörlerini de ben eğittim.
   <br/>
   <br/>
   Paralı verdiğiniz kurslarda ücret ne kadardı?
   <br/>
   <br/>
   Bugüne kıyaslarsak bir kaç milyon dolayında. Şu anda kaç paraya verirsiniz derseniz veremem. Zamanım yok.
   <br/>
   <br/>
   Bilardoyu daha çok kimler oynuyor?
   <br/>
   <br/>
   Her kesimden oynayan var. Doktoru da oynuyor, işsizi de oynuyor, bayanı da... Avrupa'da bir sürü bilardo ligi var. Senyörler ligi var. Belli bir yaşın üstündeki insanlar oynuyor. Şimdi tutup bu yaştaki insanlara jimnastik yaptıramazsınız. Ama bilardo oynuyorlar.
   <br/>
   <br/>
   Bir röportajınızda bilardo kadın işi değil diyorsunuz...
   <br/>
   <br/>
   Kesinlikle öyle bir şey demedim, yazan arkadaş yanlış anlamış. Ama kadınla erkekler ayrı kategoride oynamak zorundalar. Bunun da sebebi düşünce yapısıdır. İki kere iki dört eder, bu bu kadar basit.
   <br/>
   <br/>
   Kadınlar mı daha başarılı erkekler mi?
   <br/>
   <br/>
   Erkekler daha başarılı. Bu da sanırım kadınlar ile erkekler arasındaki farkın doğal bir sonucu ama çözümünü araştırmacılar bile bulamamış.
   <br/>
   <br/>
   Her atışımı sayı için yapıyorum
   <br/>
   <br/>
   Hangi düşünce yapısı başarılı olmaya daha yatkın?
   <br/>
   <br/>
   Tabir yerindeyse uçmamak lazım. Çünkü çok çabuk yere düşersiniz. Bu spor tamamen gerçeklere dayalı. Top sizden kendisine hükmetmenizi bekliyor. Nasıl vurursanız öyle sonuç alırsınız.
   <br/>
   <br/>
   Sürekli spor olarak yorumluyorsunuz bilardoyu. Spor ile örtüşen hangi yanları var?
   <br/>
   <br/>
   Spor nedir? Tamamen kas gücü değildir bir kere. Bana göre spor bir kültür alış verişidir. Bilardo böyle bir spordur. Ayrıca sporun gerektirdiği disiplinleri bünyesinde barındırır. İlla ki terlemek gerekmiyor sporda. Kaldı ki ben maçlarda sırıl sıklam oluyorum terden. Ama tabii ki bir halter gibi değil. Hatta olimpiyatlara girmesi için çalışılıyor. Devletimiz de zaten federasyonunu kurarak bunu spor olarak tanımıştır.
   <br/>
   <br/>
   Rakibiniz bir atışa hazırlanırken sayı alıp alamayacağını tahmin edebiliyor musunuz?
   <br/>
   <br/>
   Hissedebiliyorum. Vurmadan önce değil de vurduktan hemen sonra sayı olup olmayacağını anlıyorum. Bazı figürler vardır ki benim gibi oynayanların kaçırması mümkün değil.
   <br/>
   <br/>
   Her atışı sayı yapmak için mi yaparsınız.
   <br/>
   <br/>
   Her atışı sayı yapmak için atıyorum.
   <br/>
   <br/>
   Rakibinize zor pozisyon bırakma gibi düşünceniz olmuyor mu hiç?
   <br/>
   <br/>
   Atış tercihi yaparken öyle bir atış yapmalısın ki sayıyı kaçırdıktan sonra masada ne kalacağını bilmelisin. Fakat topu köşeye atayım da rakibim sayı almasın tarzı şeyler yapmam. Böyle centilmenlik dışı davranışları kimse de yapmaz.
   <br/>
   <br/>
   Şansa dayalı, yani balık sayı aldınız mı hiç?
   <br/>
   <br/>
   Tabii ki aldım canım. Zaten o kadar kontrol edebilseydik hiç sayı kaçırmadan oynardık. Kontrol etmek o kadar zor ki. En ufak bir hata sizi bambaşka yerlere götürür.
   <br/>
   <br/>
   Balık sayı alırken neler hissediyorsunuz?
   <br/>
   <br/>
   Rakibimden özür diliyorum. Dünyanın en iyi oyuncuları dahi balık alırlar.
   <br/>
   <br/>
   Sizden başka isimler neden çıkmıyor Türkiye'de?
   <br/>
   <br/>
   Yavaş yetişiyor. Ama daha çok olması için Hollanda'daki gibi liglerin olması lazım. Takımlar olacak ki insanlar motive olsun. Ben oraya formda kalmak için oynamaya gidiyorum.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4488-36-bu-isin-kitabini-yazacagim.html), [web.archive.org (arşiv bağlantısı)](http://web.archive.org/web/20140427034637/http://www.aksiyon.com.tr:80/aksiyon/haber-4488-36-bu-isin-kitabini-yazacagim.html)
