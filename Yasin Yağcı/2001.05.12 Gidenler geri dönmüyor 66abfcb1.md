# Gidenler geri dönmüyor

*Yasin Yağcı 2001.05.12*

<div>
 <p class="spot">
  1996 yılında başlattığı tersine beyin göçü projesini iptal eden  GYİAD şimdi fırsatını bulan gitsin diyor. Ülkede hakim olan  ekonomik kriz, siyaset ve yönetim zaafı ile insan haklarındaki  ihlaller bu projeyi rafa kaldırttı. Başkan Midillili'nin şu sözü her  şeyi çok güzel anlatıyor: "Gelecek kaygısı güden birisi neden geri  gelsin ki? Biz neden onun gelmesine ön ayak olalım ki?"
 </p>
 <p class="metin">
 </p>
 <img border="0" src="/web/20011116215740im_/http://www.aksiyon.com.tr/2001/336/resimler/Beyin.jpg"/>
 <p class="metin">
  Yıllar önce yetişmiş eleman sıkıntısı çeken ve bunu halletmek için kalkınma stratejileri geliştiren Singapur yöneticilerinin aklına ilginç bir fikir gelir. Bu fikre göre her yıl bin tane öğrenci yurtdışında en iyi okullarda okutulacak ve sonra geri gelip ülkeye hizmet verecekti. Proje on yıl aralıksız sürdü. Geçen süre zarfında ülkede on bin tane yetişmiş beyin oluştu. Singapur da büyük bir atılım gerçekleştirdi. Ülkenin gerçekleştirdiği bu büyük atılımın yurtdışında yetişen beyinlerle bire bir bağlantısı olduğu su götürmez bir gerçek. Türkiye'den de her yıl binlerce insan yurtdışına okumaya gidiyor. Eni iyi okullarda okuyor. Peki Singapur'un gerçekleştirdiği atılımı biz neden yapamıyoruz? Cevabı çok basit çünkü bizden gidenler geri gelmiyor.
 </p>
 <p class="metin">
  Beyin göçü gündemimizin değişmeyenlerinden. Bu gerçekten hareketle beş sene önce Türkiye'nin sivil toplum kuruluşlarından birisi olan Genç Yönetici ve İşadamları Derneği yurtdışına giden beyinleri getirmek için tersine beyin göçü adında bir proje geliştirdi. Amaç giden beyinleri geri getirmekti. İlk dönemlerde projeye oldukça yüksek düzeyde ilgi oldu ve hatırı sayılır bir düzeyde insan geri döndü ülkeye. Ama aradan geçen zaman zarfında dernek projeyi rafa kaldırdı. Peki proje hangi ihtiyaçtan dolayı başladı ve neden rafa kaldırıldı?
 </p>
 <p class="metin">
  "Kriz ile iç içe bir ülkeye neden gelsinler ki?"
 </p>
 <p class="metin">
  Genç Yönetici ve İşadamları Derneği Başkanı Ali Midillili tersine beyin göçünün başlama nedenlerini şöyle sıralıyor: "Proje 1996 senesinde başladı. Türkiye'nin içinde bulunduğu ekonomik hedefler doğrultusunda ve ortaya çıkan yeni sektörler bazında hakikaten bir bilgi birikimi eksikliği göze çarpmaktaydı. Özel sektörlerden de gelen teklifler doğrultusunda biz bir sivil kuruluş olarak yurtdışına giden beyinlerimizi geri getirmek üzere yola koyulduk. Biz bu insanları nasıl geri getiririzi tartışmaya başladık ve bu proje ortaya çıktı." Sözkonusu proje çerçevesinde yurda gelenlerin bir kısmı halen kalmaya devam ediyor bir kısmı ise adapte olamayıp geri döndü. Her geçen gün ilgi de azalmış zaten. Ama derneğin bu projeye son vermesinin nedeni ne gariptir ki azalan ilgi değil. Dernek Başkanı Midillili iptalin gerekçelerini anlatırken Türkiye'nin mevcut ekonomik, siyasi ve yönetim zaaflarına dair gerçekleri bir kez daha karşınıza çıkıyor. Midilli'ye göre iptalin en önemli nedeni Türkiye'nin bir türlü düzelmeyen karnesi ile ilgili: "Ülkede hakim olan kararsızlık, istikrarsızlık ve şeffafsızlığın olmayışı bu projeyi bitirmemize neden oldu. Şu son bir yıl içinde yaşananlara bakalım. Büyük bir ekonomik kriz yaşadık. Bir sabah kalkıyorsunuz ki yüzde elli oranında fakirleşiyorsunuz. Dirayetli bir yönetim yok. Siyasi tıkanma hep var. Böyle bir ortamda bir çok genç beyin yurtdışına gitmek istiyor. Türkiye ihtiyacı olan beyinleri insan hakları ihlallerinden, yönetim tıkanıklığından, ekonomik geri kalmışlıktan dolayı ülkede tutamıyorken yenisini neden getirelim ki? Getirdiğimiz her insana karşı küçük de olsa bir sorumluluk altına giriyoruz. Bu işin vebali var. İnsanlar sonuçta kendi hayatlarına kendileri yön verecek ama biz aracı oluyorduk. Türkiye'nin bu şartlarında yurtdışındaki bir insan neden gelsin ki? İnsanlar belirli hak ve hukukun hakim olduğu ülkedeki şartlara yakın bir Türkiye'ye dönmek istiyorlar. Kriz ile içe içe bir Türkiye'ye tabii ki gelmezler. Biz de gelin diyemezdik."
 </p>
 <p class="metin">
  Zaten beyin göçü de genellikle geri kalmış daha iyimser bir ifade ile gelişmekte olan ülkelerin sorunlarından birisi. Beyin göçü yaşanan ülkelerin en bariz özellikleri arasında ekonomik krizler, siyasi bulanıklıklar ve bilimsel yetersizlikler ön sırada yer alıyor. Son dönem Türkiye'si tam bu fotoğrafa uygun düşüyor. Dünyanın en çok beyin göçüne maruz kalan ülkelerine baktığımızda bu gerçeklik daha net anlaşılır. Türkiye'nin yanısıra başta Uzakdoğu ülkelerinden Hindistan, Pakistan, geri kalmış Afrika ülkeleri ve bazı Güney Amerika ülkeleri ile İspanya gibi ülkeler en çok etkilenenlerin başında geliyorlar.
 </p>
 <p class="metin">
  "Gidişin önü açılmalı"
 </p>
 <p class="metin">
  GYİAD Başkanı Ali Midillili yaşanan son ekonomik kriz ve Türkiye'nin insan haklarında yaşadığı hak ihlallerinden sonra gelmek isteyenlerin çok azaldığını söylüyor. Midillili buna karşılık "Fırsatını bulan gitsin" diyor. Türkiye'nin dışarıda yaşadığı en büyük sorunlardan birisi olan lobi eksikliklerinin de bu yola giderilebileceğini belirten GYİAD başkanı şöyle konuşuyor: "1996'dan bugüne Türkiye'de şartlar çok değişti. Tersine beyin göçü o zaman çok doğru bu tespitti ama bugün için aynı şeyleri söyleyemem. Çünkü Türkiye'nin dışarıda da tanıtımı gerekli. Bu insanlara şimdi oralarda daha çok ihtiyacımız var. 96 yılı için beyinleri geri getirmek doğruydu. Bugün için doğru bulmuyorum, tam tersi bugün insanların gitmesi taraftarıyız. Bizi yurt dışında en iyi tanıtıcı unsur budur diye düşünüyorum. Bunu bizim siyasilerimiz yapamıyor, böyle bir yetenekleri yok. Bu açığı kapatmak zorundayız. Gidişin önü açılmalı."
 </p>
 <p class="metin">
  Amerikan Eğitim Konseyi'nin ortalama verilerine göre bu ülkede eğitim gören öğrencilerin yaklaşık bir buçuk milyonu Afrikalı, sekiz yüz bini Asyalı, bir milyon iki yüz bini İspanyol ve Güney Amerikalı. Türk öğrencilerin sayısı ise elli bin civarında. Kuşkusuz bu beyinler ülkeler için büyük bir kayıp. İşte ekonomik krizimizi çözmek üzere bile bu göçen beyinlerden ihraç yapmak zorunluluğuyla karşı karşıya geliyoruz.
 </p>
 <p class="metin">
  Acaba GYİAD böyle bir projeye tekrar ön ayak olabilir mi? Midillili bunun tek bir şarta bağlı olduğunu dile getiriyor: "Bu şart da Türkiye'nin Avrupa Birliği ölçütlerinde bir istikrara kavuşması. Bu zihniyet değişmediği sürece insanlar geri gelmez. Bu bu kadar basit. Yabancı sermaye için de böyle değil mi? Adam aynı imkanları veren Polonya'ya gidiyor, Çek Cumhuriyeti'ne gidiyor. Yönetim anlayışının değişmesi şart. Bizim öyle binlerce beyine ihtiyacımız yok. Ankara'da üç beş tane beyin olsa yeter. Bu insanları biz buraya getireceğiz ama onları motive edecek ortamı oluşturabilecek miyiz? Bu insanın sosyal hayatı nasıl olacak, hakları ne olacak? Bunlar flu duruyorken bir insan neden oradaki hayatını bırakıp gelsin? Her şey para değil. Siz getirdiğiniz adama iyi para verebilirsiniz. Ama bu adam bürokratik bir mekanizma ile karşılaşacağını öğrense, hak ve hukukun olmadığını bilse gelir mi? Gelmez. Para her şey değildir." Midillili gerekli ortam ülkeye hakim kılındıktan sonra gidenler kendiliğinden gelirler diyor: "Türkiye'de ne zaman istikrar hakim olursa emin olun ki o insanların kendileri geri gelecek. Biz bu ortamda insanları geri getirmeye çalışacağımıza istikrarı hakim kılmaya çalışsak, ekonomiyi düzeltmeye çalışsak, siyaseten, hukuken insan haklarını geliştirirsek ülkeye daha faydalı oluruz diye düşünüyorum. Çünkü istikrarını sağlamış, insan hak ve hukuk ihlallerinin olmadığı bir ülkeye gelmeye herkes can atar. Giden beyinler de gelir, yabancı sermaye de."
 </p>
 <br/>
 <center>
  <a class="anaorta" href="http://web.archive.org/web/20011116215740/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/haberler/6.htm), [web.archive.org (arşiv bağlantısı)](http://web.archive.org/web/20011116215740/http://www.aksiyon.com.tr:80/2001/336/haberler/6.htm)
