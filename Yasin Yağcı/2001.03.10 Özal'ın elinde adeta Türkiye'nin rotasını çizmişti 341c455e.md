# Özal’ın elinde, adeta Türkiye’nin rotasını çizmişti

*Yasin Yağcı 2001.03.10*

<div>
 <img border="0" src="/web/20020423064454im_/http://www.aksiyon.com.tr/2001/327/resimler/Secim.jpg"/>
 <p class="baslik">
  SEÇİM KAZANDIRAN KALEM
 </p>
 <p class="baslik">
 </p>
 <p class="spot">
  12 Eylül ihtilalinden sonra çıktı kamuoyunun huzuruna. Bu aniden çıkış askerlerden oluşan Milli Güvenlik Konseyi'ni şaşırtığı gibi kamuoyunu da hayrete sürüklemişti. Onun bu  çıkışı yıllardan sonra unutuldu belki. Ama ilk önce 1983 seçimlerinde ve daha sonra ise televizyondaki "İcratın İçinden" programlarında kullandığı meşhur kalemi unutulmadı hiç. Unutulacak gibi de değil. O kalem Özal'a seçim kazandırdı. Şimdi ise lösemili çocukları hayata bağlayacak
 </p>
 <p class="metin">
 </p>
 <p class="metin">
  Turgut Özal. O, bir efsaneydi. Şarkıda söylendiği gibi bir hışımla geldi geçti. Geçti geçmesine ama aradan yıllar da geçse unutulacak gibi değil. Gerek Türkiye'ye kazandırdığı yeni ufuklar, gerek icraatleri, gerekse kişiliğiyle... Özal'ın hafızalarımıza kazınmışcasına yer edinen öyle bir eşkali, o kadar tipik hareketleri var ki bunları unutmak mümkün değil. Dört eğilimi birleştiren meşhur selamı, şortla askerleri selamlaması bunlardan sadece bir kaçı. Bir de 'İcratin İçinden' programında kullandığı ve elinden hiç düşürmediği meşhur kalemi.
 </p>
 <p class="metin">
  Evet bu yazının konusu Özal. 'Bu da nereden çıktı?' diyeceksiniz belki. Öyle ya ne doğum günü, ne ölüm yıldönümü. Bizi Özal ile ilgili olarak bu yazıyı yazmaya sevkeden onun o meşhur kalemiydi. Lösemili çocukların yararına düzenlenen müzayedede açık artırma ile satılığa çıkartılan o meşhur kalem ve Özal'ın kol düğmeleri bin dolara satılmış.
 </p>
 <p class="metin">
  Swissotel'de bu yıl yedincisi düzenlenen ve davetlilerin yüz yetmiş beş dolar vererek katıldıkları geleneksel 'Viyana Opera Balosu'nda açık artırmaya çıkartılan rahmetli Özal'ın kalemi ve kol düğmeleri Jack Darsa adlı işadamı tarafından bin dolara satın alındı. On altı bin dolar gelirin elde edildiği gecede işadamı satın aldığı kalem ve kol düğmelerini Lösemili Çocuklar Vakfı'na bağışladı.
 </p>
 <p class="metin">
  Bir zamanlar Özal'a seçimler kazandıracak kadar önemli bir görev ifa eden o kalem şimdi lösemili çocukların yaralarına merhem olacak. Söz konusu satışın geliri lösemili çocukların tedavisinde kullanılacak.
 </p>
 <p class="metin">
  İşte o kalem
 </p>
 <p class="metin">
  12 Eylül 1980 ihtilali ile kapatılan partilerin mirası üzerinde yükselen yeni partiler, ilk imtihanlarını 6 Kasım 1983 genel seçimlerinde verdiler. Milli Güvenlik Konseyi'nin izni ile kurulan bu partiler yine Milli Güvenlik Konseyi'nin "program ve tüzüklerini tanıtmak ve faaliyetlerini açıklamak maksadıyla basına ilan verebilirler" ifadesinden hareketle yeni bir dönem başlattılar. Dört eğilimi bünyesinde toplayan ANAP, bu yeni vizyonuyla siyasete olduğu gibi, tanıtıma da farklı bir boyut kazandırdı. Tüm iletişim araçlarından istifade eden partinin kampanyasını Manajans üstlenmişti.
 </p>
 <p class="metin">
  Bu dönemde ANAP'ın bilimsel yöntemlerden yararlanıp yaptırdığı bu kampanya bir ilkti aynı zamanda.  Video, afiş, Tv, yazılı basın, el ve gazete ilanları gibi tüm iletişim araçlarından yararlanıldı. Yine bu seçim kampanyası döneminde, Mehmet Barlas'ın Turgut Özal ile yaptığı söyleşi tüm Türkiye'ye dağıtılarak, ilk kez videolu tanıtım yöntemi kullanıldı.
 </p>
 <p class="metin">
  Ajans kampanyayı 12 Eylül ile sağlanan huzur ve güvenin devamı ve bürokrasinin aza indirilmesi gibi konular üzerine oluşturup, TV konuşmalarının tamamını da Turgut Özal'a ayırdı. Sağlıklı iletişim kurma üzerine ABD'de bir dizi eğitimden geçen Özal, reklamcıların direktifleri doğrultusunda elinde kalemi ile çıkmaktaydı seçmenlerin karşısına. ANAP tanıtımını üstlenen Ajans ve Özal'ın imaj maker'lığını yapan tüm uzmanlar Özal'ın eline neden kalem tutuşturduklarına dair tek bir cevap veriyorlardı: "Kalem ona bir ciddiyet kazandırdığı gibi gereksiz hareketlerde bulunmasına da engel olmaktaydı." Dönemin parası ile 104 milyon liraya mal olan bu reklam kampanyası, kimi iletişimcilere göre modern siyasal reklamcılığımızın başlangıcını temsil etmekteydi.
 </p>
 <p class="metin">
  Siyasal reklamcılıkta bir ilkti
 </p>
 <p class="metin">
  Seçim sonuçları alındığında tanıtım çalışmalarının semeresi de alınmıştı. Özal'ın Anavatan Partisi'ne askerlerden oluşan güvenlik konseyi ne de kamuoyunun hiç tahmin edemeyeceği oranda büyük bir başarı gösterdi. ANAP ve dolayısıyla Özal iktidardaydı artık. Özal'a seçim kazandıran kalem iktidarda da onu yalnız bırakmadı. İktidarı döneminde yaptığı "İcratin İçinden" adı verilen halka sesleniş konuşmalarında Özal'ın elinde o meşhur uğurlu kalemi vardı hep.
 </p>
 <p class="metin">
  Kalemin Özal'ın ANAP'ına seçim kazandırıp kazandırmadığını şüphesiz bilimsel açıdan yorumlayacak değiliz. Ama kalemli görüntülerin aradan geçen yirmi yıldan sonra bile iletişim bilimciler tarafından hâlâ siyasal reklamcılık konusunda örnek olay olarak  anlatılıyor olması kayda değer olsa gerek.
 </p>
 <p class="metin">
  Siyasetçiler tarafından da benimsendi
 </p>
 <p class="metin">
  Özal'ın kalemli imajı  diğer siyasetçiler tarafından da içselleştirilmişti. Bir ara Tansu Çiller de buna benzer bir imaj değişikliğine gitti. Özal'ın kalemi gibi o da eline gözlük alıp tüm konuşmalarına bu şekilde çıkar olmuştu. Turgut Özal'ın ölümünden sonra Anavatan Partisi'nin başına geçen Mesut Yılmaz o dönemler Çiller'in bu tutumunu çok eleştirmişti. Yılmaz 28 Ağustos 1993 tarihli Anavatan Partisi'nin dördüncü olağan büyük kongresinde eleştirisini şu sözlerle dile getiriyordu: "Hiç kimse rahmetli Özal'ın kalemi yerine gözlük ikame ederek onun dehasını yaşatabileceği hayaline kapılmamalıdır. Çünkü, ne siyaset bu kadar kolay, ne de tabiat bu kadar cömerttir."
 </p>
 <p class="metin">
  Öleli neredeyse sekiz yıl oldu ama yaptıklarıyla hâlâ gündemde. Ne demişler, büyük insanlar eserleriyle anılırlar. Özal'ın eserlerini tek tek saymaya sanırız gerek yok. Kullandığı kalemi bile bu kadar rağbet gören birisinin eserlerinin ne denli büyük olabileceğini varın siz düşünün.
 </p>
 <br/>
 <center>
  <a class="anaorta" href="http://web.archive.org/web/20020423064454/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/5.htm), [web.archive.org (arşiv bağlantısı)](http://web.archive.org/web/20020423064454/http://www.aksiyon.com.tr:80/2001/327/haberler/5.htm)
