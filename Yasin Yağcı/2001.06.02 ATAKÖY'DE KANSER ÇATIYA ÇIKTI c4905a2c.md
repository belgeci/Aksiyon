# ATAKÖY’DE KANSER ÇATIYA ÇIKTI

*Yasin Yağcı 2001.06.02*

<div>
 <p class="spot">
  Ataköy'deki çatılardan aldığı  numuneleri TÜBİTAK'ta tetkik  ettiren Nimet Hanım bir şokla  karşılaşır. TÜBİTAK'ın verdiği  rapora göre çatılarda kullanılan  madde asbest'tir. Asbest ise en  önemli kanser yapıcılardan.  Başta ABD olmak üzere bir çok  gelişmiş ülkede kullanımı yasak...
 </p>
 <p class="metin">
 </p>
 <img border="0" src="/web/20020213210401im_/http://www.aksiyon.com.tr/2001/339/resimler/atakoy.jpg"/>
 <p class="metin">
  Ataköy, İstanbul'un en pahalı ve en gelişmiş bölgelerinden birisi. Türkiye'de, caddenin bir tarafında bulunan yerleşim yerlerinin caddenin öbür tarafında yer alanların iki katı olduğu başka bir yer var mı bilmiyorum. Avcılar'dan gelip Topkapı istikametine doğru uzayan yolun iki yakasındaki yapıların değerlerindeki bu çarpıklık tam da Ataköy semtinin bulunduğu civarda yoğunlaşıyor. Caddenin Şirinevler tarafında en fazla yirmi milyarlık bir dairenin fiyatı nedense öbür tarafında yer alan Ataköy'de elli hatta yüz milyar liraya dayanıyor. Bu fark dahi tek başına Ataköy'ün ayrıcalığını anlatmada yeterli herhalde.
 </p>
 <p class="metin">
  Böylesi ayrıcalıklı Ataköy kanser soluyor. Evet yanlış duymadınız, Şirinevler yakasında her şey normalken Ataköy yakasındaki insanlar kanser soluyorlar.
 </p>
 <p class="metin">
  Her şey bundan yedi sene önce Ataköy'de oturan Nimet Biber'in merakıyla başladı. Çevresinden duyduğu "Çatılarda kanser yapıcı maddeler var" söylentileri onu bir araştırmaya sevkeder: "En üst katta oturuyorduk, çatıların görüntüleri ve çevredeki söylentiler beni çok rahatsız etmeye başladı. Zaten yapı olarak da kılı kırk yaran biriyim. Çatılardaki kırıklar arabaların üstüne filan düşüyordu rüzgârda. Ben de rüzgârın yere düşürdüğü bir parçayı TÜBİTAK'a araştırmaya götürdüm."
 </p>
 <p class="metin">
  İyi bir sonuç bekleyip rahatlamak arzusu içinde olan Nimet Hanım'ın TÜBİTAK'tan aldığı analiz raporu şok ediciydi. Rapor çatılardaki maddelerin gerçekten de kanser yapıcı olduğunu dile getiriyordu.
 </p>
 <p class="metin">
  Çatılarda kanser
 </p>
 <p class="metin">
  Türkiye Bilimsel Ve Teknik Araştırma Kurumu Marmara Araştırma Merkezi'ne bağlı Marmara Araştırma Bölümü'nün 16/12/1994 tarihli ve bölüm başkanı Doç. Dr. Tarık Başkara imzalı raporu aynen şöyle diyor:
 </p>
 <p class="metin">
  "Nimet Biber'in 7/12/1994 günlü 12/12/1994 tarihli 09496 MAM evrak kayıt numaralı yazılarıyla getirilen ve taraflarınca çatı kaplama malzemesi olduğu beyan edilen numunede X- Işını Difraktometresiyle minralojik analiz kalitatif olarak yapılmıştır. Buna göre bulunan bileşikler yaklaşık pik şiddetlerine göre aşağıda sunulmuştur.
 </p>
 <p class="metin">
  1-Kalsit, CaCo3 				ASTM Kart No : 5-586
 </p>
 <p class="metin">
  2-Az olarak portlandit, Ca(OH)2		ASTM Kart No : 4-733
 </p>
 <p class="metin">
  3-Az olarak Chrysotile, Mg3Si2O5(OH)4 ASTM Kart No : 31-808
 </p>
 <p class="metin">
  Not: yukarıda bulunan bileşiklerden 3 numaralı bileşik Chrysotile Mg3Si2O5(OH)4 en önemli asbest bileşiği olup kanserojendir."
 </p>
 <p class="metin">
  Bu haberle şok geçiren Nimet Hanım taşınmaya dahi karar verir ama ailevi sebeplerden dolayı bunu gerçekleştiremez. Çevresinin ve ilgililerin tepkisizliğinden dolayı bir türlü gerekli işlemler yapılamaz ve Ataköy ahalisi bilimsel açıdan ispatlanan bu kanserojen malzemeli çevrede yaşamaya devam eder...
 </p>
 <p class="metin">
  Asbest kanser yapıcıdır
 </p>
 <p class="metin">
  TÜBİTAK raporunun da açıkça dile getirdiği gibi Ataköy'ün çatılarında kanser kol geziyor. Peki asbest nedir ve Ataköy nasıl bir tehlike ile karşı karşıya? Asbest, ölümcül bir vaka olan kanser hastalığına yol açan önemli kimyasallar arasında yer alıyor. Çimentolarda ve gemi yapımında sıklıkla kullanılan bu maddenin tercih sebebi biraz ucuz ve dayanıklı olması. Asbest mineralinin kanser yapıcı olduğu İkinci Dünya Savaşı yıllarında ispatlandı. Bu tarihlerde gemi yapımında çalışanlardan yaklaşık sekiz milyon kişi asbestin oluşturduğu kanser hastalığından öldü. İkinci Dünya Savaşı ile 1980'li yıllara gelene kadar asbestten dolayı kansere yakalananların sayısı ise on dört milyona ulaştı.
 </p>
 <p class="metin">
  Ataköy tehlike altında
 </p>
 <p class="metin">
  TÜBİTAK gibi Türkiye'nin en saygın ve yetkili bilim kurumunun Ataköy için verdiği bu rapordan sonra tüm bilim adamlarına göre Ataköylüler büyük tehlike altında. Kimyasal ve sert bir madde olan asbestin kansere yol açması için ya bir temasın ya da solunumun olması lazım. Nimet Hanım'ın da belirttiği gibi çatılardan düşen parçalar büyük olasıkla Ataköylüler için solunum yoluyla ilgili bir tehlike oluşturuyor.
 </p>
 <p class="metin">
  Türkiye Kanserle Savaş Vakfı Başkanı Prof. Dr. Ali Haydar Taşpınar, asbestli materyalin kullanıldığı bölgede yaşayanlar doğal olarak tehlike altındadırlar diyor: "Asbestin gerek laboratuvar deneyleri, gerekse hayvanlar üzerinde yapılan deneylerden sonra kanser yapıcı olduğu tespit edilmiştir. Dolayısıyla bu raporun işaret ettiği yerde yaşayanlar tehlike altındadırlar bana göre. Belki bu binalarda yaşayanlar kanser olmamışlardır, kullanılan asbestin miktarı ne kadardır bilemiyoruz ama asbestin kendisinin kansere yol açtığı ispatlandığı için tekrar ediyorum asbestli ortamda bulunanlar tehlike altındadırlar. Dünyada yasaklanmıştır kullanımı. Gelişmiş tüm ülkelerde, Amerika Birleşik Devletleri'nde, Avrupa ülkelerinde kansere yol açtığı için asbest kullanımı yasaklanmıştır. Israrla tekrar ediyorum çünkü insanların uyarılması lazım. Bu uyarıyı yapmak da biz bilim adamlarına düşüyor: Asbest yüzde yüz kanser yapıcı bir maddedir. Bu binalarda yaşayanlar risk altındadırlar."
 </p>
 <p class="metin">
  Amerikan Kanser Merkezi Başkanı Prof Dr. Coşkun Tecimer de kanser riskine dikkat çekiyor. Asbestin uzun süre solunmasının akciğer kanserine yol açtığının su götürmez bir bilimsel gerçeklik olduğunu dile getiren Tecimer sözlerine şöyle devam ediyor: "Plevra dediğimiz akciğer zarının kanserine ve periton dediğimiz karın zarı gibi kanserlerin oluşmasına da neden olur. Bu tip kanserlere mezotelyoma adı verilmektedir. Ayrıca bu maddeyi soluyanlarda sindirim sistemi, böbrek ve pankreas kanserlerinde artış görülmektedir. Yukarıda belirttiğim gibi kanser riski var."
 </p>
 <p class="metin">
  Peki asbestin kanser yapıcı olduğu bilimsel açıdan ispatlanmasına rağmen Ataköy gibi gelişmiş bir bölgede kullanılmasına nasıl izin verildi? Aslında Ataköy'ün tüm binalarında kullanılmamış. Yaklaşık yüze yakın binada kullanılmış. Kendisi de Ataköy'de oturan Çevre Dostları Derneği Başkanı Ülker Salman, 'Asbest kullanılan binaların hepsi de en son yapılanlardı' diyor: "Ataköy'deki üç sitenin çatıları eternit ile yapılmış. Mimar Sinan Sitesi, Turkuaz Sitesi ve Işık Sitesi bu siteler. Dört beş sene önce çok üstüne gittik ama yetkililerin hiç biri gereğini yapmadılar. Engin Civan'ın Emlak Bankası Genel Müdürü olduğu dönemde Ataköy sitelerinin yapılması işi bir firmaya ihale edilmişti. Firma da banka daha sonra toplu konut idaresine devredildiği için paralarını alamamış. İflas noktasına gelmişken binaları bir şekilde bitirmek istiyor. Bulduğu ne kadar ucuz malzeme varsa kullanıyor ve binaları bitiriyor. Son yapılan üç site. Çatılar en adi malzeme ile kaplanıyor. Yağmur yağdığı zaman ıslanan ve güneşte kuruyup çatlayan bu malzeme daha sonra rüzgârla etrafa savruluyor."
 </p>
 <p class="metin">
  Tüm dünyada bu malzemenin kanser yapıcı olduğu biliniyor aslında. Onun için Amerika Birleşik Devletleri başta olma üzere gelişmiş bir çok Avrupa ülkesi asbestin her ne şekilde olursa olsun kullanılmasını yasaklamış durumda. Dokuz Eylül Üniversitesi öğretim üyesi Prof. Dr. Ertuğrul Erdin, 'Kanserojen olduğu kanıtlandığı için, asbestli maddelerin üretimi, ithali ve kullanılması 1991 yılından beri Almanya'da yasaklanmıştır' diyor ve şu çarpıcı örneği anlatıyor: "Berlin Opera Binası, Berlin Teknik Üniversitesi'nin Mimarlık Fakültesi binası asbestten arındırılmıştır. Eski Doğu Alman Demokratik Cumhuriyeti'nin görkemli binası olan komünizmin gurur yapıtı olan Palaie der Republik asbestli olduğu için 1990 yılında Almanya'nın birleşmesinden beri kullanıma kapalıdır. Ne olacağı konusunda hâlâ projeler geliştirilmektedir."
 </p>
 <p class="metin">
  Asbestin kullanımı bizde de yasak. 1993 tarihinde Resmi Gazete'de de yayınlanarak yasaklanan asbestin hayvanların barındığı yerlerde dahi kullanılması yasak. Resmi Gazete'de aynen şunlar yayınlanmış: "Asbest, ilaç, hayvan ilacı ve bunların katkı maddeleri ile aynı yapılarda kullanılamaz. Piyasa denetlemesinde bu yönetmelikte belirtilenlerin yerine getirilmediğinin anlaşılması durumunda üretici ve ara işletmecinin ikametgahının veya işyerinin bulunduğu yerin mülki idare amiri, çevre kanununun öngördüğü idari cezayı verme yetkisine sahiptir."
 </p>
 <p class="metin">
  Resmi Gazete'de yayımlanan kanuna göre 1996 yılından itibaren asbest ile yapılmış maddelerin kullanımı yasaklanıyor. Yine aynı Resmi Gazete'de yayınlanan kanuna göre bu tarihten önce asbest maddesi ile yapılan malzemelerin yayım tarihinden sonra değiştirilmesi zorunlu. Ama Ataköy'deki üç sitenin çatısında da hâlâ asbest içerikli kaplamalar var. Prof. Dr. Ali Haydar Taşpınar asbest madde içeren ortamlarda yaşayanlar için en kestirme çözümün maske kullanmak olduğunu söylüyor: "Mesela çimento fabrikalarında çalışanların hepsi maske kulanmak zorundadırlar. Eğer hakikaten bir asbest tehlikesi varsa bu binalarda yaşayanlar için de -ama umumiyetle fabrikalarda çalışanlar için söylüyorum- mutlaka maske takmak gerekir. Bahsedilen raporun dile getirdiği yerleşim bölgesinde yaşayanlar da ya asbestli maddeyi ortadan kaldırarak, ya da maske takarak tehlikeden korunabilirler. Hatta maskelerinde süzgeçli maskeler olması lazım ki bu kanserojen maddeler geçmesin." Taşpınar'ın çözüm önerisi asbest maddesiyle ömür boyu birlikte yaşamaya karar verildiği durumlarda geçerli. Oysa sözkonusu Resmi Gazete'de yayınlanan ilgili kanuna göre gazetenin yayım tarihinden önce kullanılan asbestlerin bir şekilde ortadan kaldırılması gerekiyor. İşin en tehlikeli durumu da burada ortaya çıkıyor. Çimento içinde kullanılmış bir asbest maddesinin ortadan kaldırılmasında kullanılacak iki yöntem var. Ya üzerini  asbestsiz madde ile kaplama, ya da var olan zeminin kırılarak ortadan kaldırılması. Bu kırma anında ortaya çıkacak tozlar kansere tam bir davetiye demek.
 </p>
 <p class="metin">
 </p>
 <p class="arabaslik">
  Prof. Dr. Ali Haydar Taşpınar (Türkiye Kanserle Savaş Vakfı Başkanı):
 </p>
 <p class="metin">
  Binalarda yaşayanlar tehlike altında
 </p>
 <p class="metin">
  Kanserojen maddeler arasında sayılan asbest en çok çimento fabrikalarında çalışanlarda görülmekte. Bu hastalığa yakalananlarda en çok görülen kanser çeşitleri göğüs, gırtlak ve dil kanserleridir. Bugün asbestten dolayı meydana gelen kanser vakalarına sadece çimento fabrikalarında rastlamıyoruz. Asbestin bulunduğu her yerde rastlamak mümkün. İnşaatlarda, kullanılan evlerde de rastlıyoruz... Asbest tehlikesinin genişliği yakın çevre ile sınırlıdır. Yani öncellikle tehlike altında olanlar o binalarda yaşayanlardır. Dediğim gibi solunum yoluyla ilgili bir tehlike ile karşı karşıyadırlar. Evet asbest durduğu yerde dursa belki tehlike oluşturmaz ama yazın sıcaklığı ile kışın kar ve yağmurlu ortamında yani iklim değişikliklerinde çatılarda oluşan kırıkların rüzgarın etkisiyle havaya karışması insanları bu tehlike ile karşı karşıya getirebilir. Geniş bir çevreye de yayılabilir rüzgarın etkisiyle. Bu yerleşim birimindeki insanların yapması gereken ya o çatı kaplamasını başka bir asbestsiz materyal ile kaplamaları ya da onu sökmeleri olacaktır. Ama sökülürken de çok dikkatli olunmalı çünkü havaya daha fazla karışır, o zaman kaş yapalım derken göz de çıkartmamak lazım. Asbesti kullananlar herhalde bu kadar tehlikeli olduğunu bilmiyorlardı, bilselerdi kullanmazlardı diye düşünüyorum. Ama zararın neresinden dönülürse kârdır.
 </p>
 <p class="metin">
 </p>
 <p class="arabaslik">
  Prof. Dr. Coşkun Tecimer:
 </p>
 <p class="metin">
  Asbest tamamen yasaklanmalı
 </p>
 <p class="metin">
  Asbest, doğada bulunan bir çeşit mineral grubudur. Batıda yakın zamanlara kadar endüstride kullanılmaktaydı. Gemi endüstrisi ve araba frenleri işi gibi... Ancak kanser yaptığı anlaşıldıktan sonra buralardan kaldırılması yoluna gidilmiştir. Asbest chrysotile içerdiğinden halk sağlığı açısından dikkatli olmak gerekir. Asbest bileşikleri içinde özellikle amphibole'in kanser yaptığı biliniyor. Chrysotile'in kanser yapmadığını söyleyenler var. Ancak ABD asbest bileşikleri arasında ayırım yapmadan tüm asbest bileşiklerini aynı kategoriye sokuyor. Ne kadar yoğun solunursa o kadar çok kansere yol açar. Daha çok bina içinde yaşayanlarda görülmesini bekleriz. Ancak çevre doğal olarak asbest yönünden zenginse buralarda yaşayanlarda da kanser görülmekte. Batının yaptığı gibi endüstriden asbesti kaldırmak, evlerin yapımında kullanmamak gerekir. Bu maddeyi doğal olarak bulunduran çevrelerde yerleşim yeri kurmamak, kurulu yerler varsa buralardan uzaklaşmak gerekir. Bugün asbestin kanser yaptığı kesin olarak biliniyor. Bu nedenle Türkiye'de de araştırmalar yapıldı. Bu tür yerlerden uzaklaşmak gerekir. Sanayide de bu maddeyi kullanmamalı. Binalarda da kullanmamak gerekir.
 </p>
 <p class="metin">
 </p>
 <p class="arabaslik">
  Prof. Dr. Ertuğrul ERDİN
 </p>
 <p class="metin">
  Yıllar sonra ortaya çıkar
 </p>
 <p class="metin">
  Asbest asbestoz denen akciğer kanseri yapar. Bu da yıllar sonra ortaya çıkar. Solunum yolu ile alınan havadan geçer, yerleşir kalır ve yıllar sonra da kanserin nedeni olduğu ortaya çıkar. Asbest bir mineraldir, doğal malzemedir. Çok iyi yalıtım özelliği olan, bu nedenle de genellikle binalarda ısı yalıtımı için sıvaya katkı malzemesi olarak kullanılmış bir inşaat malzemesi idi. Almanya'da Giessen'de 10 katlı kent yönetim binası bu nedenle bir kaç yıl önce yıkıldı. 1960'dan önce yapılmıştı. Berlin'de çok örnek var, opera binası ıslah edildi. Mimarlık Fakültesi ıslah edildi. Doğu Berlin'deki Republik binası halen kullanılmadan duruyor. Çok tartışılıyor, kesin ve ekonomik bir karar vermek için. Kanser tehlikesi havayı soluyan herkes için geçerli, üstelik hava atmosfer yolu ile çok uzaklara bile taşınır. Ondülin veya başka adla çatı örtüsü olarak kullanılan kaplanmamış açık gri renkli betonlu asbestlerin basınçsız su ile bile yıkanmasına ve temizlenmesine müsaade edilmemektedir. Çünkü bu sırada elyaflar açığa çıkıp kontaminasyonlara neden olabilir. Hatta bunların kaplanarak bile olsa iyileştirilmesine müsaade edilmemelidir. Ancak bunun dışında kalan üretim sırasında koruyucu tabaka ile kaplanmış tüm diğer betonlu asbest malzemeleri (çatı, duvar veya kolon elemanları) optik görünüşlerini iyileştirmek için yeniden kaplanmaları mümkündür. Bunun içinden yumuşak basınçsız temizleme aletleri (sünger, yumuşak fırça v.b.) kullanılmalı ve gene basınçsız su ile de yıkanmalıdır, oluşan atıksu da derlenmeli ve normal kullanılmış su gibi bertaraf edilmelidir. Mevcut çatı elemanlarının üzerine yeni çimentolu asbestli elemanların eklenmesi de bir çok nedenden dolayı yasaktır. Ayrıca yetersiz ısı yalıtımını gerekçe gösterip mevcut yalıtıma yenisinin de eklenmesi kontaminasyonlara sebep olacağından dolayı kesinlikle yasaktır.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020213210401/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/kapak/1.htm), [web.archive.org (arşiv bağlantısı)](http://web.archive.org/web/20020213210401/http://www.aksiyon.com.tr:80/2001/339/kapak/1.htm)
