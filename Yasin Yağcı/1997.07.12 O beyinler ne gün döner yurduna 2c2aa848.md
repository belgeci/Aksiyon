# O beyinler, ne gün döner yurduna?

*Yasin Yağcı 1997.07.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mehmet Öz. Bu ismi birçoğunuz tanımayabilirsiniz. Birçoğunuz da belki gazetelerin satır aralarına sıkıştırılmış haliyle hafiften anımsayabilirsiniz.
  </font>
 </div>
 <div id="newsText">
  <font class="detail-text">
   O, Amerika Birleşik Devletleri'nin ünlü üniversitelerinden Harvard ve Pennsylvania üniversitelerinde okudu. Wharton Bussines School'da master yaptı. Yüksek öğrenimi sonrasında kendisine gelen iş teklifleri bir an için kafasını karıştırmadı değil. En sonunda kendisine yapılan teklifler arasından Colombia Presbyteria Hastanesi'ninkini makul buldu ve burada çalışmaya başladı. Bu aşamaya kadar kimsenin (belki devletin üst düzey makamlarının bile) haberi yoktu ondan; ta ki gerçekleştirdiği tıp tarihine geçen ameliyat ile  gazetelerin kendisinden bahsettiği zamana kadar... Otuz altı yaşındaki bu Türk doktoru biri 68 yaşında diğeri ise 11 yaşında olmak üzere iki hastaya suni kalp takarak tıp literatürüne isimini yazdırıyordu. Dünya medyası günlerce kendisinden bahsetti.
   <br/>
   <br/>
   Bu ismi o dönemlerde gazetelerde gördük ve şükrettik. Buruk bir gururdu bu; çünkü Mehmet Öz gibi belki binlerce insanımız her gün yeni bir başarıya imza atıyorlardı ama bundan ne sokaktaki insanın ne de kendilerini ilgilendiren makamların haberi  oluyordu. Ve dahası bu insanlar başarıyla hep yurtdışında tanışıyorlardı.
   <br/>
   <br/>
   Beyin göçü olarak tabir edilen yurtdışına okumaya gidip de geri dönmeyen yetişmiş insan gücü; geri kalmış, daha nazik bir deyim ile gelişmekte olan ülkelerin en büyük sorunlarından biri. Beyin göçüne maruz kalan ülkelerin en belirgin özellikleri; oturmuş bir siyasi istikrarın eksikliği, ekonomik darboğazların sıkça görülmesi ve bilimsel çalışmalar için yeterli düzeyde imkanların olmayışı. Türkiye'nin yanısıra başta Uzakdoğu ülkelerinden Hindistan, Pakistan, geri kalmış Afrika ülkeleri ve bazı Güney Amerika ülkeleri ile İspanya gibi ülkeler bu sorunlardan en çok etkilenenlerin başında geliyorlar.
   <br/>
   <br/>
   Amerikan Eğitim Konseyi'nin verilerine göre; Amerika'da öğrenim gören on dört milyon üç yüz bin öğrencinin yaklaşık bir buçuk milyonu Afrikalı, sekiz yüz bini Asyalı, bir milyon iki yüz bini İspanyol ve Güney Amerikalı. Amerikan yerli ırkına mensup öğrenci sayısı sadece yüz otuz bin. Aslında bu rakamlar bile olayın önemini anlatmada tek başına yeterli. Net bir sayısı olmamakla birlikte bu veriler ışığında Amerika'da eğitim gören Türk öğrencilerin sayısı ise elli bin civarında.
   <br/>
   <br/>
   Beyinleri yurtdışına gönderen nedir?
   <br/>
   <br/>
   İnsanların eğer imkanları da varsa kendilerini en iyi yetiştireceklerine inandıkları yerlere gitmeleri kadar doğal bir şey olamaz. Hatta yıllar önce Singapurluların yaptığı gibi bu bir devlet politikası haline de getirilebilir. Singapur eski cumhurbaşkanı on yıl boyunca her yıl bin tane seçilmiş Singapurlu öğrenciyi Amerika'nın en iyi üniversitelerine gönderip okuturdu. Aynı zamanda onları öğrenimlerinin sonunda kendi başlarına bırakmayıp ülkelerine dönmelerini de sağlıyordu. Bugünkü Singapur'un oluşmasında bu on bin kişinin büyük faydaları oldu.
   <br/>
   <br/>
   İnsanları yurtdışına gitmeye sevkeden etkenlerin başında ekonomik imkanların yeterli olmayışı gelmekte. Eğitim serüveninde yaklaşık yedi yüz elli, bir milyon dolar harcayan birisinin eğitimi sonucunda ilk fırsatta bu parayı kazanmak istemesi gerek maddi imkanların gerekse sosyal imkanların en iyi sunulduğu yerleri tercih etmesine neden oluyor. Yıllarca Devlet Planlama Teşkilatı'nda çalışan gazeteci Güngör Uras'a göre bu bir arz talep meselesi: "Eğer bir elemana bir yerde ihtiyaç yoksa serbest piyasa ekonomisi kurallarına göre o elemana talep nerede varsa oraya gider. Bu insanlar yurtdışına gittiklerine göre demek ki Türkiye'de kendilerine ihtiyaç duyulmuyor." Bu beyinlere gerçekten ihtiyacımız yok mu, yoksa gidişlerine engel mi olamıyoruz? Uras biraz hayıflanarak herhalde ihtiyacımız yok diyor: "Olsaydı insanlar yurtdışına giderler miydi? Türkiye'de iş bulamıyor ki gidiyor. Eskiden mesele sadece para meselesiydi. Şimdi paranın yanında çalıştırdığınız insana rahat edecek ortamı da hazırlamak zorundasınız."
   <br/>
   <br/>
   Üçüncü dünya ülkelerinin gelişmiş insan gücünün en rağbet ettiği ülkelerin başında Amerika, İngiltere, Fransa ve Kanada gibi ülkeler geliyor. Türkiye'den kaçan beyinlerin net bir sayısını tespit etmek oldukça zor. Çünkü; bu konuda sadece YÖK ve Milli Eğitim Bakanlığı destekli gidenler kontrol edilebiliyor. Milli Eğitim Bakanlığı ve YÖK işbirliği ile bu yıl yaklaşık yedi bin civarında öğrenci sadece Amerika'ya gönderilmiş. YÖK'ün kontrolü dahilinde giden öğrencilerin dönüş ve en az dört yıl Türkiye'de çalışma zorunlulukları var. YÖK kaynaklarına göre son altı yıl içerisinde 1992 yılında 159, 1993 yılında 1282, 1994 yılında 137, 1995 yılında 285, 1996 yılında 165 ve 1997 yılında ise 15 kişi (ama 200 kişilik kontejan daha var) yurtdışına gitmiş. 2547 sayılı kanunun 33. maddesi uyarınca lisansüstü eğitim amacıyla yurtdışına giden araştırma görevlilerinin başarı durumları ise şöyle: Master yapıp dönenler 120, doktora yapıp dönenler 610, master ve doktora yapıp dönenler 123, doktora, master ve lisansüstü eğitimini birlikte tamamlayıp dönenler 89, sağlık nedeniyle eğitimini tamamlayamadan dönenler 29, diğer nedenlerden dolayı eğitimlerini tamamlayamadan dönenler 90, geri dönmeyenler ise 92. Halen eğitime devam edenler 1923, istifa eden 14, genel toplam 3090.
   <br/>
   <br/>
   Tersine beyin göçü mümkün mü?
   <br/>
   <br/>
   Rahmetli Turgut Özal kendi hükümetleri döneminde bu konuya ehemmiyet verdi. Öyle ki Prensler diye adlandırılan, dışarıda okuyup orada işe başlamış bir çok insanı getirip bürokrat olarak çalıştırdı. Bu bir anlamda dışarıdaki onca beynin farkına varıp onları geri getirmenin bir devlet politikası olarak uygulanmasının ilk örneğini teşkil etmekteydi. Bu şahıslardan daha sonra bazılarının isimlerinin birtakım olaylara karışması bir pişmanlık uyandırsa da çoğu çevrelerde bu olaylar istisna olarak değerlendirildi. Özal'ın devlet nezdinde başlattığı bu girişim o günlerde özel sektör tarafından da ilgi ile karşılanmasına rağmen onları bu konuda bir hareketlenmeye sevkedemedi. Ama çok geçmeden özel sektör de bu konuda desteğini sağlamaya başladı. Bu çerçevede Genç Yönetici ve İşadamları Derneği'nin (GYİAD) 1992 yılında başlatıp günümüze kadar sürdürdüğü "Tersine Beyin Göçü" projesi yurtdışındaki beyinlerin ülkeye geri gelmelerine köprü görevi görmekte.
   <br/>
   <br/>
   Yurtdışında üniversite eğitimlerini tamamlamak üzere olan veya tamamlamış Türk öğrencilerini ve yurtdışında çalışmakta olan profesyonelleri Türkiye'ye geri kazandırmak amacını güttüklerini belirten proje genel koordinatörü Hüsamettin Beyazıt projenin nasıl ortaya çıktığını şöyle açıklıyor: "1991 yılında yurtdışında okuyup mezun olan bir arkadaş ülke dışındaki beyinleri geri getirmenin mümkün olabileceğinden bahsetmiş. O dönemdeki başkanımıza bu konu açıldığında bir projenin oluşturulması fikri ortaya çıkmış. O tarihten günümüze kadar birçok insanın Türkiye'ye gelmesine yardımcı olup onların kendi uğraş alanları doğrultusunda çalışmalarını sağladık." Ayda yaklaşık yüz ile iki yüz kişinin başvuruda bulunduğu projeye iş dünyası da kendi imkanları doğrultusunda yardımcı olmaya çalışıyor. Hüsamettin Beyazıt yüze yakın özel şirketin sponsor olarak destek verdiği projenin bugünkü durumu hakkında bilgi verirken devletin umursamazlığından yakınıyor: "Yurtdışındaki Türklere en kestirme yoldan ulaşmak için teknolojinin tüm imkanlarından istifade ediyoruz. Bundan sonraki aşamada Türkiye'nin uluslararası alanda ilk beyin borsasını kurma yolunda TürkAlman Akademisyenler Derneği ile ortak bir proje geliştirdik. Alman Akademisyenler Derneği'nin Avrupa genelinde her ülkede bürosu var. Bu bürolar aracılığıyla bu ülkelerdeki Türklere ulaşma imkanı var."
   <br/>
   <br/>
   ODTÜ Kimya Mühendisliği Bölümünü bitirdikten sonra İngiliz Kültür Heyeti'nin bursu ile İngiltere'ye gidip atom altı parçacıkları üzerine çalışmalar yaparken bu proje kapsamında Türkiye'ye gelen Dr. Bedrettin Subaşılar etkileşme ve katkı değiş tokuşuna hazır olduğunu dile getiriyor: "Türkiye'ye döndüğümde 6 ay kadar işsiz dolaştım. Daha sonra bu projeye başvurdum. Felsefesini çok beğendim. Dünyanın değişik yörelerinde bulunmuş biri olarak Türkiye'nin ekonomik, kültürel ve sosyal durumuna hem içeriden hem dışarıdan bakabiliyorum ve neler yapılması gerektiğini saptayabilirim."
   <br/>
   <br/>
   Türkiye'ye  döndükten sonra belirli bir süre işsiz dolaştıktan sonra GYİAD'ın porjesiyle iş bulan Sibel Elmas ise beyin göçünün önüne geçilebilmesi konusunda "Sunulan iş alternatifleri daha genişletilmeli. İnsanların çalıştıkları işlerden neler beklediği ve o işin neler verebileceği araştırılmalı. Gerekirse yeni alternatifler sunulmalıdır" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=42CE76CFAB4083E297EA01A6F06F2CB2?newsId=2758), [web.archive.org (arşiv bağlantısı)](http://web.archive.org/web/20121220004830/http://www.aksiyon.com.tr:80/aksiyon/newsDetail_getNewsById.action;jsessionid=42CE76CFAB4083E297EA01A6F06F2CB2?newsId=2758)
