# Kumarhaneler

*Yasin Yağcı 1999.03.27*

<font class="agenda2NewsSpot">
 Başarılı bir üniversite öğrencisi olan M.Ö., gelişen teknolojiye ayak uydurabilmek ve internetten faydalanabilmek için kaldıkları bekar evine arkadaşları ile ortak bilgisayar alır.
</font>
<font class="newsDetail">
 Maddi durumu yerinde sayılacak bir ailenin çocuğu olan M.Ö. ev arkadaşlarıyla internette rastgele buldukları siteleri dolaşmaya başlar. Derken, sanal kumar sitelerini keşfeder. Önceleri zaman geçirmek için kumar sitelerine giren M.Ö., zamanla babasının gönderdiği tüm paraları buraya kaptırmaya ve okulundan uzak kalmaya başlar. Gelişen teknolojiyi yakalamak için bilgisayar alan M.Ö.ye, internet, sanal kumarhanelerin kapısını açmış ve onu bağımlı hale getirmiştir.
 <br/>
 <br/>
 M.Ö. kendisinin kumar bağımlısı olup olmadığı konusunda emin değil, "Doktora da gitmedim çünkü ailemin ve arkadaşlarımın duymasından çekindim" diyor. Ancak, söyledikleri onun bağımlılık aşamasında olduğunu gösteriyor. "Akşamdan başlayıp bir sonraki akşama değin süren oynamalar oluyordu. Bu oturmalarda bir kerede en çok kaybettiğim miktar beş yüz dolardı" şeklinde konuşuyor. " Kredi hesabıma bir kaç kez para aktarıldığı oldu. Yani bir kaç kez kazandığım oldu. Ama çoğunlukla kaybettim" diyen M.Ö., bu durumdan kurtulmanın yolunu kredi kartını iptal ettirmekte bulmuş. Durumunu "Ama sigara içen bir insanın sigara istemesi gibi oynama isteği oluyor bazen" sözleriyle anlatan M.Ö., şimdiye değin toplam ne kadar kaybettiği konusunda rakam veremiyor.
 <br/>
 <br/>
 M.Ö.nün ev arkadaşı H.İ. de sanal kumar alışkanlığından muzdarip. Onların ev arkadaşlıkları aynı alışkanlıkları edinmeleri sonucunu ortaya çıkarmış. M.Ö. kadar olmasa da o da bir oynama alışkanlığı edinmiş. Maddi durumunun M.Ö. kadar iyi olmaması oynama sıklığını azaltmış ama, bu alışkanlık kredi kartı edinmesini engelleyememiş: "Maddi durumumuz çok iyi değil. Bu benim biraz daha az oynamamı sağladı. Ama sadece oynama sıklığımı azalttı, tamamen ortadan kaldırmadı. Önceleri kredi kartım yoktu. Normal banka kartımla giriyordum. Ama para akışı olmayınca bu kartı kullanamaz oldum. Sırf bu iş için kredi kartı aldım." H.İ. de bağımlı olup olmadığı konusunda yeterli bir bilgiye sahip değil. Onun da arkadaşı gibi kaygıları var ve bu kaygılar bir uzmana görünmesine engel teşkil ediyor: "Bağımlı olup olmadığımı bilmiyorum. Bir doktora gitsem duyulur filan diye çekiniyorum. Ailemin duyması beni endişelendiriyor."
 <br/>
 <br/>
 Her iki üniversite öğrencisinin durumlarını açtığımız uzmanlar, öğrencilerin internet üzerinden kumar bağımlısı olmaya başladıklarını söylüyorlar. Ve kumar bağımlılığı uzmanlar tarafından bir hastalık olarak değerlendiriliyor.
 <br/>
 <br/>
 Üniversite öğrencileri M.Ö. ve ev arkadaşı H.İ., yaygınlaşan sanal kumar bağımlılarına sadece birer örnek. Oysa çeşitli kaygılardan dolayı ortaya çıkmaktan çekinen nice sanal kumar bağımlısı var. Sanal kumarhane bağımlıları olarak adlandırılan bu hastalar toplumda giderek yayılmaya başlıyor. Eğer önü alınmazsa büyük sorun olarak karşımıza çıkmaları an meselesi. Ülkemizdeki bir kaç kumar bağımlılık uzmanından birisi olan Jale Kerimol, bağımlılık hastalığını tedavisi olmayan ancak durdurulabilir bir hastalık olarak yorumluyor.
 <br/>
 <br/>
 Ruh sağlığı ve hastalıkları uzmanı Dr. Kadir Türkcan, biraz daha ileri giderek bağımlılığı beyin hastalığı olarak tanımlıyor ve ekliyor: "Genel anlamı ile bağımlılık bir hastalıktır. Hatta daha da ileri gidilerek alkol ve madde bağımlılığının bir beyin hastalığı olduğu bile söylenebilir. Kişi zamanın çoğunu bağımlı olduğu madde ile geçirmeye çalışır. Kumar oynamada bağımlılığa benzer bir şema var. Bağımlılığın oluşması hangi çevrede, hangi şartlar altında oynandığı ile bağlantılı değildir. Kişi internette de bağımlı olur, at yarışlarında da. Dolayısıyla internette böyle bir tehlike maalesef mevcut." Kerimol da aynı teşhisi koyuyor. Bir kumar bağımlısı ile bir alkol bağımlısı arasında büyük fark olmadığını belirten Jale Kerimol sözlerine şöyle devam ediyor: "Alkolde ortada alkol vardır, kumarda alkolün yerini para olgusu alıyor. Yani kullandıkları şeyler farklı ama sonuç aynı. Alkol bağımlısı tedavi olmadığı zaman sonuç intihara kadar gider, kumar bağımlısı da hapishaneye..."
 <br/>
 <br/>
 Yüzlerce bağımlı var!..
 <br/>
 <br/>
 Jale Hanım aslında bu dünyadan pek uzak biri değil, zira kendisi de eski bir alkol bağımlısı. Aynı zamanda kumarhanelerle de haşir neşir olmuş birisi. Önce Hilton Oteli'nin kumarhanesinde işe krupiyerlik yaparak başlamış. Zaman içinde yükselen Kerimol, hem kendisi alkol bağımlısı olduğu için hem de kumarhane çevresinde gelişen olayların etkisiyle bağımlılık uzmanı olmaya karar vermiş. Ve bu karar kendisini Amerika'da eğitim almaya kadar götürmüş. İşte bu macera Jale Hanımı ülkemizde sayıları bir elin parmaklarını bile geçmeyen bağımlılık uzmanlarından biri yapmış. Şu anda Alman Hastanesi bünyesinde kurduğu bağımlılık merkezi ve gönüllü olarak gittiği rehabilitasyon merkezlerinde bağımlılık hastalarına yardımcı olmaya çalışıyor.
 <br/>
 <br/>
 Yüzlerce bağımlılık hastası var Kerimol'un tedavi ettiği. Ve bunların içinde sanal kumar bağımlıları hiç de az değil. Kumarhanelerin kapatılmasıyla sosyal yara tam iyileşecekken internet aracılığıyla kumar oynamanın baş gösterdiğini belirten Kerimol, sözlerini şöyle sürdürüyor: "Kumarhanelerin kapatılması bağımlılığın azalmasında biraz etki yapmıştı ki sanal kumar olayı ortaya çıktı. Kumarhaneye giden insanların yüzde yetmişi hafta sonlarını Kıbrıs'ta geçiriyor. Burada kumar oynuyorlar. Geri kalan yüzde kırklık kısım kahvehaneye gidiyor, bahisler yapıyor ve son zamanlarda artan bir şekilde internette sanal ortamda kumar oynuyor."
 <br/>
 <br/>
 Odamızdaki kumarhane
 <br/>
 <br/>
 Tüm bu gerçekler kumarhanelerin kapatılmasıyla kumarın bertaraf edilmediğini gösteriyor. Ve kapatılanların yerini henüz detaylı bir şekilde gün yüzüne çıkmamış olsa da internetteki kumar siteleri alacak gibi. Gerçek hayattan sanal ortama taşınan kumarhaneler, bağımlılarına zahmetsiz kumar oynama imkanı sağlarken yeni bağımlılar da oluşturmaya başladı. Sanal kumarhane bağımlıları olarak adlandırılan bu hastalar toplumda giderek yayılmaya başlıyor.
 <br/>
 <br/>
 Dünya da bu dertten muzdarip. Mesela, Hollanda sanal ortam bağımlıları için açtığı tedavi merkezinde hastaları psikoterapi yoluyla tedavi etme yolunu seçmiş. Bizde sıradan bir hastalık için bile hastane zor bulunurken, takdir edersiniz ki bağımlılık merkezi biraz lüks olur herhalde. Uzman ise lüksün lüksü... İşte bu bir iki uzmandan birisi olan Jale Kerimol yaptırdığı bir araştırmada, yeni kumar bağımlılarının yüzde yetmiş beşini sanal ortamda kumar oynayanların teşkil ettiğini saptamış.
 <br/>
 <br/>
 Ülkemizdeki bağımlılar arasında bayanlar ile çocuklar başı çekiyor. Çünkü bayanlar büyük oranda dışarıdaki kumarhanelere gidemiyor ve dolayısıyla internette kumar oynuyor. Çocuklar ise, merakla başlıyorlar sanal kumara. Türkiye'de kapatılan kumarhaneler henüz sanal ortamı keşfetmiş durumda değiller. Ama bu keşfetmeyecekleri anlamına da  gelmiyor.
 <br/>
 <br/>
 Kredi kartı kumarı kamçılıyor
 <br/>
 <br/>
 Kendisine gelen sanal kumar bağımlıları arasında gecede on beş bin dolar kaybedenler ve her statüden insanlar olduğunu belirten Kerimol, yukarıdaki gerçeği pekiştirir nitelikte "Ancak çoğunluğu çocuk ve kadınlar oluşturuyor" diyor ve sözlerini şöyle sürdürüyor: "Güvenlik görevlisinden işçisine, iş adamından ev hanımına değin değişen sosyal satatüde insanlar var. Bunlar arasında hastane masraflarını karşılayamayanlar olduğu gibi fabrikatör olanlar da var. Büyük servetler kaybedenler de var aralarında. Buna paralel olarak sosyal hayatlarında büyük çalkantılar olanlar da... Boşanmalar oluyor. Aileler yıkılıyor ki bunu takiben suça yönelme başlar çoğunlukla. Kredi kartı borcunu ödeyemeyip sahtekârlık yaparlar mesela. Bağımlıların gidebileceği üç yer var. Hastane, hapishane veya mezarlık. İnternette kumar bağımlıları şu an Türkiye'de de çok yaygın. Benim çevremde oynayan birçok kişi var. Ortada direkt para olmadığı gibi kontrol olmuyor; dolayısıyla bu insanları oynamaya yönelik kamçılıyor."
 <br/>
 <br/>
 Kerimol bunları anlatmakla birlikte satırbaşı niteliğinde çözüm önerileri sunmadan da edemiyor: "Bu bağımlılığın bir hastalık olduğunu anlatmak ve insanların bilinçlenmelerine yönelik bir şeyler yapmak lazım. Yardım alabilecekleri yerleri çoğaltmak lazım. Parasal tüm işlemler bağımlıların elinden alınmalı. Gerekirse mali müşavirlere devredilmeli. Eski yerler, eski insanlar yani kısacası kumar oynamayı hatırlatacak her şey hastadan uzaklaştırılmalı."
 <br/>
 <br/>
 Dr. Kadir Türkcan ise, tedavi noktasında olaya daha özgün bir bakış açısı getiriyor. Türkcan'a göre gelişmiş ülkelerde başarılı örnekleri bulunan, mağdurların bir araya gelip birbirlerine yardım ettikleri tedavi modellerinin geliştirilmesi lazım: "Kumar bağımlıları için pek çok ülkede tedavi merkezleri var. Mesela Amerika'da Adsız Kumarcılar diye bir organizsazyon var. Bunlar kumar bağımlılarından oluşuyor. Bir araya gelip birbirlerine yardım ediyorlar. Böylece deşifre olma endişesini de aşıyorlar. Bizde de böyle organizasyonlar oluşturulursa, insanlar birbirlerine yardım ederek bu hastalıktan kurtulurlar. Psikolog ile tedavi de mümkün, ama deşifre endişesi taşıyanlar böyle organizasyonlarda kurtulma yolu bulabilirler. Yani grup terapisidir bu bir anlamda."
 <br/>
 <br/>
 Bu sitelerde dönen paraların miktarı her geçen gün katlanarak büyüyor. Aslında sistemli bir şekilde kayıt altına alınamadığı için dönen paraların miktarı net olarak belirlenemiyor. Bu sanal para döngüsünün ortaya çıkardığı mağdurlar sayıca çoğunluk teşkil etmediği için ve toplumdan dışlanma korkusundan dolayı sanal ortam gibi sanal olarak kalmış durumdalar şu anda. Sanal ortamda kumar oynamayı cazip hale getirmek için her şey düşünülmüş. Nakit paraya bile ihtiyacınız yok. İhtiyacınız olan bir kredi kartı veya banka kartı ile internete bağlı bir bilgisayar. Oturduğunuz oyunun başında ne kadar kaybettiğiniz ilk başta belli olmadığı için çok cazip. Çok iyi tasarlanmış sayfalarda ruletten pokere, blackjack'ten jetonlu oyunlara, zardan okeye değin geniş bir oyun mönüsü mevcut. Danışma birimlerinin bile yer aldığı bu ortamlarda oynamak için düşük seviyede bir İngilizce bilgisi yeterli. Şaşaalı bir şekilde tasarlanan siteler çocuklar için bir eğlence halini alıyor. Çoğunlukla kaybınız da kazancınız da verdiğiniz kredi kartı veya banka hesap numarası aracılığıyla olduğu için ne kadar kazandığınızı veya kaybettiğinizi anlayamıyorsunuz.
 <br/>
 <br/>
 Halihazırda internet üzerinden faaliyet gösteren kumarhane sayısı yaklaşık üç yüz tane. Bunların yirmi beş kadarı aktif bir şekilde çalışıyor. Ve bu sayfaların çoğu da Amerikan patentli. Amerika'dan yayın yapmalarının sebebi ise kendilerine burada hukuki bir kılıf bulmuş olmaları. Aslında Amerika'da da kumar oynatmak yasak. Gerek sanal ortamda gerekse gerçek hayatta... Sadece Las Vegas'ta serbest. Bundan hareketle tüm siteler de Las Vegas'taki kanunlardan istifade edip kendilerine üs olarak orayı seçmişler. Global bir anlayışla yayın yapan bu yerlere engel olmak mümkün değil. Zira hukuki bir dayanak yok.
 <br/>
 <br/>
 Kayıtsız kalınmamalı
 <br/>
 <br/>
 Sınırsız bilgi akışını sağlayan internetteki bu sayfalara doğal olarak ülkemizde de girmek mümkün. Tüm kumarhane oyunlarının ve bahislerin her türlüsünün oynanabildiği bu sitelerde beş yüz dolara değin yükselen bahislere ve oyunlara rastlamak mümkün. Bu yüzden bir oturuşta beş on bin dolar kaybedenler var. Basit bir hesapla bir saat internetin başında kalan bir kişinin kaybedebileceği oran, dönen paralar hakkında ipucu verebilir belki. Kaybedilen para belki bir şekilde telafi edilebilir ama ya oyun merakı hastalık halini alırsa? Ne yazık ki bu oluyor ve sanal kumar bağımlılığı her geçen gün artış gösteriyor. Sanal ortamda kumar oynamak bir bağımlılık hastalığı olarak başını alıp gidedursun bizim buna karşı kayıtsız kalmamız işin cabası. Uzmanlara göre haftada altmış saat internetin başında kalan birisi aslında bağımlı olmaya doğru yol almış demektir. Gelişmiş ülkeler bu hastalığın tedavisi için seferber olmuşken, biz kılımızı bile kıpırdatmıyoruz. Mesela Amerika'nın herhangi bir kentinde bağımlılık uzmanı asgari iki yüz civarında, bizde ise tüm ülkede bir iki tane.
 <br/>
 <br/>
 Tüm ayrıntılar teknolojinin bir sonucu olarak ortaya çıkan gelişmeleri resmediyor aslında. Ama çift taraflı bir tablo. Yararlı olduğu kadar zararlı bir tarafı da var ki, bu tarafı kimsenin görmeye niyeti yok. Aksi halde bu konuda bu kadar duyarsız kalınır mıydı?...
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-4885-34-kumarhaneler.html), [web.archive.org (arşiv bağlantısı)](http://web.archive.org/web/20100910095603/http://www.aksiyon.com.tr:80/aksiyon/haber-4885-34-kumarhaneler.html)
