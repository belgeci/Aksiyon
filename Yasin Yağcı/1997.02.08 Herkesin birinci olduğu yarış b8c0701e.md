# Herkesin birinci olduğu yarış

*Yasin Yağcı 1997.02.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Vakit geçirmek için takıldığımız ya da umuma şamil bir hobi haline getirdiğimiz televizyon, hayatımızın vazgeçilmez parçası haline geldi
  </font>
 </div>
 <div id="newsText">
  <font class="detail-text">
   Çocukların sabahın erken saatlerinde izlemeye başladıkları çizgi filmlerden tutun da, annelerin abone olduğu pembe dizilere ve akşam babayı ekrana bağlayan futbol maçlarına kadar, programlanmış bir hayat adeta televizyon.  Hayatımızın büyük bölümünü etkisi altına alsa da biz sade izleyiciler için televizyonun eğlendirmekten başka bir manası olmayabilir. Ama kendi söylemlerini, hizmetlerini ve ürünlerini tanıtmada kullananlar için televizyon o kadar da önemsiz değil. Bir dakikanın değerinin binlerce dolarla ifade edildiği gerçeği tek başına bu önemi anlatmada sanırız yeterlidir.
   <br/>
   <br/>
   Reklamverenler, reklam ajansları bu görsel iletişim sahasında en ekonomik yoldan en yüksek verimi elde etmek için her gün yeni uğraşlar veriyorlar. Pratik hayatta yürürlükte olan bu uğraşlardan en önemlisi "Televizyon İzleyici Ölçümleri", günlük dildeki kullanımıyla "Reyting". Bu sonuçlara göre reklamın hangi kanalda, hangi saatte yayınlanacağına  karar veriliyor.
   <br/>
   <br/>
   Ne işe yarar bu reyting?
   <br/>
   <br/>
   Bir reklamveren için reklam yayın süresinin değerini, o yayını izleyenlerin sayısı ve özellikleri belirler. Birer ticari kuruluş olan televizyon kanalları da yayınlarına reklam alabilmek için, programlarına en uygun saati belirlemeye çalışırlar. Neticede gerek televizyon kanalı, gerekse reklamverenler bir noktada birleşiyorlar: Reyting.
   <br/>
   <br/>
   Türkiye, televizyon izlemeölçüm araştırmalarını ilk kez 1989 yılında AGB Anadolu şirketiyle tanıdı. Özel televizyonların artmasıyla birlikte bu ölçümlerin önemi doruk noktasına vardı. Her akşam bu verilere dayanarak birinciliklerini ilan eden özel kanallar, gazetelere de çarşaf çarşaf ilanlar veriyorlar. Çok şahit olmuşuzdur, aynı gün farklı kanalların kendi birinciliklerini ilan ettiklerine. Peki aynı gün, farklı iki kanal, aynı anda nasıl oluyor da birinci olduklarını iddia edebiliyorlar? Üstelik aynı kaynağa dayanarak.
   <br/>
   <br/>
   Herkese var
   <br/>
   <br/>
   Sade izleyicilerin kafalarını meşgul eden bu durum AGB yöneticilerine göre o kadar da karmaşık değil. Çünkü; "AGB'nin yaptığı ölçümlerde kanalların dakika dakika izlenme oranları mevcut. Hemen hemen her kanalın belirli bir zaman diliminde birinci olması muhtemel."
   <br/>
   <br/>
   Demek oluyor ki, kendini reyting birincisi ilan etmek bir yerde yağdan kıl çekme, bir yerde de göz boyama sanatı. Her kanal kendine uygun olan sonucu bu dakikaların arasından alıp, reklamını yapıyor. Örneğin A kanalının Prime Time diye tabir edilen 20 ile 23 saatleri arasında yer alan bir eğlence programı ile, B kanalının ise sabah kuşağında yer alan herhangi bir programı ile birinci olduğunu varsayalım. İstatisiklerde iki kanalın da aynı gün farklı saatlerde birinci oldukları ibaresi yer alır. Kanallar sonuçları kendi menfaatleri doğrultusunda yorumlama yolunu seçince malum durum ortaya çıkıyor.
   <br/>
   <br/>
   Şu anda ülkemizde kullanılan yöntemin gelişmiş tüm ülkelerde kullanıldığını belirten Reklamverenler Derneği Başkanı Erdal Karamercan, "Kafa karıştıran sorunların kaynağı medyadır" diyor ve ekliyor: "Elde edilen verilerin doğruyu yansıtması başka bir olay, o verilerin kullanıcılar tarafından kullanılma amaçları başka bir olay. Problem, verilerin amaçlarını aşan bir şekilde kullanılmasıyla ortaya çıkıyor."
   <br/>
   <br/>
   Sistem nasıl işliyor?
   <br/>
   <br/>
   Reklamverenler, reklam ajansları ile medya temsilcilerinin bir araya gelerek reyting sonuçlarını belirlemek için oluşturdukları TİAK'ın (Televizyon İzleme Araştırmaları Komitesi) 1992 yılında açtığı ihaleyi kazanan AGB Anadolu o tarihten bu yana ölçümleri yapıyor. AGB Anadolu Araştırma Şirketi, AGB İtalya grubunun bir parçası.
   <br/>
   <br/>
   Şu anda 12 ilde toplam 1000 hanede 4 bin 346 kişi üzerinde elektronik olarak yapılan ölçümler Türkiye genelini yansıtmaktan çok uzak. Ölçüm yapılması istenilen bölgede önce bir anket çalışması yapılıyor. Bu yolla "en ideal" aile veya aileler seçiliyor. Seçilen bu ailelerin şayet AGB ile çalışmaya razı olurlarsa televizyonlarına "people meter" denen bir alet monte ediliyor. Bu aletle televizyonun açık olup olmadığı, açıksa ailenin hangi ferdi tarafından seyredildiği, belirleniyor. Karşılığında da küçük ev aletleri hediye ediliyor.
   <br/>
   <br/>
   People meter'in hangi ailede olduğunu şirketteki üst düzey yöneticiler dışında kimse bilmiyor. Merkeze alınan bilgiler daha sonra raporlar halinde müşterilere iletiliyor. Bu grafiklerden çok farklı sonuçlar alınırsa people meter sökülüyor.
   <br/>
   <br/>
   Dünyanın tüm ülkelerinde hukuki dayanağı olmamakla birlikte ölçümleri tek kuruluş yapıyor. Büyük paraların döndüğü bu alanda araştırmanın öneminin yüksek olmasının tek şirketi gerektirdiğini dile getiren AGB     Anadolu Pazarlama Müdürü Arzu Eder şöyle diyor: "Kanallar ile reklamverenler arasında karşılıklı bir alış veriş var. Bu alış verişte kriter, izleyici sayısıdır. Bunu belirleyen de TV izleyici ölçümüdür. Tıpkı Türk parası gibi. Dolarınız varsa bile alış veriş yapmak için bunu Türk parasına çevirmeniz gerekmektedir."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=65EB2DFB2A62F86208A00AA1B3DA8949?newsId=2244), [web.archive.org (arşiv bağlantısı)](http://web.archive.org/web/20140717224619/http://www.aksiyon.com.tr:80/aksiyon/newsDetail_getNewsById.action;jsessionid=65EB2DFB2A62F86208A00AA1B3DA8949?newsId=2244)
