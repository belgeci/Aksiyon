# Neden sadece raylı?

*Yasin Yağcı 1999.10.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstatistiklere göre İstanbul'da bir günde yapılan ortalama 14 buçuk milyonluk yolculuğun yüzde doksanı motorlu araçlar ile yüzde beşi ise yaya olarak gerçekleşiyormuş.
  </font>
 </div>
 <div id="newsText">
  <font class="detail-text">
   Ve İstanbul'daki motorlu araçlar Türkiye toplamının yüzde 24'ünü, özel araçlarınsa yüzde 28'ini kapsıyor. Bu denli karayollarına bağımlı bir yolculuğun İstanbullular'a faturası ise, günde en az iki saat zaman kaybı. İstanbullular'ın büyük çoğunluğu her sabah doğubatı yakası arasında yolculuk yapıyor. Çünkü toplam nüfusun yüzde 35'ini barındıran Asya kıtasından, her sabah çalışma yerlerinin yüzde 73'ünü barındıran Avrupa yakasına yoğun bir yolculuk yapılmakta. Akşam ise tam tersi. Uzun lafın kısası; İstanbul gibi bir megapolde yaşayıp trafik çilesi çekmeyen yoktur herhalde.
   <br/>
   <br/>
   Yıllardır hem yerel yönetimlerin hem de merkezi hükümetlerin gündemlerinin belki de değişmeyen tek konusu bu İstanbul trafiğiydi. Özellikle Boğaz geçişi... Üçüncü köprü, tüp geçit arasında gidip gelen yönetim erkleri niyahet tüp geçitte karar kıldılar. Ulaştırma Bakanı Enis Öksüz'ün Japon firmalarıyla yaptığı görüşmeler neticesinde imzaladığı kredi anlaşmalarından sonra, Boğaz geçişinin tamamen tüp geçit olacağı açıklandı. 870 milyon dolarlık kredinin 129 milyon dolarlık ilk kısmı için imzalar atıldı bile. Buna göre en geç ononbeş gün içerisinde proje ile ilgili ihale şartnamesi hazırlanacak. İhale aşamasından sonra en geç sekiz on ay içinde tüp geçit start almış olacak.
   <br/>
   <br/>
   Büyük başarı!..
   <br/>
   <br/>
   Tüp geçitte karar kılmak gerçekten büyük bir başarı. Çünkü köprüden vazgeçmek otomotiv sanayii ile bağlantılı onca iç ve dış baskı gruplarını karşıya almak anlamına geliyor. Ama merkezi yönetim şimdilik bunun da yolunu bulmuş durumda. Çözüm, "üçüncü köprüyü şimdilik askıya alıp tüp geçidi yapmak" olarak formüle edilmiş. Üçüncü köprünün şimdilik rafa kaldırılmasının sebebi de çoğunlukla henüz oluşturulamayan bütçeye bağlanıyor.
   <br/>
   <br/>
   Gündemdeki tüp geçit projesi 2005 yılındaki İstanbul'un kent içi ulaşım sorununu çözmek için 1988 yılında tamamlanıp 1.4 milyon dolara mal olan ve dört yılda bitirilmesi tasarlanan bir fizibilite raporuyla sonuçlanmıştı. Ulaştırma Bakanlığı ve İstanbul Teknik Üniversitesi'nin ortak çalışmasıyla hazırlanan etüd, İstanbul metrosu ve demiryolu Boğaz geçişini de kapsıyor aynı zamanda. İstanbul kent içi ulaşım etüdü 1985 yılında 6.5 milyon olan nüfusun 2005 yılında 9.6 milyona, 385 bin olan taşıt sayısının 700 bine, Boğaz'daki bir saatlik yolculuk sayısının 60 bine ve motorlu araç sayısının da 700 bine çıkacağı hesaplanarak yapılmıştı. Oysa 2005 yılında 9.6 milyon olarak tahmin edilen nüfus bugün 12 milyona, motorlu araç sayısı 1 milyon 750 bine varmış ve bir saatlik yolculuk sayısı 60 bini kat kat aşmış durumda. Bu veriler de gösteriyor ki sözkonusu tüp geçit projesi ve kapsamı bile ihtiyaçları tam olarak karşılamaktan uzak. Ama uzmanlara göre bu projeye bile hayatiyet kazandırmak başarı. Çünkü Asya ve Avrupa demiryolunu İstanbul Boğazı'nın altında birleştirme düşüncesinin ta 19. yüzyıla kadar dayandığı düşünülürse onun bugün bile yapılması herhalde başarı olacaktır. Fransızların 1860'larda Osmanlı Devleti'ne önerdikleri, "denizaltı çelik tüneli" 1980'lerde üretilen en son projedeki gibi Sarayburnu ile Üsküdar Şemsipaşa'yı birleştirmeyi amaçlıyordu.
   <br/>
   <br/>
   Uzun bir zaman dilimi ve maliyetli bir çalışmanın neticesinde ortaya çıkan sözkonusu Boğaz Tüp Geçiş Projesi tamamen raylı olacak. 63 kilometre uzunluğunda ve Gebze  Halkalı arasındaki mevcut raylı sistemin rehabilite edilip üçüncü bir rayın eklenmesini ve 13.3 kilometre uzunluğundaki Boğaz geçişini içeriyor. Toplam hat güzergahı ise Gebze  Söğütlüçeşme, Üsküdar  Sirkeci  Yenikapı  Halkalı arasındaki tüp geçişle birlikte yaklaşık 80 kilometrelik bir metro ağını kapsıyor. Ve halen saatte tek yönde 10 bin kişi olan mevcut banliyö hattının kapasitesi, bu projenin gerçekleştirilmesiyle ve iki dakikalık aralıklarla tek yönde saatte 75 bin kişiye çıkarılacak.
   <br/>
   <br/>
   1.8 kilometresi batırma tüp yöntemi (deniz dibinden), geri kalan 11.5 kilometrelik kısmı ise hemzemin, aç kapa ve delme tünellerden oluşacak tüp geçit projesi yaklaşık olarak 2.8 milyar dolara mal olacak ve dört yılda bitirilecek. Ayrıca güzergah üzerinde Üsküdar ve Sirkeci'de iki ara tünel de yer alacak. Denizin dibinde kullanılacak on sekiz adet tüpün her biri yüzer metreden ibaret olacak. Karada her iki tarafı da kapalı olarak imal edilecek bu tüpler daha sonra donanım iskelesine alınıp gerekli techizatlara yerleştirildikten sonra römorklar ile güzergahlarına çekilecek ve daha önce belirlenen deniz dibindeki yataklarına yerleştirilecekler. Tüplerin yerleşimlerinin sağlıklı olabilmesi içinse Boğaz'a, tabii dokusuna uygun olarak dolgu malzemesi ve kayalar yerleştirilecek. Deniz altı geçişinin kara ile birleştiği her iki yakada da iki adet havalandırma binası yer alacak.
   <br/>
   <br/>
   Tüp geçit tek başına sorunu çözer mi?
   <br/>
   <br/>
   Peki ama salt Boğaz'daki tamamen raylı tüp geçiş, İstanbul trafiğini çözmeye yetecek mi? İki yaka arasındaki özel otoların doluluk oranının iki kişi bile olmadığını ve bu oranın Boğaz geçişlerinde daha da düştüğünü ileri süren İnşaat Mühendisleri Odası İstanbul Şube Başkanı Cengiz Gökçe'ye göre, İstanbul'daki bu tıkanıklığı aşmak için tüp geçit tek başına çözüm olmaz. Gökçe, tüp geçitle birlikte yapılması gerekenleri şöyle sıralıyor: "Tüp geçit nihayetinde sadece yapıldığı alandaki sorunu çözer, yani yüzde 11'lik bir kısmı rahatlatır. Eğer siz tüp geçitle hızlı bir şekilde taşıdığınız yolcuları aynı hızla şehir içine dağıtacak bir organizasyon oluşturamazsanız yaptığınız tüp geçitin de bir anlamı kalmayabilir."
   <br/>
   <br/>
   Kent uzmanı Prof. Dr. Ahmet Vefik Alp ise tüp geçişin çözüm oluşturup oluşturamamasından ziyade öncelikle içeriğini eleştiriyor. Alp'e göre tüp geçitten araç geçişinin olmaması ciddi ve onarılmaz bir yanlış. Proje için bir dizi rapor hazırlanmasına karşılık İstanbulluların kent içi hareket ve seyahat alışkanlıklarını, tercih ve davranış biçimlerini inceleyen bir sosyo/psikolojik araştırmanın yapılmamış olmasını bir eksiklik olarak gören Alp, sözlerine şöyle devam ediyor: "Kamuoyundaki beklentinin tersine proje tamamlandığında Boğaz'ın altından araç geçişi mümkün olmayacaktır. Doğal geçiş olan Harem  Ahırkapı arasından batarak surdışından Yenikapı'ya ulaşacak tüp geçit güzergahı her nedense Üsküdar  Sirkeci  Yenikapı arasına çekilmiş, bu durumda mesafeler ve maliyetler yükseltilerek tarihi yarımadanın altına sokulan sistem ile araç geçişini de zorlaştırmıştır."
   <br/>
   <br/>
   Prof. Alp, araç geçişinin zorunluluğunu stratejik nedenler ile açıklıyor. Uluslararası güvenlik açısından İstanbul'un kaygan bir zeminde yer aldığını ve olası bir savaş halinde mevcut köprülerin ömürlerinin iki güdümlü rokete bağlı olduğunu belirten Alp, eğer tüp geçitten araç geçirilmezse bir kriz durumunda bağlantı kesilecek ve iki yaka arasında askeri kuvvet kaydırması ve ilk yardım olanaklarını seferber etmek mümkün olmayacaktır diyor: "Bu durumun vahim neticelerini bugünden tahmin etmek zordur belki ama düşünmek lazım. Tüp geçitten araç geçirilmesi halinde burası ayrıca iyi bir sığınak da olabilir. Çok iyi bir yapım neticesinde depreme de son derece dayanaklı olur. Araç geçişlerinde öncelik askeri araçlar, ambulans ve güvenlik araçlarına sağlanabilir. Ki dünyada bunun nice örnekleri var."
   <br/>
   <br/>
   Prof. Alp'in aksine İnşaat Mühendisleri Odası İstanbul Şube Başkanı Cengiz Gökçe, projenin sadece raylı sistemi içermesini çok mantıklı buluyor. Gökçe, karayolu bağlantılı hiç bir projenin başarılı olamayacağını savunuyor: "Çünkü karayolunu motive edecek her faaliyet aynı zamanda araç kullanımını motive eder" diyor. Gökçe'ye göre ülke genelinde karayolu ağırlıklı ulaşım politikalarından vazgeçilerek daha güvenli bir ulaştırma sistemi olan demiryolu ulaşımına öncelik verilmeli: "Bakın dünyada petrol rezervlerinin elli yıllık bir birikime sahip olduğu söyleniyor. Peki biz elli yıl sonra ulaşım sistemimizi nasıl halledeceğiz. Bugün otomobil devleri arasında ilk sırada gelen Amerika ulaşım sorununu yüzde 38 oranında raylı sistemler ile çözüyor, buna rağmen bizim ulaşım sistemi içindeki raylı sistemin oranı ancak yüzde 5 kadar."
   <br/>
   <br/>
   Prof. Tezcan'dan alternatif proje
   <br/>
   <br/>
   Ulaşım güzergahı açısından dünyanın en az gelişmiş ve karayollarına en bağımlı metropollerinin başında gelen İstanbul'un bu derdine derman olarak düşünülen tüp geçit projesine, toptan karşı çıkanlar da var. "Üçüncü Boğaz geçişi için bir karayolu köprüsü ne kadar zararlıysa, tüp geçit önerisi de o kadar hayalcidir" diyen Boğaziçi Üniversitesi öğretim üyesi Prof. Dr. Semih Tezcan bu isimlerin başında geliyor. Israrla yeni geçişin raylı olması gerektiğini vurgulayan Tezcan, mevcut projeye güzergahı noktasında karşı çıkıyor. Hergün iki yaka arasında yapılan yolculukların önemli bir kısmının şehrin kuzey yönüne doğru yapıldığını ama buna karşılık tüp geçit projesinin şehrin güney kısmına yapıldığını belirten Tezcan, alternatif projesini şöyle açıklıyor:
   <br/>
   <br/>
   "Anadolu yakasından Yenikapı'ya insanları taşıyacaksınız. Oradan da alıp şehrin kuzeyine yani Levent istikametine götüreceksiniz. Bu büyük bir zaman kaybı ve israf oluşturur. Çünkü şehrin merkezi kuzey istikamettedir. Ama ben diyorum ki gelin bu tüp geçit projesinden vazgeçelim ve metro hattını oluşturalım. Benim bir projem var. Söğütlüçeşme'den başlayıp Acıbadem'den geçip Beylerbeyi tepesinden yer üstüne çıkıp birinci köprünün hemen yanından uzayıp Ortaköy sahilinden yerin dibine girecek. Bu hem kısa mesafeli hem de daha az maliyetlidir. Ha eğer illa ki yer üstünden olmasın deniliyorsa bu yerüstünde kalan kısmı denizin altından da geçilebilir. Ama benim tercihim yer üstünden geçmesidir."
   <br/>
   <br/>
   Mevcut tüp geçit projesine oranla kendi projesine kredi bulabilmenin daha kolay oluduğunu belirten Tezcan, sözlerini şöyle sürdürüyor: "Çünkü maliyet daha düşük. 13 km uzunluğundaki tüp geçidin maliyeti en az 1.5 milyar dolar ve gerçekçi tahminlere göre 3 milyar dolardır. Halbuki bir metro köprüsünün maliyeti sadece 170 milyon dolardır. Tüp geçit parası ile on tane metro köprüsü inşa edilir".
   <br/>
   <br/>
   Tüp geçit konusunda tüm eleştirilerin birleştiği nokta, geçişin denizin altında olması. Ama kimisi karayolunu da kapsamalı, kimisi de sadece raylı olmalı diyor. Kronikleşen İstanbul trafiği çözülür mü dersiniz? Ne diyelim bekleyip görelim...
   <br/>
   <br/>
   Email: yasin2001@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5422-neden-sadece-rayli.html), [web.archive.org (arşiv bağlantısı)](http://web.archive.org/web/20131212072712/http://www.aksiyon.com.tr:80/aksiyon/haber-5422-neden-sadece-rayli.html)
