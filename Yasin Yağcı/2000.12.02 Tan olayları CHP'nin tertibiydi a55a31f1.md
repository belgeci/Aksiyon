# Tan olayları CHP'nin tertibiydi

*Yasin Yağcı 2000.12.02*

<div class="pNewsDetailMainContent ctx_content" itemprop="articleBody">
 Tarih 4 Aralık 1945. Yer İstanbul Üniversitesi Hukuk Fakültesinin anfisi. Prof. Hüseyin Nail Kubalı her zaman olduğu gibi o gün de dersini anlatmak üzere anfiye girdi. Görünüşte her şey normaldi. Dışarıda güneşli bir havayı feda eden öğrenciler yerlerini almış, hocalarını bekliyorlardı. Anormal bir durum sözkonusu değildi. Tâ ki dersin ilk yarım saatine kadar. Herkesin can kulağıyla Kubalı'nın söylediklerini dinlediği bir anda kapı sert bir hareketle açıldı. Tüm gözler bu sefer kapıya doğru kaydı. Seri adımlarla içeri giren sert bakışlı birisi direkt olarak kürsüye doğru yol aldı. Anayasa profesörü Kubalı ile aralarında geçen sert bir konuşmadan sonra adam kürsüye hakim oldu ve derhal elindeki gazeteyi öğrencilere göstererek gazeteden şu yazıyı okumaya başladı: "Kalkın ey ehli vatan. Mücadele başlıyor. Ve başlamak lazım. Çünkü en azgın ve insafsız bir propaganda zehiri dökülmesine müsaade edemeyiz. Bunları susturmak için, cevap vermek hükümete düşmez. Söz eli kalem tutan gazetecilerin ve hür vatandaşlarındır!" Yazıyı okuyan aynı üniversitenin son sınıf öğrencisi Tahsin Atakan'dı. Gösterdiği gazete Tanin ve okuduğu yazı ise Hüseyin Cahit Yalçın'a aitti. Yazıdan da apaçık anlaşıldığı gibi bir mücadeleden bahsediliyordu. Mücadale etmek gerekirdi. Ama kime karşı?
 <br/>
 <br/>
 Bu uğurda tüm öğrenciler bir kitle psikolojisiyle okulun bahçesinde toplanmaya başladılar. Derken Beyazıt meydanına çıkıldı ve oradaki grupla da birleşen öğrencilerin hedefi kısa süre sonra anlaşıldı: Cağaloğlu'ndaki Tan gazetesi ve matbaasıydı. Kısa sürede gazetenin olduğu binaya gelen kalabalık gözleri bir şey görmemecesine etrafa saldırmaya başladı. Önce gazetenin camları çerçeveleri indirildi, ardından matbanın mürekkebi, makineleri ve gazete bobinleri ateşe verildi. Tabiri caizse kalabalığın gözü dönmüştü bir kere. Ardından Tünel'e doğru yola koyuldu. Sol tandanslı kitabevlerinin yakılmasının ardından Görüşler gazetesi de bu arbededen nasibini aldı. Verdikleri savaştan muzaffer bir komutan edasıyla çıkmış olmanın havasıyla eylemlerine son veren kalabalık kısa süre sonra sessiz sakin dağıldı. Artık olan olmuş. Tan gazetesi yakılıpyıkılmış, sahipleri canlarını zor kurtarmışlardı. Peki ama belirli yerlere yönelen ve sanki nerelere zarar vereceği önceden kararlaştırılmış bu hareketi kim, niye tertiplemişti? Ne kazanç ummuşlar, neler elde etmişlerdi? Aradan geçen elli beş senelik zaman diliminden sonra Tan olaylarını bir kez daha mercek altına almakta fayda var.
 <br/>
 <br/>
 Tek şart demokrasi!
 <br/>
 <br/>
 1945'li yıllar Türkiye için epey sancılı geçti. Dış dünyada İkinci Dünya Savaşının en hararetli günleri. Türkiye savaşa girip girmeme konusunda henüz bir karara varamadığı için içeride de hararetli günler yaşanmakta. Derken tarafsız kalınması kararlaştırılıyor ancak savaşın bitmesine iki hafta kadar kala "mağlup" devletlere karşı savaş ilan ediyor. Tek parti iktidarının hüküm sürdüğü bu günlerde bırakın en temel demokratik haklara sahip olmayı, bunları "istemek" bile lükstü. Aynı zamanda Milli Şef döneminin son demlerini yaşadığı da gözlenmiyor değildi ancak henüz ortada netleşmiş bir şey yoktu. Böylesi bir kaygıyla hareket eden Halk Partililer iktidarlarının devamı için her yolu mübah görmeye başladılar. Önlerindeki en önemli engellerden birisi de Tan gazetesiydi. Üstelik yeni dünya yapılanmasından kendine yer arayan Türkiye'nin önüne çıkan tek engel de ülkede bir muhalefetin olmamasıydı. Yani medeni dünyada yer alabilmenin yolu çok partili hayattan, açıkçası demokrasiden geçiyordu. Geçiyordu geçmesine ama nasıl? Tan gazetesinin sahipleri Zekeriya ve Sabiha Sertel öteden beri muhalefet eden Celal Bayar ve Menderes grubuyla bir araya gelip demokrasi grubu kurmaya karar verirler. Bunun için çıkaracakları Görüşler Dergisi de bu platformun yayın organı olacaktır. Derginin tanıtımlarında Adnan Menderes, Celal Bayar, Zekeriya ve Sabiha Sertel, Aziz Nesin, Mehmet Ali Aybar ve Behice Boran gibi dönemin muhaliflerinin bu dergide yazı yazacakları duyurulur. Böyle olunca tek parti iktidarının bir nevi sonunu beyan eden bu oluşum özellikle CHP'nin kalburüstü takımını oldukça rahatsız etmeye başlar. Halk Partisi'nin acilen çare bulması gerekmektedir!
 <br/>
 <br/>
 Halk partisi örgütledi
 <br/>
 <br/>
 Bir şekilde gazetenin ortadan kaldırılması, en azından gözdağı verilmesi gerekiyordu. Ama nasıl? Kendi teşkilatlarının direkt olarak gerçekleştireceği bir eylem "absürd" kaçardı. Bu yüzden halkı galeyana getirecek milli bir duygudan hareket edilmeliydi. Kısa sürede bu duygu da bulundu: Gazetenin sahipleri Zekeriya ve Sabiha Sertel komünisttiler. Daha sonrası ise artık hepimizin ma'lumu. Gazete yağmalanırken görünen amaç şu şekilde sloganlaşmıştı: "Bu komünistler yok edilmeli". Olayın bir de görünmeyenleri vardı. Neydi peki bu görünmeyenler? Gelin bu görünmeyen kısmı Sertellerin kızı Yıldız Sertel'den dinleyelim...
 <br/>
 <br/>
 Yıldız hanıma göre görünmeyen en önemli gaye Tek Parti diktasının sürdürülmek istenmesiydi: "Nazilerin savaşı kaybetmesiyle birlikte Türkiye'de Tan gazetesi bir demokrasi kampanyası başlatıyor. 'Türkiye'de tek şef dönemi bitmeli, çok partili düzene geçilmeli' diyordu babam. CHP içinden tek partiden rahatsız olup demokrasiyi isteyenler de çıkıyordu; Menderes ve Bayar gibi. Bunlar babamla aynı safta yer alıyorlar. Tan gazetesi sol bir gazete tabii. Sol ile sağın bir demokrasi cephesi oluşturması tek parti iktidarını savunan CHP'lileri endişelendiriyor. Tan'ın yaktırılmasının arkasında yatan nedenlerin en önemlisi bu tek parti diktatörlüğünün sürdürülme isteğidir".
 <br/>
 <br/>
 Baskının sebebi esrarengiz liste
 <br/>
 <br/>
 Saldıranların hepsinin CHP'li gençlerden oluştuğunu ve onlara o dönemin milliyetçi gençliğinin de yardım ettiğini ifade eden Yıldız Sertel, perde gerisinde dönen başka oyunlar da olduğunu belirtiyor: "İkinci Dünya Savaşı yıllarında Almanya ile dirsek temasında bulunan bir kısım insanlar vardı. Babam bu isimlerin yer aldığı listeyi biliyordu. Bu liste ile ilgili bir kaç yazı yazıldıktan sonra baskın oldu. Etkili isimler vardı bu listede."
 <br/>
 <br/>
 Göğüş ve Tiritoğlu faktörü
 <br/>
 <br/>
 Aslında olayların CHP tarafından tertip edildiğini gösteren bir çok emâre var. Mesela kalabalık yolda ilerlerken CHP il binasından kendilerine bayrakların verilmesi gibi, CHP il müfettişi Alaattin Tiritoğlu'nun kalabalığa kısa süreli de olsa bir konuşma yapması gibi... O dönem İstanbul Sıkıyönetim Savcılığını yapan Kazım Alöç daha sonra 1967 yılında Yeni Gazete'ye verdiği mülakatta CHP'nin olaylar ile ilgisi bulunduğuna dair şu anısını anlatıyor: "Üniversite gençliğini Babıali'de nümayişe sevkeden sekiz kişi, İstanbul Emniyet Müdürlüğü'nde siyasi polis tarafından nezaret altına alınmıştı. Müdüriyet bunu derhal sıkıyönetim komutanlığına bildirdi ve komutanlık adına sanıkları sorguya çekmek için hemen emniyet müdürlüğüne geldim. Emniyet müdürü Ahmet Demir de siyasi kısım müdürünün odasındaydı. Konuşurken bir ara kapısı açık olan yardımcılar odasındaki durum gözüme ilişti. Sanık gençler, başta Ali İhsan Göğüş olduğu halde ayakta sıralanmışlardı. Onların karşısında pek mültefit görünüşlü birisi de, tabakasını uzatmış sanık gençlere sigara ikram ediyor, hatırlarını soruyordu. Onun bu hâli pek garibime gitmişti. Emniyet müdürüne sordum: "Beyefendi, kimdir bu zat?" "Kazım bey bu zat Halk Partisi müfettişi Alaattin Tiritoğlu" diye cevap verdi."
 <br/>
 <br/>
 Tan olaylarına katılanlardan birisi de Orhan Birgit'ti. O dönem hukuk fakültesinin birinci sınıfında okuyan Birgit daha sonraları CHP'den meclise girip bakanlık da yapacaktı. Birgit olaylara katılmasını "kitle psikolojisi" ile açıklıyor. Daha sonraları o günü düşündüğünde hafif de olsa pişmanlık duyduğunu belirten Birgit "O dönemler olayı kimlerin tertip ettiğini bilmiyorduk" diyor ve şöyle konuşuyor: "İstanbul Hukuk fakültesinin otuz günlük öğrencisiydim. Sınıfta ders yapıyorduk. Tahsin Atakan diye bir arkadaş birden girdi sınıfa ve bizi eyleme davet etti. Biz de kitle psikolojisiyle hareket edip olaylara katıldık. Ama bu manipülasyon nasıl yapıldı, kim yaptı bilmiyorduk. İşte Alaattin Tiritoğlu'nun olayları başlattığı filan söyleniyor. Tabii o zaman bilmiyorduk. İşte gazete basılıyor, matbaa yakılıyor ama sonrasında herhangi bir koğuşturma filan görmüyorsunuz, işte o zaman manipülasyon olduğunun farkına vardık." Tarihçi Rasih Nuri İleri'ye göre Tan olaylarından önce Ahmet Emin Yalman'a bir uyarı yapıldı: "Yalman bu uyarıdan sonra Tan ile zıtlaşmaya başladı. Onun aleyhinde yazmaya başladı. Bir taraftan Ahmet Emin Yalman cephe değiştiriyor, diğer taraftan bu olay patlak veriyor, tamamen bir tertipti bu!"
 <br/>
 <br/>
 Tek amacının muhalefete gözdağı vermek olduğu anlaşılan Tan olayları amacına ulaştı. Ve Türkiye'nin gerçek muhalefet ile tanışması ise o gün için başka bahara kalmıştı.
 <br/>
 <br/>
 Email: yasin2003@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tan-olaylari-chpnin-tertibiydi_507022), [web.archive.org (arşiv bağlantısı)](http://web.archive.org/web/20151212151918/http://www.aksiyon.com.tr:80/dosyalar/tan-olaylari-chpnin-tertibiydi_507022)
