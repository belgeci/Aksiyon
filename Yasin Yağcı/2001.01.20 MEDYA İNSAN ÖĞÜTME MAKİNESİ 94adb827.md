# MEDYA İNSAN ÖĞÜTME MAKİNESİ

*Yasin Yağcı 2001.01.20*

<div>
 <p class="spot">
  Gazeteciler işlerinden oluyor, kapının önüne konuluyor.  Gazeteler kapanıyor. Önce kartel var diye eleştirilen medya  yapılanması bugün yavaş yavaş tekelleşme eğilimi  gösteriyor; dünü aratırcasına. Aslında gerek  gazetecilerin kapının önüne konulmaları gerekse  tekelleşme tehlikesi sadece günümüz  Türkiye'sine özgü bir durum değil...
 </p>
 <p class="metin">
 </p>
 <p class="metin">
  Çok zorlanarak konuştuğunuz olur mu hiç? Şöyle bir düşününce insan, aslında konuşmak istemeyip
  <img border="0" src="/web/20020428180942im_/http://www.aksiyon.com.tr/2001/320/resimler/Medya1.jpg"/>
  de konuşmak zorunda olduğu anlar hiç de az değil. Telefonda, yüz yüze nice anlar olmuştur konuşurken sizi sıkıntıya sokan. Bundan tam üç sene önceydi. Ülke, demokrasinin yarım yamalak uygulandığı bir dönemden geçiyordu. Bu yarım yamalaklık diğer tüm kurumlarda olduğu gibi medya dünyasında da etkisini hissettirmekteydi. Medyada el değiştirmeler oluyor, yeni yeni patronlar ortaya çıkıyordu. Anlayacağınız taşlar yerinden oynamaktaydı. Yeni taşların yerine oturması epey gürültülüydü. İcazet alınmıştı alınmasına ama bu icazet alınırken verilen vaadlerin de yerine getirilmesi lazımdı. Vaadler arasında en önemli konu bazı yazarların işten çıkarılmalarıydı. İşin en zor yanı da buydu. Peki ama kim, nasıl tebliğ edecekti bunu. İş size çok kolay gelebilir. Ne var bunda, açarsın telefonu tebliğ edersin, olur biter diyebilirsiniz. Peki ama bu tebliği yapacacağınız kişi annenizse nasıl davranacaksınız? Serinkanlılığınızı koruyabilir miydiniz acaba? İşte bir örnek. Üç sene önce Akşam gazetesi el değiştiriyor. Gazete satıldıktan belli bir süre sonra sıkıntılar baş gösteriyor. Bildik tavrıyla her zamanki gibi yazılarını kaleme alan Nazlı Ilıcak'ın kalemi birilerini rahatsız ediyor. Bu kararı tebliğ etmesi için Ilıcak'ın oğlu Mehmet Ali Ilıcak seçiliyor. Belki de içi kan ağlayarak bu kararı annesine bildiriyor oğul Ilıcak. Ve Ilıcak'ın işine son veriliyor. Bu olayı, geçen hafta işlerine son verilen Sabah Gazetesinin iki yazarı Can Ataklı ve Ahmet Vardar'ın durumu hatırlattı bize. Ataklı ve Vardar'a işten atıldıkları haberini vermek ise Sabah Gazetesi'nin yayın yönetmeni Tayfun Devecioğlu'na düştü. Oğul Ilıcak'ın annesine durumu anlatırken nasıl bir sıkıntı yaşadığını biliyoruz. Herhalde Devecioğlu da haberi çok rahat vermemiştir.
 </p>
 <p class="metin">
  Sabah gitti geldi
 </p>
 <p class="metin">
  Gerek Can Ataklı, gerekse Ahmet Vardar'ın işlerine son verilmesi basın dünyası açısından oldukça şaşırtıcı oldu aslında. Çünkü 28 Şubat'ın etkisini yitirdiği bir dönemde o günlerin perde gerisi ile ilgili şok açıklamalar yapması bile Ataklı'yı yerinden etmemişti. Dinç Bilgin'in bankasına el konulduktan sonra başlayan gruptaki ekonomik kriz son olarak Sabah'ın el değiştirmesiyle son bulmuştu. Bu değişiklikte kimse yerinden olmadı. Ama tabir caizse bir geceyarısı operasyonu ile tekrar Sabah'taki yerine geri dönen Bilgin aniden Ataklı ile Vardar'ın işine son verdi. Az çok Ataklı'nın neden işinden olduğu biliniyor, peki Vardar neden atıldı? Bu sorunun cevabını bir zamanlar kendisi de benzer bir akıbeti yaşan Ahmet Tezcan şöyle veriyor: "Aslında Vardar'ın atılması sadece kendi mefaati için daha önce yaptığı bir hareketten dolayıydı. Sabah'ın bankasına el konulduğu zaman biliyorsunuz bir dönem gazetede maaşlar ödenemedi. İşte bu dönemde maaş alamayan Vardar çok sinirleniyor ve yazı işlerine gidip 'Benim paramı verin kardeşim, sanki bankayı ben mi batırdım' tarzında bir sert konuşma yapıyor. Vardar, Bilgin ve Zafer Mutlu'nun ünlendirdiği birisi. Bilgin geri dönünce Vardar'ın bu sözlerini kabul edemedi ve işine son verdi. Dolayısıyla eğer maaşlar ödenseydi Vardar işinden olmayacaktı."
 </p>
 <p class="metin">
  Olay sadece Ataklı ve Vardar ile de sınırlı kalmadı aslında. Grubun bir başka gazetesi olan Yeni Binyıl gazetesinin de kapısına kilit vuruldu ve onlarca gazeteci işsiz kaldı. Peki bir gazeteci neden işinden olur?
 </p>
 <p class="metin">
  İletişim fakültelerinde okutulan basın yayın tarihi derslerinde basının görevleri anlatılırken bunlardan en önemlisinin yönetici kadronun aldığı kararları halka aktarma ve bu çerçevede halk tabanında bir kamuoyu oluşturma olduğu söylenir.
 </p>
 <p class="metin">
  Bu saptama genele ilişkin bir tanımlamanın ürünü. Günümüz basın yayın araçlarına baktığımızda bunun doğruluğunu rahatlıkla görebiliriz. En gözde gazetecilerin politika ile ilgili olanlar olduğu gerçeği bu saptamayı ispatlamada tek başına yeterli. Gazete iktidar ile halk arasında aracı dedik. Bizde ise basın iktidar ile halk arasında aracı olmaktan ziyade bizzat yönlendirici bir rol almış durumda.
 </p>
 <p class="metin">
  Artık iktidarlar güvenoyunu Millet Meclisi'nden önce basın yayın organlarından almak zorundalar. İşin bu noktaya varmış olması şüphesiz karşılıklı çıkar ilişkisine dayalı bir düzeni getiriyor. Hükümetler bu konumda basının kendilerini sınırsız desteklemelerini beklerken herhalde basının buna karşı isteyecekleri de olacaktır. Böylesi bir konbinezon hayatımızın bir gerçeği halini almış durumda adeta. Dün vardı, bugün de varlığını sürdürüyor. Dün Tek Parti yönetiminde iktidarın bizzat kendisi karar veriyordu. Bugün de belki aynı merci karar veriyor ama bugünü dünden ayıran önemli bir fark var. Dün hangi gazetecilerin yazamayacaklarına dair aldığı kararı bizzat uygulayan da, onu gazeteciye bildiren de, ekseriyetle iktidarın kendisi oluyordu. Bugün ise belki aynı gücün aldığı kararı uygulayan başkaları oluyor. İçine girdikleri ekonomik döngünün gereği olarak devletten çok da bağımsız hareket edemeyen medya grupları alınan bu kararlara karşı tepki koyamadıkları gibi bizzat uygulayıcıları oluyorlar.
 </p>
 <p class="metin">
  Tek Parti döneminde işlerinden olan gazetecilerin gazetecilik yapmaları da yasaklanıyordu. Mesela Türk Basın Birliği'ne üye olmayanların gazetecilik yapmaları yasaktı. Kuşkusuz üyelik ise bir nevi icazet demekti. Dün iktidarın bizzat kendisinin karar verip yine bizzat kendisinin gerçekleştirdiği bu eylemi bugün patronlar tarafından yapılıyor olmasının nedeni Mehmet Barlas'a göre aşırı bağımlılıktan ve medya ile yönetim mekanizmasının iç içe geçmiş olmasından kaynaklanıyor. Gazetecileri kapının önüne koyan en önemli etken de çoğunlukla bu iç içelik herhalde. Bir dönem mağdur olan Mehmet Barlas bir gazetecinin kapının önüne konulmasının nedenlerini şöyle sıralıyor: "Bizim olayda olduğu gibi patronun iktidar ile bir işi vardır ve eğer siz de iktidarı eleştiren bir yazarsanız patronu zaman zaman rahatsız edersiniz, o da sizi işten atar. Veya patron zaman zaman kanuni olmayan işler yapar, siz de bunu yazarsınız bu sizin sonunuzu hazırlar. Üçüncüsü; gazete içinde bir klik vardır, gerekirse gazeteyi bir siyasi partinin organı haline dahi getirir. Eğer siz o kliğin içinde değilseniz sizi dışlar, işinizden olursunuz. Dördüncüsü; gazetenin mali yapısı pek iyi değildir, ekonomik kısıtlamalar yapılır ve sizi kapının önüne koyar patron."
 </p>
 <p class="metin">
  Gazetecilerin işten atılmalarının aslında Türkiye'ye özgü bir olay olmadığını belirten Mehmet Barlas şöyle devam ediyor sözlerine: "Dünyanın gelişmiş veya yarı gelişmiş tüm ülkelerinde görülebilir ama Türkiye'de gerçekten had safhada, çok yüksek düzeyde seyrediyor. Mesela Sunday Times'ın genel yayın yönetmeni vardı. Bu adam Murdoc ile anlaşamadı, problemler ortaya çıktı, ama kendisi ayrıldı ve o sinirle İngiltere vatandaşlığını bile reddedip Amerikan vatandaşlığına geçti." Türkiye'de çok yaygın olmasının nedeni nedir sorusuna Barlas şu yanıtı veriyor: "Çünkü dünyanın hiç bir ülkesinde rastlanmayacak derecede Türkiye'de, iktidar ile, devlet ile iç içe geçmiş durumda. Özellikle 28 Şubat döneminde o kadar bağımlı oldu ki ayırt edilmiyordu."
 </p>
 <p class="metin">
  Gazetecilerin böylesi nezaket dışı uygulamalar ile işlerinden olmaları aslında bir ülkenin demokratik açıdan gelişmişliğinin de bir nevi göstergesi. Gazeteci Ahmet Tezcan bu türden hareketlerin Türkiye'de çokça olmasını ülkenin üçüncü dünyalılığından kurtulamamasına bağlıyor: "Bu tür müdahaleler üçüncü dünya ülkelerinde oluyor. Türkiye'de de olduğuna göre demek ki Türkiye de bir üçüncü dünya ülkesi. Bunun bir sebebi de medyanın giderek tekelleşme eğilimi göstermesinde yatıyor. İki büyük grup bildiğiniz gibi bir diğerinden atılanı işe almıyor. Bu tekelleşme eğiliminin daha çok yakacağını tahmin ediyorum."
 </p>
 <p class="metin">
 </p>
 <p class="arabaslik">
  Son dört sene içinde işinden olan gazetecilerin listesi epey kabarık. İşte bu listeden bir demet
 </p>
 <p class="metin">
  Kim, neden kapının önüne kondu?
 </p>
 <p class="metin">
  Mehmet Barlas: Sabah Gazetesi'nde yazıları rahatsızlıklara sebep oldu ve işten çıkarıldı. Bunun yanısıra TGRT televizyonundaki yorumları da kesildi.
 </p>
 <p class="metin">
  Canan Barlas: Sabah grubuna bağlı olarak yayın yapan Yeni Yüzyıl Gazetesi'inde eşi yüzünden  işten atıldı.
 </p>
 <p class="metin">
  M. Ali Birand: Andıçzede. Şemdin Sakık'ın sulandırılan ifadelerinde ismi geçince Sabah Gazetesi'nde kendisine boykot uygulandı ve daha sonra işten çıkartıldı.
 </p>
 <p class="metin">
  Yalçın Özer:  O dönem kurulan Anasol/D hükümetinin kurbanı olmuştu. Türkiye gazetesinde bu hükümet aleyhine yazılar yazınca işinden oldu. Bunun rövanşını seçimlerde almak istedi ama nafile..
 </p>
 <p class="metin">
  Koray Düzgören: Radikal Gazetesi'nde demokrasi dışı uygulamalara karşı yazdığı yazılar kalemini susturdu ve işinden atıldı. Aslında Radikal'den atılan sadece o değildi.
 </p>
 <p class="metin">
  Füsun Özbilgen: O da Radikalzede. Yazıları birilerini rahatsız edince köşesinden oldu.
 </p>
 <p class="metin">
  Gülten Karadayıoğlu: Radikal gazetesinde yazıyordu ama yazılarına son verildi.
 </p>
 <p class="metin">
  Nazlı Ilıcak: Akşam'ın el değiştirmesi kendisine hem yaradı hem yaramadı. Yaramadı çünkü yeni patron işine son verdi. Yaradı çünkü işini kaybetmenin verdiği refleksle bağlı oluduğu demokrasiye daha sıkı bağlandı. Meclise girerek mücadelesine devam etti.
 </p>
 <p class="metin">
  M. Ali Ilıcak: O da Akşamzede. Gazetenin patronuydu, sattı, yazarı oldu. Ama kısa süre sonra köşesini de kaybetti.
 </p>
 <p class="metin">
  Emin Şirin:  Ilıcakların akıbetini yaşayacağı belliydi. Nazlı Hanım'la evli olması bunu tahmin etmeye yeter de artardı. Olan oldu ve Akşam Gazetesi'ndeki işinden oldu.
 </p>
 <p class="metin">
  Ahmet Tezcan: Bu konuda en çok çekenlerden. Kanal 7'de hazırladığı Dördüncu Kuvvet Medya'da yöneticilerini rahatsız eden bir konu tartışılırken birden yayının reklamla kesilmesi onu çok rahatsız etti. Yönetimden önce kendisi canlı yayında istifasını verdi. Daha sonra Akşam'da yazdı ama buradaki işini kaybetmesi de uzun sürmedi. Birgün Ulaştırma Bakanı Necdet Menzir'i övücü yazı yazdı. Bu yazı sonunu hazırladı. Çünkü patronun ulaştırma bakanlığı ile olan problemleri vardı.
 </p>
 <p class="metin">
  Memduh Bayraktaroğlu: Tansu Çiller ile yakınlığı onu işinden etti ve Akşam Gazetesi'ndeki köşesi kapandı.
 </p>
 <p class="metin">
  Ömer Çavuşoğlu: Ilıcakların akıbetini yaşayanlardan. Kardeşi Nazlı Hanım gibi o da Akşam'daki köşesinden oldu.
 </p>
 <p class="metin">
  Mahir Kaynak: Bir televizyon kanalında Apo'ya 'Başkan' diye hitap etti ve bu sözü sonunu getirdi. Aktüel Dergisi'nde işine son verildi.
 </p>
 <p class="metin">
  Engin Ardıç: Bildik tavırlarıyla Star televizyonunda yorumlar yapan Ardıç'ın da bir süre sesi kesildi. Daha sonra aynı grubun gazetesinde ortaya çıktı.
 </p>
 <p class="metin">
  Can Ataklı: Yaşadığımız antidemokratik durumlara karşı tavır aldı. Gazete manşetlerinin ısmarlama atıldığından tutun da patronların ticari işlerine varana değin geniş bir muhalefet çizgisi çizdi. Bu durum Sabah'ın eski patrona geçmesiyle birlikte sonunu getirdi.
 </p>
 <p class="metin">
  Ahmet Vardar: Her ne kadar işinden olmadan gurur duyuyorsa da onun neden işten atıldığı bir muamma.
 </p>
 <p class="metin">
  Sabah'ın eski patrona geçmesiyle birlikte Yeni Binyıl Gazetesi'nin de kapısına kilit vuruldu. Bu kilit adını bilmedimiz onlarca gazete çalışanıyla birlikte şu bildik isimleri de işinden etti: Ömer Madra, Mensur Akgün, Soli Özel, Etyen Mahçupyan, Ömer Lütfi Mete.
 </p>
 <p class="metin">
  Cengiz Çandar: O da Andıçzede. Ama Andıç'ın etkisini gecikmeli yaşayanlardan. Şemdin Sakık'ın sulandırılan ifadelerinde onun da adı geçti, buna rağmen yazılarına devam etti. Daha sonraları bu sulandırılmış ifadelerin bir manipülasyon sonucu olduğu ispatlanınca köşesinde bu konu ile igili yazı yazdı. Önce yazısı sansürlendi, sonra kalemi sustu.
 </p>
 <br/>
 <center>
  <a class="anaorta" href="http://web.archive.org/web/20020428180942/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/haberler/1.htm), [web.archive.org (arşiv bağlantısı)](http://web.archive.org/web/20020428180942/http://www.aksiyon.com.tr:80/2001/320/haberler/1.htm)
