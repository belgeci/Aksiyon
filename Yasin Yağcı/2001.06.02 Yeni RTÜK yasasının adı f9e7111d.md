# Yeni RTÜK yasasının adı:

*Yasin Yağcı 2001.06.02*

<div>
 <p class="baslik">
  PATRONLARIN İHALE VİZESİ
 </p>
 <p class="spot">
  Hazırlanan Ulusal Program'la Avrupa Birliği'ne taahhüt  ettiklerimiz teker teker deliniyor. Söz konusu programda RTÜK ile  ilgili hiç bir değişikliğin yapılmayacağı sözü verilmişti. Oysa  Meclis'e gönderilen yeni yasa, RTÜK'ü, sözümüzde  durmadığımızı ispatlarcasına baştan aşağı değiştiriyor...
 </p>
 <p class="metin">
 </p>
 <img border="0" src="/web/20020213214318im_/http://www.aksiyon.com.tr/2001/339/resimler/yeni.jpg"/>
 <p class="metin">
  28 Şubat sürecinin en hararetli günleriydi. Toplum mühendislerinin harıl harıl çalıştıkları bu ortamda habire yeni toplumsal projeler üretilmekteydi. Kebapçıdan pastacıya kadar bir çok firmanın tespit edildiği ve irtica ile ilintilendirildiği o günlerde toplum mühendislerini en çok rahatsız eden konulardan bir tanesi de özel radyo ve televizyonlardı. Yani kitle iletişim araçları. Ve dolayısıyla Radyo ve Televizyon Üst Kurulu... Bu kurula da el atmak zarureti hissedenler işe öncelikle yapılan frekans ihalesinin iptali ile başladılar. Hiç bir gerekçe göstermeden kazanılmış ihale iptal edildi. Kimsenin sesi çıkmadı. Gerekçe çok malumdu; "irtica kapıda bekliyor." İhalenin ertelenmesiyle birlikte trilyonlarca lira zarara uğradı devlet. Herkes işin bununla biteceğini sanırken ortaya bir de yeni RTÜK yasası çıktı. Özellikle medya patronlarının yoğun desteği altında görücüye çıkan yeni kanun taslağı o günlerde çokça tartışılmasına rağmen yürürlüğe girememişti. Aradan uzunca bir zaman geçti. Ama az, ama çok 28 Şubat sürecinin bir muhasebesi yapıldı. Derken 28 Şubat sürecinde bile yasalaştırılamayan o eski kanun taslağı Meclis'in gündemine geldi. Peki gerçekten RTÜK için yeni bir yasaya ihtiyaç var mı? Madem böylesi bir ihtiyaç var, nasıl oluyor da dün de bugün de iş başına gelen tüm RTÜK başkanları karşı çıkıyorlar bu yasaya?
 </p>
 <p class="metin">
  Bu ne perhiz bu ne lahana turşusu?
 </p>
 <p class="metin">
  Tam bir tezat ortamındayız. Bir yandan içinde bulunduğumuz kriz ortamında değişimden sözederken ve bu yönde yeni düzenlemelere gidip yeni yasalar çıkartırken, öbür yandan değişime karşı statükoyu savunan bir RTÜK yasasını çıkarmaya çalışıyoruz.
 </p>
 <p class="metin">
  RTÜK ile ilgi yasa şimdi Meclis'te ve büyük bir ihtimalle de yasalaşacak. Yeni yasa mevcut durumu kökünden değiştirici hükümler getiriyor. En büyük değişiklik RTÜK üyelerinin seçiminde olacak. Mevcut dokuz üyenin seçimi daha önce iktidar ve Meclis tarafından yapılıyordu. Ama yeni yasayla birlikte bu dokuz kişinin seçimi şöyle yapılacak; beşi Meclis tarafından, ikisi Yükek Öğrenim Kurulu'nun önereceği adaylar arasından, biri en çok sarı basın kartı sahibi üyesi bulunan iki gazeteciler cemiyeti ile Basın Konseyi'nin ortaklaşa göstereceği iki aday arasından, birisi ise Milli Güvenlik Kurulu tarafından seçilecek.
 </p>
 <p class="metin">
  Avrupa Birliği'ne uyum yasaları arasında yer alan RTÜK ile ilgili düzenlemeler Avrupa Birliği'ne girişi zorlaştırıcı yönde değiştiriliyor. Sanki gizli bir el Avrupa Birliği'ne girmemek için diretiyor. Avrupa Birliği'nin kaldırılması yönünde ısrar ettiği Milli Güvenlik Kurulu yeni yasayla RTÜK üyelerinden birisini atama hakkı kazanacak. Avrupa Birliği'nin kaldırılmasını ısrarla talep ettiği MGK'nın üye atayacak olmasını, AB karşıtı bir hareket olarak izah etmekten başka yol yok. Bunun yanı sıra hazırlanan ve Avrupa Birliği'ne sunulan Ulusal Program'da RTÜK ile ilgili hiç bir değişikliğin yapılmayacağı taahhüt edilmişti. Oysa yeni yasa Ulusal Program'da taahhüt edilenlerin aksine RTÜK'ü baştan aşağı değiştiriyor.
 </p>
 <p class="metin">
  En önemli değişikliklerden bir tanesi de sahiplik ile ilgili olacak. Eski yasaya göre bir kişi bir kanalın yüzde yirmisinden fazlasına sahip olamıyordu. Yeni yasa ise bunu tamamen değiştiriyor. Bu da apaçık tekelleşmeye ortam hazırlamak anlamına geliyor. Yeni yasaya göre tekelleşmeyi önlemek için bir kişinin sahip olduğu kanalların izlenme oranları yüzde yirmi beşi geçerse RTÜK devreye girecek ve bu kişinin sahipliğini yüzde ellinin altına düşürecek. Ama bu hükmün tekelleşmeyi önlemekte ne kadar yetersiz kalacağı şu örnekte apaçık ortaya çıkıyor; Türkiye'nin büyük kesiminde izlenen TRT 1'in yıllık izlenme payı yüzde yedi. Yeni yasadaki hükme göre bir kişi üç hatta dört tane TRT 1'e ve onlarca radyo kanalına sahip olabilecek. Bu hüküm kamu ihalelerine girmekte de kıstas olarak kullanılacak. Yani yüzde yirmi beşlik izlenme oranını geçmeyecek tarzda sahipliği bulunan kişi kamu ihalelerine rahatlıkla girebilecek. Yani dört tane TRT 1 ayarında televizyon kanalına ve onlarca radyo kanalına sahip birisi ihalelere girebilecek. Peki bu kişinin, elindeki medya gücünü ihaleler için kullanmayacağını kim garanti edebilir? Hiç kimse. Çünkü yasada bununla ilgili hiçbir hüküm yok. Oysa Japonya'da mesela toplam gazete tirajlarının yüzde yirmisine sahip bir basın patronu ulusal çapta bir televizyonun sahibi hatta ortağı bile olamıyor...
 </p>
 <p class="metin">
  Sorun gerçekten şeffaflık mı?
 </p>
 <p class="metin">
  Sözkonusu yeni yasada değişitirilen başka bir konu ise dördüncü madde ile ilgili olanı. Yeni kanun tasarısının ikinci maddesi eski kanundaki dördüncü maddeyi değiştirdiği gibi yeniden düzenliyor. Bu düzenleme televizyon kanallarının kapılarına kilit vurmayı kolaylaştırıcı cinsten. Televizyon ve radyoların yeni kanun tasarısında halkı sınıf, ırk, dil, din, mezhep ve bölge farkı gözeterek kin ve düşmanlığa tahrik etmek gibi subjektif değerlendirmelere dayanarak daha kolayca kapatılmalarına yol açılıyor.
 </p>
 <p class="metin">
  Yeni kanun tasarısında yer alan a, b ve c bentlerinde tarif edilen hususlara riayet etmeyen televizyon ve radyo kanallarına kapatılma yolu açılıyor. Garip olan ise bu bentlerde yapılan tanımlamalar: "a) Türkiye Cumhuriyeti Devleti'nin varlık ve bağımsızlığına, devletin ülkesi ve milletiyle bölünmez bütünlüğüne, Atatürk ilke ve inkılâplarına aykırı yayın yapılmaması... b) Toplumu, şiddete, teröre, etnik ayırımcılığa sevk eden veya halkı sınıf, ırk, dil, din, mezhep ve bölge farkı gözeterek kin ve düşmanlığa tahrik eden veya toplumda nefret duyguları oluşturan yayınlara imkân verilmemesi... c)Yayıncılığın, gerek yayın organı, gerekse hisse sahipleri ve üçüncü derece dahil olmak üzere üçüncü dereceye kadar kan ve sıhrî hısımları veya bir başka gerçek veya tüzel kişinin haksız çıkarları doğrultusunda kullanılmaması."
 </p>
 <p class="metin">
  Sırf medya patronlarının kamu ihalelerine girebilme yollarını açmak uğruna televizyon kanalları tamamen korumasız bırakılıyor...
 </p>
 <p class="metin">
  Yapılmak istenenin apaçık patronlara ihale yolu açmak olduğunu belirten Nazlı Ilıcak şöyle konuşuyor: "Radyo ve Televizyon Kanunu'ndaki değişiklik, vatandaşı değil, medya patronlarını memnun etmek için gerçekleştiriliyor." Yeni tasarıyı savunanların öne sürdükleri gerekçelerin başında şefaflık geliyor. Gerçekten mevcut kanun tüm hisselerin bir şahsa ait olmasını engelliyor. Ilacak'a göre kopartılan fırtının temelinde minareye kılıf hazırlama var: "Şimdi açıkça sınırsız sahipliği benimseyebilecekler. Bunun neresine şeffaflık denilir, anlamak mümkün değil. Mesele minareye kılıf hazırlamaktan ibaret. İmam hatipleri kapatmak için nasıl dolambaçlı bir yol seçmişlerdi. Bütün meslek okullarına zarar vermişlerdi. Tam o kafa... 'Medya patronları kamu ihalesine girebilirler' diye tek bir hüküm getirseler aslında onları tatmin edecekler. Başka bir çabaya gerek yok. Ama halkın da gözünü boyamak lâzım. Malûm medyanın desteği ile 'şeffaflık' gerekçesini öne sürerek, şimdi bu boyama işlemini gerçekleştiriyorlar. Bir bakıma, basın kendi kuyusunu da kazmış oluyor. Ağır para cezaları, lastikli gerekçelerle lisans iptâline kadar gidebilecek uygulamalar. Kimi patronlar, bu hükümler daha ziyade 'gerici' veya 'bölücü' televizyonları vurur diye düşünüyor olabilir. Ama, keser döner sap döner, gün gelir hesap döner. Kötü niyetli bir Kurul, meselâ bir şiddet olayını haber yapan televizyon kanalını, şiddeti teşvik ettiği gerekçesiyle kapatabilir. Casa uçaklarının alımında yolsuzluk olup olmadığının araştırılmasını pekâla toplumda nefret duyguları uyandırıyor şeklinde değerlendirebilir. Medya—siyaset—ticaret ilişkileri özgür Türkiye'nin önünde en büyük engel."
 </p>
 <p class="metin">
  RTÜK Başkanı Nuri Kayış, genel kurulda yeni RTÜK yasası görüşülmeden önce tüm milletvekillerine bir mektup gönderdi. Yeni kanunun tekelleşmeyi getireceğini savunan Kayış özetle şunları anlatıyordu mektubunda: "Tekelleşmeyi önleyemezsek, Türkiye'deki medya imparatorlarının yakında ülkenin kaderi üzerinde bugünkünden çok daha etkin hale gelmeleri ve tümüyle kontrolden çıkmaları sürpriz olmaz. İtalya'da geçtiğimiz günlerde yapılan seçimde Silvio Berlusconi, hakkında 12 yolsuzluk dosyası olmasına karşın, Canale 5, İtalia TV, Rete 4 isimlerini taşıyan 3 büyük özel televizyon kanalını elinde bulundurmasının gücünü kullanarak başbakan oldu. Tekelleşmeyi önleyemezsek, Türkiye'deki medya imparatorlarının yakında ülkenin üzerinde bugünkünden çok daha etkin hale gelmeleri ve tümüyle kontrolden çıkmaları sürpriz olmayacaktır."
 </p>
 <p class="metin">
  Hükümet şimdi bir yol ayrımında. Ya Avrupa Birliği'ne verdiği sözleri tutup yasayı onaylamayacak ya da...
 </p>
 <p class="metin">
 </p>
 <p class="arabaslik">
  TRT'YE KIYAK
 </p>
 <p class="metin">
  Radyo Televizyon Üst Kurulu'nun dahi karşı çıktığı yeni yasanın en tehlikeli yanlarından bir tanesi medyada tekelleşmenin önünü açacak olması. Bir çok kesimin karşı çıktığı bu yasanın diğer sakıncaları ise şöyle:
 </p>
 <p class="metin">
  1— Yeni yasa Radyo ve Televizyon Üst Kurulu'nu büyük oranda devre dışı bırakıyor. Bu ise bir kaosu ve başıboşluğu peşinden getirir.
 </p>
 <p class="metin">
  2— Medya üzerinde bir üst kurul görevi gören RTÜK'ün eli kolu bağlanıyor. Üyelerinin belirli bir kısmının seçiminde Meclis'in devre dışı bırakılacak olması kurumun demokratik yapısını sekteye uğratacak cinsten.
 </p>
 <p class="metin">
  3— Frekans ihalesini yapma izni RTÜK'ün elinden alınıyor, Telekomünikasyon Kurulu'na veriliyor. Oysa medya üstünde bir üst kurul olan RTÜK tarafından ihalenin yapılması daha mantıklı. Zaten ihalenin yapılması konusunda istekli tek kurum da RTÜK.
 </p>
 <p class="metin">
  4— Yeni yasa tasarısı Avrupa Birliği'nin belirlediği kirterlere de aykırı hükümler içeriyor. Öteden beri Avrupa Birliği'nin karşı çıktığı Milli Güvenlik Kurulu'na üye atama yetkisi veriliyor. Türkiye AB'ye sunduğu 'Ulusal Program'da RTÜK'ün kurumsal yapısında hiç bir değişikliğin yapılmayacağını taahhüt etmişti. Ama bu taahhüt şimdiden deliniyor.
 </p>
 <p class="metin">
  5— Kendi yağlarıyla kavrulan yerel medya yeni getirilecek para cezalarıyla iyice kapanma noktasına gelebilir. Bunların hiçbirinin gücü bu yeni para cezalarını vermeye yetmeyecek ölçüde.
 </p>
 <p class="metin">
  6— TRT'ye ayrıcalık getiriliyor ve yayınlarına ilişkin yaptırımlar için net bir tanımlama getirilmiyor.
 </p>
 <p class="metin">
 </p>
 <p class="arabaslik">
  DÜNYADA NASIL?
 </p>
 <p class="metin">
  FRANSA
 </p>
 <p class="metin">
  Bu ülkede Görsel—İşitsel Yüksek Konseyi adında bir kurul oluşturulmuş. Üçü cumhurbaşkanı, üçü meclis başkanı, üçü ise senato başkanı tarafından seçilen dokuz üyeden müteşekkil. Üyeler genellikle politik çevrenin dışından seçilir. Fransa'da dürüstlüğü, eğitimi, kültürü ve çoğulculuğu korumak amaçlı oluşturulmuş yasalar var. Kurul kanallar üzerinde geniş yetkilere sahip. Kanunlara uyulmadığı durumlarda öncelikle televizyon kanalları uyarılır. Kanuna aykırılık sürdüğü takdirde yayınları bir ay durdurulabiliyor. Bunun yanı sıra yayın izinlerini kısaltabileceği gibi tümüyle iptal de edebiliyor.
 </p>
 <p class="metin">
  İSVEÇ
 </p>
 <p class="metin">
  İsveç Yayın Kurumu (Severiges Radio—SR) bizde RTÜK gibi bir işlev görmekte. Limited bir şirket olan bu kurumun hisselerinin yüzde altmışı halka, yüzde yirmisi basın kuruluşlarına, yüzde otuzu ise sanayi kuruluşlarına ait. Yönetim kurulu toplam on üye ile bir başkandan oluşuyor. İsveç Yayın Kurumu'nun kendi başkanını ve yönetim kurulunun beş üyesini seçebiliyor. Kalan beş üye ise diğer ortaklar tarafından seçiliyor.
 </p>
 <p class="metin">
  HOLLANDA
 </p>
 <p class="metin">
  Medya Otoritesi adında bir kurum var. Öncelikli görevi ulusal ve yerel bazdaki tüm yayın kuruluşlarının yayın zamanlarını tahsis etmek, yayınlanan programların denetimini gerçekleştirmek. Kanuni bir yaptırımı olmamakla birlikte ilgili bakanlığa önerilerde bulunabiliyor. Yıllık raporlar hazırlayarak ilgili bakanlığı bilgilendiren bu kurum televizyon kanallarının kanunlarda belirtilen hükümlere riayet etmelerini sağlamak için çok sıkı bir çalışma gösteriyor. Ayrıca bu kurum ulusal, bölgesel ve yerel radyo ve televizyon kurumlarının kendi programları için alacakları ücret miktarını saptıyor.
 </p>
 <p class="metin">
  YUNANİSTAN
 </p>
 <p class="metin">
  Yunanistan'da 1989 yılında kurulan Ulusal Radyo Televizyon Konseyi, kurulan ve kurulacak özel kanallar hakkında hükümete tavsiyelerde bulunur. Bunun yanı sıra ilgili kanunda belirtilen hükümlere aykırı yayınlarda bulunan programları da değerlendirir. Bu kurum kanalların ceza almalarını önerebiliyor. Radyo Televizyon Konseyi, parlamentoda yer alan partilerden dörder üye ile, başbakan yardımcısı tarafından atanan dört üyeden oluşuyor.
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020213214318/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/haberler/1.htm), [web.archive.org (arşiv bağlantısı)](http://web.archive.org/web/20020213214318/http://www.aksiyon.com.tr:80/2001/339/haberler/1.htm)
