# Sloganını seç, öne geç

*Yasin Yağcı 1999.03.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yaklaşan her seçim dönemi partiler kadar, seçmenleri de farklı bir heyecana sevk eder. Sessiz çoğunluklar da, iradenin millete ait olduğu da bu dönemlerde hatırlanır.
  </font>
 </div>
 <div id="newsText">
  <font class="detail-text">
   Çoğunlukla bir beklenti dönemidir. Kimi aş, kimi iş ister, kimi de oy...
   <br/>
   <br/>
   Seçim kampanyalarının tarihi süreci içinde kullanılan teknikler ve sloganlar orta yaş üstü kuşak için bir zaman şeridi gibidir. Dün kocaman, üstü açık bir arabadan dile getirilen siyasi vaatler, bugün modern tekniklerin kullanılmasıyla evlerin içine kadar girmiş durumda. 50'li yıllar ve sonrasının en önemli siyasi reklam aracı radyoydu. Oysa günümüzde bu propagandalar, TV ve internet vasıtasıyla görüntülü olarak odalarımıza kadar giriyor artık.
   <br/>
   <br/>
   Herkese iki anahtar
   <br/>
   <br/>
   Şöyle hafızanızı bir yoklayın, radyodantelevizyona uzanan bu süreçte neler vadedildi neler... Tencere vermekten tutun da iki anahtar vaadine, enflasyonu 500 günde indirmekten tutun da Çekiç Güç'ü kaldırmaya değin bugüne kadar ne vaatlerle ne sloganlarla karşılaştık. Şüphesiz vadedip sloganlaştırdıkları çok güzel şeylerdi, ama pratikte bir semeresini göremeyince sadece söylemde güzel olarak kaldı. Nihayetinde her siyasi parti tıpkı mal üreten bir şirket gibi halka kendisini tanıtmak ihtiyacı hissetti zamanla. İşte size yetmiş beş yıllık siyasal slogan savaşlarının nostaljik öyküsü.
   <br/>
   <br/>
   Türkiye'nin ilk ve tek partisi CHP, hem karizmatik liderlere sahip olduğu, hem de siyasi bir rakibi olmadığı için tek parti döneminde siyasi tanıtım ihtiyacı içinde olmadı. Siyasi propagandanın yaygın olarak kullanılması, çok partili hayata geçişimizle mümkün oldu. Demokrat Parti'nin "Yeter Söz Milletindir" sloganı bu açıdan ilk örneği oluşturuyor. Siyasal tanıtımın genişçe olmasa da ilk örneklerinin verildiği bu dönem 27 Mayıs darbesiyle sona erdi.
   <br/>
   <br/>
   1960 ihtilalinden sonra kapatılan DP'nin birçok üyesi daha sonra Adalet Parti'yi kurarak DP imajını sürdürmeyi amaçladılar. AP, DP'nin yalnızca siyasi felsefesine sahip çıkmakla yetinmedi, onun tanıtım metodlarına ve sloganlarına da ufak değişikliklerle sahip çıktı. Buna en güzel örnek, 1961 Anayasası'nın oylanması sırasında kullandıkları "Hayırda Hayır Vardır" sloganı gösterilebilir. Ki bu slogan sahip çıktıkları insanları aklama amacını güdüyordu. Bunun yanısıra kulanılan "Gözlerimize bakarsanız anlarsınız" türü söylemlerle Menderes ve arkadaşlarının idam edilmelerinden duyulan keder ve isyan anlatılmak istendi. 1965 yılında AP Genel Başkanlığı'na Süleyman Demirel seçildi. Ekonomik alanda büyümeyi hedef alan AP, DP'nin "Nurlu Ufuklar''ından hareketle "Büyük Türkiye" sloganını kendine hedef seçti. Yoğun bir çekişmenin yaşanmadığı bu dönem 1971 Muhtırası'yla sona erdi. Kısa süreli kurulan ara dönem hükümetlerinden sonra 1973 yılında yapılan seçimler partilerin kıyasıya slogan yarışına sahne oldu.
   <br/>
   <br/>
   Ortanın solu Moskova yolu
   <br/>
   <br/>
   CHP, Türk toplumu için yabancı sayılabilecek "Ortanın Solu" sloganı ile ortaya çıkarken, AP buna "Ortanın Solu Moskova Yolu" söylemi ile karşılık vermeye çalıştı. Bu dönemde slogan savaşı çok kızıştı. CHP'nin dağa taşa yazdığı "Umudumuz Ecevit" sloganına, AP "Muhteşem Süleyman" ile cevap verdi. Bu savaşa 1973 yılında kurulan MSP de katılmaya başladı. Siyasal felsefesini ve programını Milli Görüş adı altında isimlendiren MSP, CHP'yi "solcu görüş", AP'yi ise "liberal ya da renksiz görüş" olarak nitelemekteydi.
   <br/>
   <br/>
   Bu tarihe değin kitle iletişim araçlarından yeterli derecede istifade edemeyen partiler bunun sıkıntısını çekmiş olacaklar ki, kullandıkları araçları genişletme yolunu seçtiler. Nitekim TRT'nin 1970'ten sonra Türkiye geneline yayın yapmaya başlaması üzerine, yeni bir kitle iletişim aracı olarak televizyon siyasal partilerin dikkatini çekmekte gecikmedi. Ancak, televizyonun seçim propagandasında etkin olarak kullanılması 1977 genel seçimlerinde mümkün oldu. Aynı zamanda bu tarihlerde siyasi partilerimiz reklam ajansları ile anlaşarak, kendilerine profesyonel anlamda tanıtım kampanyaları da hazırlatmaya başladılar. Artık tanıtım argümanları keskin sloganlara dönüşmeye başlamıştı. Bu sloganların en tipik örnekleri "Tek Yol Devrim" ve "Ey Türk Titre ve Kendine Dön" olanıydı.
   <br/>
   <br/>
   İcazetli kampanya
   <br/>
   <br/>
   1970'li yılları geride bırakırken 1980'leri ihtilalle karşıladık. İhtilalle kapatılan partilerin mirası üzerinde yükselen yeni partiler, ilk imtihanlarını 6 Kasım 1983 genel seçimlerinde verdiler. Milli Güvenlik Konseyi'nin izni ile kurulan bu partiler yine MGK'nın "program ve tüzüklerini tanıtmak ve faaliyetlerini açıklamak maksadıyla basına ilan verebilirler" ifadesinden hareketle yeni bir dönem başlattılar. Dört eğilimi bünyesinde toplayan ANAP, bu yeni vizyonuyla siyasete olduğu gibi tanıtıma da farklı bir boyut kazandırdı. Tüm iletişim araçlarından istifade eden partinin kampanyasını Manajans üstlenmişti. Ajans kampanyayı 12 Eylül ile sağlanan huzur ve güvenin devamı ve bürokrasinin aza indirilmesi gibi konular üzerine oluşturup, TV konuşmalarının tamamını da Turgut Özal'a ayırdı. Sağlıklı iletişim kurma üzerine ABD'de bir dizi eğitimden geçen Özal, reklamcıların direktifleri doğrultusunda elinde kalemi ile çıkmaktaydı seçmenlerin karşısına. Uzmanlara göre kalem ona bir ciddiyet kazandırdığı gibi gereksiz hareketlerde bulunmasına da engel olmaktaydı. Dönemin parası ile 104 milyon liraya mal olan bu reklam kampanyası, kimi iletişimcilere göre modern siyasal reklamcılığımızın başlangıcını temsil etmekteydi.
   <br/>
   <br/>
   Reklamcılar Derneği Başkanı Hulki Aktunç da bu görüşü paylaşanlardan. Kişisel olarak siyasal reklama uzak duran ve sahibi olduğu ajansın gelen siyasal tanıtım tekliflerini geri çevirdiğini belirten Aktunç, rahmetli Özal'ın 1983'teki kampanyasını oldukça etkili buluyor. Ancak Aktunç, "DP'nin el afişi de hâlâ hatırlanan bir afiştir" eklemesini yapmaktan da geri duramıyor. Aktunç'a göre, profesyonel kaynaklar ile yalnız seçim dönemlerinde değil, diğer zamanlarda da tanıtım yapılmalı.
   <br/>
   <br/>
   Buna karşılık, 1983 genel seçimlerinde iktidara en yakın parti olarak gösterilen MDP, iki ayrı ajansla çalışmasına rağmen ANAP kadar etkili bir sonuç alamamıştı. MDP'nin başarısızlığında hem maddi imkansızlıklar, hem de partinin genel bünyesine nüfuz eden bürokratik yapı önemli rol oynadı. Bir de kampanyalarındaki başarısızlık.
   <br/>
   <br/>
   Derken 1987 seçimlerine gelindi. Bir önceki seçim dönemine nazaran, 1987 seçimleri siyasal reklamcılık açısından çok daha renkli geçti. Siyasi yasaklar kalkmıştı. ANAP Birikim ajansla, en büyük rakibi SHP ise Yorum Ajansla çalışmaya karar verdi. 1987 seçimlerinde partiler ilk kez televizyonlarda parayla reklam yaptılar. Tv'den en çok yararlanan parti ANAP'tı. Yayınlanan bu programların tamamında, bir önceki dönemde olduğu gibi yine Özal yer aldı. Tıpkı gazetelerde yayınlanan ilanların altında imzasının kullanılması gibi. İmzanın sebebi ilanların güvenilirliklerinin artırılmasıyla açıklanmaktaydı.
   <br/>
   <br/>
   Seçimlerin ve solun ağır topu SHP için Yorum Ajans "Sıkılmış Limon" esprisi olarak hatırlanan ve böyle de adlandırılabilecek bir kampanya düzenledi. Bu tema ile "Eğer ANAP'a oy verirseniz sizi limon gibi sıkarlar" anlayışı işlenmeye çalışıldı. Bunun yanı sıra Alman Sosyal Demokratları'nın başarısında önemli bir rol oynamış olan Harry Walter'in tecrübelerinden de istifade eden Genel Başkan Erdal İnönü, DSP'nin sosyal demokrat oyları böldüğü görüşünden hareketle "Oyunuzu Bölmeyin, Boşa Oy Vermeyin" sloganı ile sol oyları da kendi tarafına çekmeye çalıştı. Kullandığı afişlerde "Kararlı İnsan, Güvenilir Lider ve Oyum SHP'ye" gibi söylemlerle güçlü bir lider portresi çizmeye çalıştı.
   <br/>
   <br/>
   Bir Seguela geldi geçti
   <br/>
   <br/>
   Tüm bu gelişmelere rağmen siyasal reklamcılığın ağırlıklı olarak gündemimize girişi 1991 yılı başlarında Fransız siyasal reklamcısı Jacques Seguela'nın, ANAP'la ilişki kurmasından sonraki tarihe rastlar. DYP'nin teklifini reddedip ANAP'la çalışmaya karar veren Segeula, belki de Turgut Özal ve klasik ANAP görüntülerini partinin yeni havası ile özdeşleştiremediği için kampanyasını yeni Genel Başkan Mesut Yılmaz'ın kişiliği üzerine inşa etmek zorunda kaldı. Aslında Yılmaz'ın yabancı bir iletişimci ile çalışması ilk etapta dezavantaj gibi gözükmekteydi. Nitekim, SHP'nin o zamanki lideri İnönü'nün "Beni Türk reklamcılarına emanet ediniz" şeklinde basına yansıyan sözleri bu birlikteliği hicvetmekteydi. Eleştiren sadece İnönü değildi. Reklamcılar da kabul etmiyorlardı bu durumu. En büyük çıkışı da Nail Keçili yapmıştı o dönemler: "Türkiye'nin reklamcısı ile yabancının farkını göreceksiniz. Biz Cenajans Grey olarak siyasi propaganda işini çok iyi bildiğimize inanıyoruz." Reklamcıların pazar paylarının daralmasının bir sonucu muydu bilinmez ama, her şeye rağmen Seguela'ya yönelik muhalefet bir türlü bitmek bilmiyordu.
   <br/>
   <br/>
   Reklam filmleri devrede
   <br/>
   <br/>
   Seguela'ya karşı gösterilen bu ilk tepkiler, ANAP'ı kararından vezgeçirmedi. ANAP tanıtım kampanyasını Seguela'ya vermişti ama ana sloganını MKYK toplantısında bir ilçe başkanının "Çünkü daha yapacak çok iş var" cümlesi üzerine kurguladı. Bu slogan hergün değişik bir tema ile halka sunuldu.
   <br/>
   <br/>
   Kampanyanın en önemli ayakları afişler ve Tv filmlerinden oluşuyordu. Seguela özellikle SHP ve DYP'ye karşı afişler hazırladı. Bunlardan birinde Demirel'in "Ödünç oy istiyoruz" sloganının altında sanki bir dilenci şapkası yer almaktaydı. Başka bir afişte de "Sandıktan güller çıkacak" sloganı ele alınmış, bunda da sandıktan çıkan gülü kavrayan bir ele gülün dikeni batırılmıştı. Tv filmleri ise insanları sıkmamak için oldukça kısa tutuldu.
   <br/>
   <br/>
   ANAP'ın seçimlerdeki en büyük rakibi DYP ise, bu seçim döneminde AX Ajansı ile anlaştı. Ajans işe seçmen nezdindeki DYP ve Demirel ile ilgili güveni pekiştirmekle başladı. Bu hedef için "ödünç oy" dahi istenmiştir. DYP seçim kampanyası için yaklaşık 20 milyar lira harcadı ve ana sloganları "21 Ekim sabahı yeni bir Türkiye" şeklindeydi. Diğer sloganlar ise şu şekildeydi: "Haydi, haydi, haydi, Tek başına iktidar; Demokrasiye inanan herkes, DYP'ye; Kararlı kararsız herkes DYP'ye; Dürüst iktidar isteyen herkes DYP'ye". Bunun dışında özellikle "500 günde enflasyonu çözeceğiz, herkese iki anahtar ve  yeşil kart" şeklindeki vaatler Demirel'in DYP'sini, birinci parti yapmaya yetti.
   <br/>
   <br/>
   Peki, bol vaatlerle yapılan reklamların DYP'nin birinci olmasında gerçekten etkisi var mıydı? Zira "güzel yalan söyleme sanatı" olarak da adlandırılan reklamın, halk nezdindeki itibarı malumunuz. Her siyasal tanıtımın olumlu sonuç doğuracağına şahsen inanmadığını belirten Bozell Poyraz Reklam Ajansı sahibi Feridun Hürel'e göre, siyasette reklamın tek başına başarıyı getirmesi imkansız; "Neticede sağlıklı pazarlamanın ilk şartı sağlıklı üründür. Reklamın maalesef tarihi boyunca halledemediği en büyük handikapı inandırıcılık meselesi olmuştur."
   <br/>
   <br/>
   Tartışma konusu olan bir olay ise verilen vaatlerin genellikle seçim sonrasında unutulması. Tutulmayan vaatlerin sorumluluğu reklamı yapanda mı, yoksa siyasi partide mi olacak? Reklamcılar Derneği Başkanı Hulki Aktunç'a göre, bu tür durumlarda sorumluluk iki tarafa da düşer; "Bu nedenledir ki tüm dünyada kimi reklam ajansları siyasal reklam asla yapmazlar."
   <br/>
   <br/>
   Hâlen ANAP'ın kampanyasını yürüten Lowe Adam Reklam Ajansı Başkanı Nesteren Davutoğlu'na göre ise, sorumluluk birinci derecede siyasilerde; "Çünkü bizim yaptığımız sadece tercümanlıktır. Ancak yapılabilir şeylerin, mesajda yer alması lazım."
   <br/>
   <br/>
   O sizi düşünüyor
   <br/>
   <br/>
   SHP 91 seçimlerinde Yorum Ajans'ın yürüttüğü kampanyada "O sizi düşünüyor" söylemi ile İnönü'yü ön plana çıkarmayı amaçladı. Yazılı basının yanı sıra görsel basından da maksimum derecede yararlanmayı hedefleyen SHP, bu uğurda "Mega 10" adı altında bir televizyon kanalı bile kurdu.
   <br/>
   <br/>
   1991 seçimlerinin sessiz ve derinden çalışan bir başka partisi de RP'ydi. Bu yoğun çalışma temposu, sonraki yıllarda RP'nin seçim zaferlerinin de işareti niteliğindeydi. Genel Başkan Necmettin Erbakan, Ana Ajans ile çalışmaya karar vermişti. Ajansın hazırladığı ve "Yeni hür dünya" şeklinde sloganlaştırdığı tanıtım kampanyası ile RP Adil Düzen'ini anlatmaya çalıştı. RP  kurmayları bu seçim döneminde birleşme kararı aldıkları IDP ve MÇP seçim ittifakına aldırmaksızın yıllardır kullandıkları temalardan ödün vermediler. "Milli görüş, Adil düzen" tipi klasik söylemlerinin yanına, Ayasofya'nın ibadete açılma vaadini koyan parti bunu; "Zincirler kırılsın, Ayasofya açılsın" şeklinde sloganlaştırmıştı. RP, bu tanıtımların yanı sıra kendilerine yönelik olan katı tutumları yumuşatma yoluna da gitti.
   <br/>
   <br/>
   Ajanssız olmaz!
   <br/>
   <br/>
   RP gibi DSP de ilk kez bir reklam ajansı ile 1991'de anlaştı. Bu reklam ajansı Cen Ajans Grey'di. DSP'nin ajans ile çalışmasında Cen Ajans Grey'in patronu Keçili'nin "Ecevit gelsin beleş reklamını yaparım" şeklindeki sözlerinin etkisi büyüktü. Kampanyanın ana teması Bülent Ecevit'in bizzat sözlerini yazdığı "Gözünaydın Türkiye Ak Güvercin geliyor" şarkısı üzerine odaklanmıştı. Ecevit, ajans ile anlaşırken bazı şartlar da öne sürmeden edemedi. Buna göre kendisiyle bütünleşmiş kasketine karışılmayacaktı. İletişimde ajanstan çok kendi kriterleri kabul görecekti. Bundan dolayı ajans ağırlıklı olarak medyaya yöneldi. Medyada yer alan bazı sloganlar şöyleydi: "Engeller bizi yıldırmaz, adaletten saptırmaz", "Politik acılara son", "Aydınlık Türkiye", "İktidar DSP".
   <br/>
   <br/>
   Aradan geçen uzun yıllar profesyonel reklamcılığı doruğa çıkarırken siyasal reklamcılıkla bağlantılı başka kurumların da ortaya çıkışına zemin hazırladı. Böylesi bakir bir alanı keşfetmekten geri durmayan piyasa araştırma kuruluşları bu dönemde ortaya çıkan kurumlardandı. 1994 genel mahalli ve 1995 genel milletvekili seçimlerinde piyasa araştırma kuruluşlarından da destek alan siyasi reklamcılar ele avuca sığmaz olmuşlardı. Bu dönemin en başarılı kampanyasını hiç şüphe yok ki RP yürüttü. Parti, Adil Düzen ve Milli Görüş gibi klasikleşmiş sloganlarından öte bir slogan kullanmadı aslında. Ancak, seçmenleri etkilemede yeni yöntemler geliştirdi, mahalle mahalle, kapı kapı dolaşmalar bunun açık örneğiydi.
   <br/>
   <br/>
   Bu seçim dönemi sağdaki iki büyük parti liderinin kavgası ile geçti. Bu sert tartışmaların yanında DYP'nin yeni lideri Tansu Çiller, Gümrük Birliği başarısından hareketle merkeze Avrupa Birliği fikrini aldı. Çalıştığı ajansta bu temadan hareketle Gümrük Birliği fatihi olarak tanıttı Çiller'i. Ve afişlerinde kullandıkları Boğaz Köprüsü'nün üstündeki "kırat" ile bunu sembolize etiller. Çiller'in başka bir mesajı da, isim yapmış bürokratlarla birlikte oluşturduğu "A Takımı" esprisiydi.
   <br/>
   <br/>
   Türkiye, çok partili hayata geçeli 50 yıl oldu. Bu yarım yüzyılda her genel seçim, siyasal reklamcılık ve sloganlarda gelişmeye doğru yeni bir aşama oldu. İçinde bulunduğumuz yeni  seçim dönemi de bu açıdan yeni bir aşama olacak gibi. Zira, partilerin tanıtım kampanyalarının belirmeye başladığı bugünler, çetin bir çekişme olacağının ipuçlarını verir gibi. Şu an bilboardlarda ve gazetelerde partilerin sloganları yer almış durumda. ANAP lideri Yılmaz sessiz çoğunluğun sesini duyarak tabanına mesaj vermeye çalışırken, DYP lideri Çiler ise tüm toplumun sorunlarına işaret ederek çarenin kendilerinde olduğu temasını işliyor. Siyasi hayatımızın yeni partisi Fazilet ise, ilk kez gireceği seçimlerde demokratik talepleri sloganlarının merkezine almış durumda
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=4837), [web.archive.org (arşiv bağlantısı)](http://web.archive.org/web/20140125070728/http://www.aksiyon.com.tr:80/aksiyon/newsDetail_getNewsById.action?newsId=4837)
