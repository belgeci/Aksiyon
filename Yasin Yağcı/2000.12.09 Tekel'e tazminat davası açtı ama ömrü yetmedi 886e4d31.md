# Tekel’e tazminat davası açtı ama ömrü yetmedi

*Yasin Yağcı 2000.12.09*

<div>
 <p class="baslik">
  Sigara ‘yakti’
 </p>
 <p class="spot">
  Yurdagül Tufan, bilinçli bir  tüketici gibi hareket ederek  Tekel aleyhine 100 milyarlık  tazminat davası açtı. İddiasına  göre içtiği Tekel mamülü  sigaralar kendisini kansere  sürüklemişti. Ama davanın sonunu göremeden öldü. Ancak uzmanların neredeyse  tamamı yaşasaydı bile "Davayı kazanması mümkün değildi" diyor
 </p>
 <p class="metin">
 </p>
 <img border="0" src="/web/20010305204854im_/http://www.aksiyon.com.tr/2000/314/resimler/Sigara.jpg"/>
 <p class="metin">
  Yurdagül Tufan. Edirne'de yaşıyor(du). Tâ ki yakalandığı akciğer kanserine yenik düşüp bir süre önce hayatını kaybedene kadar. Onu önemli kılan ne öldüğü haberi, ne de yakalandığı hastalıktı aslında. Öyle ya günde onlarca insan ölüyor, belki bir çoğu da aynı hastalıktan... Yurdagül hanımı önemli kılan bilinçli bir tüketici olarak kendisini kansere sürüklediğini iddia ettiği sigara yüzünden TEKEL'le girdiği hukuk mücadelesi idi. Ona göre akciğer kanseri olmasının sebebi içtiği sigaraydı ve sigarayı içmese belki bu amansız hastalığa yakalanmayacaktı. Suçluyu kendince bulmuştu: TEKEL. Geriye kalan artık cezalandırma işlemiydi. Ama nasıl? İşte tam da bu noktada Yurdagül hanım bir hukuk mücadelesine girişti ve TEKEL'e tazminat davası açtı. Yılmayacaktı, sonuna kadar mücadele edecek, belki zor olacaktı ancak Türkiye'de bir ilki de gerçekleştirmiş olacaktı. Ama ömrü vefa etmedi, ilk duruşmadan üç saat sonra vefat etti. O mahkemenin sonunu göremedi ama Türkiye hukuk standartlarında sonu tahmin etmek o kadar da zor değil. Mahkemenin kararı görünüyor gibi. Türkiye'de diğer tazminat isteklerine ilişkin örnekleri alt alta sıraladığımız ve mevcut hukuk kurallarımızı irdelediğimiz zaman karar için bugünden üzülmek mümkün!
 </p>
 <p class="metin">
  Kendi alanında bir ilk
 </p>
 <p class="metin">
  Tufan'ın açtığı tazminat davası kendi alanında Türkiye'de ilk. Oysa dünyada bu alanda açılıp milyonlarca dolarla sonuçlanan örnekler var. Peki Türkiye'de neden hiç örnek yok? Ondan öte Türkiye'de bu davaları kazanmak neden mümkün görünmüyor? Önce ikinci sorudan başlayalım: Uzmanlara göre bu tarz davaların kazanılması mümkün görülmüyor. Çünkü, "Burası Türkiye". Peki Amerika'da, Avrupa'da nasıl kazanılıyor bu tür davalar?
 </p>
 <p class="metin">
  Amerika'da sigara üreticilerine yönelik kazanılan davaların yüksekliğini uzmanlar ilk önce bilinçli tüketici kavramı ile açıklıyorlar. Aslında bu konuda sadece bilinçli davranmak da yetmiyor. Zira bir kişinin nasıl ve hangi temeller üzerinde dava acacağını çok iyi tahlil etmesi lazım. Amerika'da ve Avrupa'da kazanılan davaların hemen hemen hepsinin özü özendirilme ile ilgili. Yani dava açanlar şu şirket yaptığı şu sigara reklamları ile beni sigaraya özendirdi ve ben de bu reklama özenip sigara içtim diyor. Dolayısıyla mahkemeler davalarını sonuçlandırırken bu özendirme kıstasını gözönünde bulundurarak karar veriyorlar. Oysa Türkiye'de açılan davaya baktığımızda başka bir durum çıkıyor karşımıza. Çünkü dava TEKEL aleyhine açıldı. Öncellikle kişinin içtiği sigarayı tespit etmek mümkün değil. O zaman devreye özendirme yani reklam faslı giriyor. Özel sigara üretcilerinin aksine TEKEL'in hiç reklam yapmadığını gözönünde bulundurursak davanın kazanılması mümkün değil gibi. Türkiye'deki davaların kazanılma şanslarının hiç olmadığını belirten ANAP milletvekili Bülent Akarcalı nedenini ise şöyle açıklıyor: "Amerika'da davayı kazananlar iddialarını sigara şirketlerinin sigara tüketimini özendirmek için açtıkları reklam kampanyalarına dayandırdı. Ama, Türkiye'de TEKEL'in böyle bir kampanyası yok. Ancak, dava konusu yabancı sigaralar olursa belki davayı kazanma ihtimalleri artabilir. Çünkü, yabancı sigara firmaları özellikle 1980 sonrası çok yoğun olarak reklam kampanyası açtılar". Prof. Dr. Hüseyin Hatemi de Akarcalı gibi düşünüyor. Hatemi'ye göre Amerika ve İngiltere gibi ülkelerde tazminat davalarının kazanılması, yöreden yöreye değişen hukuk kurallarının olmasından kaynaklanıyor: "Oradaki mahkeme içtihadları sonuç üzerinde etkili oluyor. Bizde böyle bir durum sözkonusu değil. Ama bizde kusursuz sorumluluğun kanunda belirtilmiş olması lazım, böyle bir kusursuz sorumluluk ilkesi bizde yok. Onun için kendi düşen ağlamaz. Amerika'da kazanılması bize örnek teşkil etmiyor. Orada eyaletlere göre dahi değişen özel hukuk kurallarıdır davaları kazandıran. Bizde böyle bir özellik yok."
 </p>
 <p class="metin">
  Neden sadece TEKEL?
 </p>
 <p class="metin">
  Gazeteci—yazar Sadullah Usûmi ise Amerika'da kazanılan davaların içilen sigaranın tespitiyle olmadığına dikkat çekiyor, "Ben o davaları açan Amerika'daki avukat ile görüştüm; diyor ki sadece içmek yetmiyor, teşvik olmalı diyor. Teşvikten kastedilen ise reklam. Hatta yasal olarak sigaraların üzerine konulması gereken zararlıdır yazısının da okunacak şekilde yazılması lazım diyor." Usûmi Türkiye'de başka şeylerin de araştırılması gerektiğini ilave ediyor: "Bir kere neden sadece TEKEL'e dava açılıyor? Tüketicileri Koruma Derneği'nin sadece TEKEL'i hedef almalarını ayıplıyorum ve maksatlı buluyorum. Bence görevlerini suiistimal ediyorlar. Yabancı sigaralar hakkında neden dava açılmıyor? Eğer dava açan sadece kendisi açmış olsaydı bir şey demezdim ama işe Tüketicileri Koruma Derneği gibi derneklerin girmesi 'acaba' dedirtiyor insana. Özel sigara üretcilerinin parmağı var diye düşünüyorum."
 </p>
 <p class="metin">
  "Kendi düşen ağlamaz"
 </p>
 <p class="metin">
  Davalının Avukatı Edirne Baro Başkanı Rıfat Çulha davacısının tek bir dileği olduğunu dile getirirken aslında genelin duygularına da tercüman oluyor: "Rahmetlinin tek bir dileği vardı o da paketlerin üstünde 'Sigara sağlığa zararlıdır' yazısı yerine 'Sigara öldürür' yazısının yer almasıydı." Davayı etkilememek için sonucu hakkında bir yorum yapmaktan çekinen Çulha bu davanın bir ilk olması ve sonrakilere öncülük etmesinin de önemli olduğunu belirtiyor. Çulha, taraf olmanın da verdiği incellikle sonuç hakkında konuşmaktan kaçınıyor ama hukukçular sonucu tahmin etmekte zorlanmıyorlar.
 </p>
 <p class="metin">
  Prof. Dr. Hüseyin Hatemi "Bu davanın kazanılması bana göre imkansız" diye sözlerine başlıyor. Gerekçesini ise şöyle açıklıyor: "Hukukta bir kural vardır: 'Kendi düşen ağlamaz' diye. Bu, kendi isteğiyle birisine bir zarar verilirse bu suç teşkil etmez demektir. Her zaman uygulanacak, kapsamı geniş bir kural değildir ama tazminat davalarında bilhassa uygulanır. Sigara üretimi devlet tarafından gerçekleştirilen meşrû bir faaliyet, hele kullanan da gönül rızasıyla kullandığı için bana göre tazminat davasının kazanılması mümkün değil".
 </p>
 <p class="metin">
  Sonrasında bu tazminat davasının ancak bir durumda kazanılma şansının bulunduğunu belirtiyor Hatemi: "Sigaranın ayıplı mal olduğu söylenemez. Ama özel olarak kanserojen bir madde içerdiği tespit edilirse belki o zaman kazanılabilir. Sadece bu istisnai durum kazanma şansını yükseltir. Türkiye'de câri kurallar karşısında ben bu davanın kazanılacağını sanmıyorum. Bir hukuki sorumluluk kuralı getirilmesi lazım. Getirilmediğine göre kendisi kullandığına göre suç da bana göre kendisinde. Tabii bizim hukuk kurallarımız çerçevesinde söylüyorum."
 </p>
 <p class="metin">
  Kim ne kadar tazminat aldı?
 </p>
 <p class="metin">
  Aslında Tekel'e yönelik tazminat davasının kazanılması veya kaybedilmesinden ziyade bunun tüketiciler üzerindeki olumlu etkileri bile bu davayı tek başına önemli kılmaya yetiyor. Türk tüketicilerinin bu bilinçlenme ile ilgili geçmişlerini gözönüne aldığımız zaman bu yargının ne kadar gerçekci olduğu ortaya çıkıyor. Bizdeki örnekler üç beş tane çünkü.
 </p>
 <p class="metin">
  Genel anlamda tüketicilerin tazminat davalarını kazanmaları bir yana böyle bir teşebbüse dahi girişmemeleri çok nadir görülen bir olay. Bunca olumsuzluk ortamında dava açıp kazananların sayısı bir elin parmaklarını geçemeyecek kadar az. Yakın döneme dair bilinen en eski örneklerden birisi altı sene öncesine ait. Bir gazoz şişesinin patlaması sonucu yüzünden yaralanan Ayhan Bellisoy sözkonusu firmaya dava açtı. Beş yıl içinde sonuçlanan bu davada mahkeme Bellisoy'a kırk milyar lira tazminat verilmesini kararlaştırdı. Türkiye'de bir ilk olabilecek bu olay 1998 yılında Sanayi Bakanlığı'nın en iyi tüketici ödülünü de kazanmıştı.
 </p>
 <p class="metin">
  Tüketicilerin tazminat davası açmalarıyla ilgili önemli bir başka örnek ise SSK'da yaşanmıştı. 1997 yılında SSK Okmeydanı hastanesinde yanlış iğne sonucu kolunu kaybeden Ferhat Koç da mahkemeye başvurmuştu. Bir yıl sonra sonuçlanan mahkemenin kararına göre Koç'a 16 milyar lira tazminat, yanlış iğneyi yapan hemşireye ise 1 milyon lira ceza verilmesine karar verilmişti. SSK hastanelerinde yaşanan vakaların bir tanesi de Lüleburgaz'da meydana gelmişti. Olay yine yanlış yapılan bir iğneden kaynaklanmıştı. Bu kez mağdur iki yaşındaki Ayşe Başaran'dı. Minik Ayşe bu yanlışlık sonucu bir kolunu yitirince ailesi hemen soluğu mahkemede aldı. Mahkeme henüz sonuçlanmadı. Koç'un aldığı tazminat miktarı ölçü olur mu bilinmez.
 </p>
 <p class="metin">
  SSK'nın sabıkası bu kadar da değil. Yine Okmeydanı SSK'da bu sefer bir tecavüz olayı vuku buldu. Şuuru kapalı bir vaziyette hastanede yatmakta olan bir bayan hasta kimliği bilinmeyen bazı kimselerce tecavüze maruz kalmıştı. SSK aleyhine dava açan mağdureye mahkeme 5 milyar gibi komik bir tazminat verilmesine karar verdi. Peki sayı neden bu kadar az? SSK aleyhine açılan yukarıdaki davaların hepsinin avukatlığını üstlenen Cengiz Hortoğlu'na göre bu sorunun bir kaç cevabı var: "Bizde bilinçsizlik demeyeceğim ama hakkını aramama eğilimi var. Özellikle tüketicilerin tazminata ilişkin talepleri daha az seviyede. Bunun bir sebebi dediğim gibi hak aramama ikincisi ise davaların uzun sürmesi ve mahkeme harçlarının çok yüksek olması. Yüz milyarlık bir dava için bir milyar on iki milyon beşyüz bin lira harç yatırmanız lazım. Bu kadar yüksek bir miktarı kimse yatıramıyor tabii. Yeterince haklarımıza sahip çıkamıyoruz maalesef. Bu tür davaları bu anlamda irdelemek lazım bence. Bize talep çok ama bu harçların yüksekliğinden dolayı mahkemelere başvuramıyorsunuz. Örgütlü bir bilinçlenme şart. Sivil toplum kuruluşlarına kayıtsız kalmamamız lazım. Ben insanların buralara üye olmalarını tavsiye ediyorum."
 </p>
 <br/>
 <center>
  <a class="anaorta" href="http://web.archive.org/web/20010305204854/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/haberler/2.htm), [web.archive.org (arşiv bağlantısı)](http://web.archive.org/web/20010305204854/http://www.aksiyon.com.tr:80/2000/314/haberler/2.htm)
