# beyaz enerji’ydi, ahtapot’tu, paraşüt’tü derken...

*Yasin Yağcı 2001.01.27*

<div>
 <p class="baslik">
  BİR YOLSUZLUK DA İSTANBUL ÜNİVERSİTESİ’NDEN
 </p>
 <p class="spot">
  Her yeni güne yeni bir yolsuzlukla başlar olduk. Beyaz'ıydı,  Ahtapot'uydu derken ortaya çıkan yenilere isim bulmakta zorlandık.  Akşam olunca sabaha hangi kurumdaki yolsuzlukla uyanacağımızı  merak eder olduk. İşte son bir örnek. Yer: İstanbul Üniversitesi.  Konu: Üniversite  bünyesinde kurulan vakıflardaki yolsuzluklar...
 </p>
 <p class="metin">
 </p>
 <img border="0" src="/web/20020502040718im_/http://www.aksiyon.com.tr/2001/321/resimler/Bir.jpg"/>
 <p class="metin">
  Türkiye son iki haftayı malum Beyaz Enerji yolsuzluğu gölgesinde geçirdi. Gölge öylesine geniş bir alana hakim oldu ki kamuoyu güneşi özler oldu. Hoş Beyaz Enerji yolsuzluğu ne ilkti ne de son olacaktı. Beyaz Enerji'ye gelinceye kadar Ahtapot'undan İstakoz'una, Hortum'undan Paraşüt'üne değin hafızalarımızda capcanlı duran nice yolsuzluk operasyonuyla tanıştık. Öylesine alıştık ki hep birlikte sıradaki hangisi diye bekler olduk. Sahi sıradaki hangisi?
 </p>
 <p class="metin">
  Sırada İstanbul Üniversitesi'ndeki yolsuzluklar var. Belki yoğun gündemin tantanası altında unutulacak ama biz yine kayda geçirmekte yarar görüyoruz. Yasaklarıyla ünlü İstanbul Üniversitesi'nde daha önceleri Meclis Araştırma Komisyonunun raporuyla yolsuzluğun boyutları ortaya konmuştu. Şimdi ise Vakıflar Genel Müdürlüğü'nün raporu bu yolsuzlukları gözler önüne seriyor.
 </p>
 <p class="metin">
  Vakıflar kime çalışır?
 </p>
 <p class="metin">
  Vakıflar Genel Müdürlüğü'nün ilgili kanunlarına göre üniversitelerin vakıf kurmaları yasak ama yasağı takan kim ki? İşte İstanbul Üniversitesi'nde bu yasağın nasıl delindiğini gözler önüne seren Sayıştay Başdenetçisi İsmail Akalın'ın raporu: "Üniversiteniz binaları içerisinde ekli listelerde ayrıntılı bilgiler bulunan vakıfların faaliyet gösterdikleri, bu vakıfların bir kısmının üniversite dışında bulunan gelir kaynaklarından sağladıkları gelirleri üniversite için kullandıkları, özellikle hastaneler içinde faaliyet gösteren bir kısım vakıfların ise döner sermaye gelirlerinin bir bölümünü alarak ve üniversiteye ait binaları herhangi bir masraf ödemeden kullanarak çalıştıkları tespit edilmiş bulunmaktadır. Özel hukuk tüzel kişisi durumunda olan vakıflara kamu binaları içerisinde ayrıcalıklar verilmesini uygun kılan herhangi bir mevzuat hükmü bulunmamaktadır. Amacı ne olursa olsun üniversiteniz binaları içerisinde belirli bölümleri kullanarak faaliyet gösteren ve bu vakıfların fuzûli şâgil olduklarına kuşku yoktur. Üniversite bünyesi içinde faaliyet gösteren vakıflar hakkında öncellikle hastanelerden başlanarak 2888 sayılı devlet ihale kanununun 75'inci maddesinin tatbik edilmesi gerektiği kanısındayız."
 </p>
 <p class="metin">
  Sayıştay denetçisinin sözkonusu raporunda bahsettiği bu "Fuzuli Şagil" vakıflardan bir tanesi Dr. Ziya Gün Göz Vakfı. İstanbul Üniversitesi'ne bağlı yönetim kurulu üyeleri arasında Prof. Dr. Kemal Alemdaroğlu'nun da bulunduğu Dr. Ziya Gün Göz Vakfı adı geçen raporlara göre vatandaşlardan haksız iktisap yapmakta. Vakıflar Genel Müdürlüğü Teftiş Kurulu'nun hazırladığı rapora göre bu vakıf aslında vakıfların kuruluşlarıyla ilgili kanunlara da aykırı bir şekilde kurulmuş. Vakıflar Genel Müdürlüğü'nde Müfettiş Ömer Gözen'in soruşturması neticesinde hazırladığı raporda bu gayri kanunilik ortaya çıkıyor.
 </p>
 <p class="metin">
  Önce kanunun bu konu ile ilgili hükmüne bakalım: 21.0.1997 tarih ve 23117 sayılı Resmi Gazete'de yayınlanan tebiliğin (B) bölümünün 6. ve 7. fıkrasında üniversiteler bünyelerinde kurulan vakıflara yaptığı hizmetler için herhangi bir mal veya para aktaramaz hükmü ile 21.01.1998 tarih ve 23237 sayılı Resmi Gazete'de yayımlanan tebliğin 5. maddesinin 2. fıkrasında üniversiteler mevzuatla kendilerine görev olarak verilen hizmetleri bünyelerinde kurulu vakıflara yaptıramazlar, hizmetlerinden dolayı vakıflara mal veya para aktaramazlar diyor. Kanun böyle diyor, peki İstanbul Üniversitesi ne yapmış? Vakıflar Genel Müdürlüğü Müfettişi'nin raporu kanunların tümünün ihlal edildiğini gözler önüne seriyor: "İstanbul Üniversitesi'nde bu hükümlerin ihlal edildiği tespit edilmiş. Önceki teftiş raporunun sonuç ve kanaat bölümünün 9. maddesinde vakıf senedine göre gelirin % 75'inin üniversite kliniklerine, burslara ve % 25'inin vakıf kurucusunun eğitim gören evlatlarına şart edildiği uygulamada tüm gelirin % 75'inin üniversiteye sarf ve tahsis edildiği mütennefi'lere ise giderler düştükten sonra kira gelirlerinin % 25'inin ödendiği tespit edilmiş." Devamında üniversiteye ait olan birçok demirbaşın herhangi bir bedel ödenmeksizin vakıf tarafından kullanıldığı dile getiriliyor: "İstanbul Üniversitesi'ne ait Cerrahpaşa Tıp Fakültesi'nin bazı bölümleri ve üniversite demirbaşlarının, özel hukuk tüzel kişisi olan Dr. Ziya Gün Vakfı'nın iktisadi işletmesince ihalesiz ve herhangi bir bedel ödenmeksizin kullanıldığı, adı geçen vakfın bu imkanları kullanarak 37.272.548.000 TL miktarında gelir elde ettiği, diğer bir deyişle vakfın işletmesine yapılan sözkonusu kaynak aktarımı yoluyla üniversite döner sermayesinin aynı miktarda mahrum edildiği tespit edilmiş."
 </p>
 <p class="metin">
  Hiç bir vakıf, üniversite ismi alamaz
 </p>
 <p class="metin">
  İstanbul Üniversitesi'ne bağlı ilgili vakıfta toplanan paraların nerelere harcandığını ileriki satırlara bırakarak başka bir kanunsuzlağa değinelim burada. 26.10.1998 tarihinde Resmi Gazete'de de yayımlanan yönetmeliğe göre hiçbir yardım vakfı ne suretle olursa olsun üniversitelerin adını alamaz, bu isimlerle hüküm sürüp para toplayamazlar. Dönemin başbakanı Mesut Yılmaz imzalı yönetmelikte bu husus şu şekilde netleşmişti: "Bundan böyle meslek odaları, kamu kurum ve kuruluşları, sendikalar, mahalli idareler ile üniversiteler bünyesinde kurulan vakıflar ve bunların işletme şirket ve iştirakleri söz konusu kurum ve kuruluşları üniversitenin ismini alamaz, sözkonusu kurum veya kuruluşların verdiği hizmetler ile ilgili olarak gerçek—tüzel kişiler de her ne suretle olursa olsun herhangi bir bağış ve yardım alamaz, menfaat sağlayamazlar, mevzuatla kendilerine görev olarak verilen hizmetleri bünyelerinde kurulu vakıflara yaptıramazlar".
 </p>
 <p class="metin">
  Vakıflar Genel Müdürlüğü yasalara aykırı bir şekilde hüküm sürdüklerine kanaat getirdiği üniversite yönetimi hakkında dava açılması gerektiği sonucuna varıyor: "Vakıf yönetim kurulu Başkanı Prof. Kemal Alemdaroğlu dahil olmak üzere üyeler hakkında asliye mahkemesi nezdinde dava açılması gerekmektedir."
 </p>
 <p class="metin">
  Bankalardan rektöre son model Mercedesler
 </p>
 <p class="metin">
  Alemdaroğlu yönetimine bağlı vakfın kanun dışı işleri Meclis Araştırma Komisyonu Raporu'nda da geniş yer alıyor. Komisyon raporunda kanunlara aykırı bir şekilde kurulan İstanbul Üniversitesi'ne bağlı Dr. Ziya Gün Araştırma Enstitüsü'nde vatandaşlardan nasıl haksız kazanç elde edildiği ve haksız yere para toplamak yetmezmiş gibi bir de bu paraların aynen vakfın kuruluşundaki gayri kanunilikte olduğu gibi kanunlara aykırı bir şekilde bankalara yatırıldığı tespit edilmiş. Vakıflar verdikleri hizmet karşılığında topladıkları paraları Türk Medeni Kanununun vakıflar hakkındaki tüzüğün ek birinci maddesine göre Vakıflar Bankası'na veya başka bir devlet bankasına yatırmak zorunda. Peki üniversite ne yapmış? Toplanan paraların tümü özel bankalara yatırılmış. İşte bankalardaki hesaplardan bir kaç örnek: "Pamukbank Beyazıt Şubesi: 18.246.592.530 TL. İşbankası Aksaray Şubesi: 465.154.70 $. Yapı Kredi Bankası: 48.960.672.000 TL."
 </p>
 <p class="metin">
  Bu bankalar acaba nasıl seçildi? Kara kaş kara gözlerine mi hayran kalındı. Yoksa başka işler mi dönüyor? Ve üstelik neden bu bankalar? Ne gariptir ki adı geçen özel bankaların hepsi de bir şekilde üniversiteye çeşitli yardımlarda bulunmuş. Bu özel bankalardaki hesaplardan sonra aynı bankaların üniversiteye ettikleri yardım listesini art arda koyduğumuzda aslında fazla söze gereğin olmadığı da ortaya çıkıyor. Üstelik söz konusu bağışların hepsi de vakfın başkanı Alemdaroğlu tarafından teslim alınmış. İşte İstanbul Üniversitesi Araştırma ve Yardım Vakfının demirbaş listesi: "Pamukbank tarafından bağış edilmiş 1999 Model Mercedes E 200, 1999 Model Renault Laguna, 2000 model Renault Clio Symbol 1.4 RN oto, İşbankası tarafından bağış edilmiş 1999 Model Renault 19 Europa RNE 1.6 E AC Oto."
 </p>
 <p class="metin">
  "Adli mekanizmalar harekete geçmeli"
 </p>
 <p class="metin">
  Alemdaroğlu yönetimindeki İstanbul üniversitesi'nde başörtüsü dahil meydana gelen olayların bir şeyleri örtmek üzere tezgahlandığı hep söylenegeldi. Üniversite yönetiminin bizzat kurduğu vakıflardaki yolsuzlukları irdeleyince insan gerçekten de bazı şeylerin üstünün örtülmeye çalışıldığı ve bu uğurda nice patırtıların kopartılmış olabileceği hissine kapılıyor.
 </p>
 <p class="metin">
  İşte İstanbul Üniversitesi bünyesinde kurulan ve adı yolsuzluklara karışan bir başka vakıf daha. Konu İstanbul Üniversitesi bünyesinde kurulan İstanbul Üniversitesi Araştırma ve Yardım Vakfı. Önce vakfın yönetim kademesine bakalım. 2 Şubat 2000 tarihli vakıf başkan yardımcısı Prof. Esfender Korkmaz imzalı yazıya göre vakıf yönetim kurulu şu isimlerden oluşuyor: "Başkan Prof. Kemal Alemdaroğlu, Başkan Yardımcısı Prof. Esfender Korkmaz, Genel Sekreter Prof. M. Nafi Oruç, Üye Prof. Bülent Berkarda, Üye Prof. Ertuğrul Doğan." Oysa yürürlükteki vakıflarla ilgili kanunlara göre hiç bir vakıf, üniversite ismini alarak kurulamaz. Üniversite bünyesinde ortaya çıkamaz. Oysa İstanbul Üniversite'sinde bu konudaki kanun hiçe sayılıp vakıf kurulduğu gibi, vakıf bir çok kirli işe de alet edildiği iddia ediliyor. Yürürlükteki kanunlar böylesi bir kurumun varlığını meşru kılmadığı gibi üniversite bünyesindeki bir çalışanın da buralarda mesai yapmasına izin vermiyor.
 </p>
 <p class="metin">
  Yüksek Öğrenim Kurumu kanunun 36. maddesine göre bir öğretim görevlisinin üniversite dışında çalışması yasak. İlgili kanun aynen şöyle diyor: "Üniversitede devamlı statüde görev yapanlar; Bu profesörler ve doçentler bütün mesailerini üniversite ile ilgili çalışmalara hasrederler. Bunlar özel kanunlarla belirlenen görevler hariç olmak üzere, yukarı öğretim kurumlarından başka yerlerde ücretli veya ücretsiz, resmi veya özde başkaca herhangi bir iş göremezler, ek görev alamazlar, serbest meslek icra edemezler. Üniversite yönetim kurulunun işbirliğine karar verdiği kamu kurullarında, kamu yararına hizmet amacı güden kuruluşların işletmelerinde veya diğer özel kuruluşlardaki çalışmaları üniversitede sürdürmüş sayılmaz. Bu kurumlardan alınan her türlü ücretler profesör ve doçentin bağlı bulunduğu birimin döner sermayesine gelir kaydedilir." Kanun böyle diyor, peki İstanbul Üniversitesi bu kanunu nasıl uyguluyor? Uygulamıyor! Çünkü bu kanuna rağmen öğretim görevlileri üniversite dışında çalışıyor ve haklarında tek bir işlem dahi yapılmıyor. Oysa işlem yapılması gerektiğini devletin görevlileri bizzat dile getiriyor. Sayıştay Muhasebe Denetmeni Kadir Kartalcı ise raporunda şu yolsuzluklara bulaşanların cezalandırılması gerektiği kanatinde: "Bahsedilen genelge hükümlerinin aksine davranarak, bugüne kadar döner sermayenin görev alanına giren göz anjiyografi işleminin adı geçen vakfa bağlı göz araştırma birimince de yapılmasını sağlayan ve bu konuda gerekli önlemleri almayan sorumlular hakkında yine aynı genelge hükümlerine göre yasal işlem yapılması gerekmektedir." İlgili mekanizmaların hayata geçirilmesi gerektiği kanaatinde olanlardan birisi de Türkiye Büyük Millet Meclisi Araştırma Komisyonu Başkanı MHP'li Mustafa Gül: "Kanun ve yönetmelik hükümlerine aykırı olarak üniversiteye ait resmi telefonu evinde kullanması ve konuşma bedelini katma bütçeden ödettirmesi nedeniyle 1.3.1998 — 2.11.1999 tarihleri arasında ödenen 476.045.000 TL'lik tutar ile varsa bu tarihten sonra ödenen miktarın İ.Ü. Rektörü Prof. Kemal Alemdaroğlu'ndan tahsil edilmesi ve adı geçen hakkında YÖK tarafından disiplin kovuşturması yapılması ayrıca görevini suiistimal nedeniyle hakkında T.C.K'nın 240'ıncı maddesi hükmü gereğince soruşturma açılmasına..."
 </p>
 <p class="metin">
  Sonuç olarak, başörtüsü ve benzeri olayların bu tür yolsuzlukları örtmek için öne çıkarıldığı görüşü haklılık kazanıyor.
 </p>
 <p class="metin">
 </p>
 <p class="arabaslik">
  ALEMDAROĞLU İÇİN KİM NE DEDİ?
 </p>
 <p class="metin">
  Meclis Araştırma Komisyonu'na bilgi veren İstanbul Üniversitesi'nin öğretim üyeleri Rektör Alemdaroğlu ve yönetim hakkında oldukça ilginç sözler sarfediyorlar.
 </p>
 <p class="metin">
  Prof. Dr. Süha Güney:
 </p>
 <p class="metin">
  Atamaları doğrudan doğruya kendisi yapar
 </p>
 <p class="metin">
  Sayın rektörün iki sene içinde atamalarda karar ve yönetmeliklere uymaması bir kaç defa oldu. Felsefe tarihi ana bilim dalında bir doçentlik kadrosuna Atilla Erdem'in atamasında. Bir de Fizik Coğrafyaya ana bilim dalında atama yapılmış; ne fakülte kurulu, ne de dekanın olumlu arzı olmadan. Doçentlik atama jürileri bir buçuk senedir doğrudan doğruya rektör bey tarafından tespit ediliyor. 1998 yılında rektör tarafından başörtüsü olayıyla ilgili olarak şeriatçı ilan edildim. Rektör beyi akademik kurulu ziyaretinde Atatürkçüdür diye sevdiler. Depremden sonra binanın hasarını söylediğim için PKK'lı gibi konuşuyorsun şeklinde itham edildim.
 </p>
 <p class="metin">
  Prof. Dr. Aysel Çelikel:
 </p>
 <p class="metin">
  Alemdaroğlu gölge bir rektör
 </p>
 <p class="metin">
  Bir vakıf kurdum ve bu vakıfla fakültemizi yönetelim diye düşündüm ve dekan oldum. Neticede Berkarda dönemi iyi bir dönemdi. Alemdaroğlu gölge bir rektör. 400—500 kadro dağıttı. Açık bir profesör kadrosunu benden istedi. Ben de bunlar için profesörlük çalışmalarını tamamlamış hocalar var, bunları verirsem dekan olarak onlara cevap veremem dedim vermedim. Buna çok kızdı. Rektör olunca da tüm kadroları topladı. Kendi bünyesine aldı. Olaya siyaseten bakıyordu. Yaptığı bütün işlemleri hep Atatürkçülük adına yaptı. Ayrımcıdır, bölücüdür, antidemokratik uygulamaları ön plana çıkarır ve bütün yetkileri şahsında toplayan bir eğilim taşır. Bize sürekli Atatürkçülük dersi veriyordu. Rauf Orbay vatan hainidir diyordu.
 </p>
 <p class="metin">
  Prof. Dr. Toktamış Ateş:
 </p>
 <p class="metin">
  Alemdaroğlu ile anlaşmazlıklar had safhada
 </p>
 <p class="metin">
  20 yıldır kanunlar çerçevesinde yönetildik. Sayın rektörle (Alemdaroğlu) anlaşmazlıklar, sorunlar had safhaya çıktı. Kendisiyle rektörlük seçimlerinde atanmasına ön ayak olduğum bir takım fakülte dekanlarını yanına alarak kulise çıktı, bunu eleştirdiğim için aramız bozuldu. Daha sonra vakıf üniversitelerine hoca gönderme konusunda sürtüşmemiz oldu. Fen Fakültesi konferans salonunu Kadir Çelik'e ücretsiz verirken mezuniyet töreni için bizden yarım milyar lira istedi. Rauf Orbay'a vatan haini ifadesini rektörün kullandığını duydum ama önemsemedim.
 </p>
 <p class="metin">
  Prof. Dr. Ülkü Azrak:
 </p>
 <p class="metin">
  İlkesiz uygulamalar
 </p>
 <p class="metin">
  Her tıp fatültesinde 600'e yakın öğretim üyesi vardır. Bir kadın doğum bölümünde 60 tane öğretim üyesi var. Bunlar odalarında oturuyor, ders yapmak bile mümkün değil. Kadrolar tamamen rektörün yetkisi çerçevesinde dağıtıldı. Bütün sıkıntı ilkesiz uygulamalardan kaynaklanıyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020502040718/mailto:yasin2003@hotmail.com">
   yasin2003@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/haberler/4.htm), [web.archive.org (arşiv bağlantısı)](http://web.archive.org/web/20020502040718/http://www.aksiyon.com.tr:80/2001/321/haberler/4.htm)
