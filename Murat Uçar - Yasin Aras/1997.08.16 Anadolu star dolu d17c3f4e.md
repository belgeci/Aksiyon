# Anadolu star dolu

*Murat Uçar - Yasin Aras 1997.08.16*

<font class="agenda2NewsSpot">
 Altlarında spor arabaları, peşlerinde paparazziler yok; nazlarını çekmek için bavullar dolusu lüks malzeme taşınmıyor peşlerinden. Özel kuaförleri, havuzlu villaları da yok.
</font>
<font class="newsDetail">
 Fakat onlar birer star! Anadolu'nun gizli değil fakat, medyatik olmayan starları. İşin içine medyanın şişirmesi, kartellerin desteği girmeyince de gerçek starın onlar olduğu ortaya çıkıyor. Müzikten siyasete, şiirden sanata kadar yüzbinlerce "takip edeni" var, Anadolu'nun derinliklerindeki starların.
 <br/>
 <br/>
 Reklama ihtiyaçları olmadığı gibi, reklamları da olmamış.  Buna rağmen popülaritelerinin sebebi ne? Onların star olmalarının sırrı doğallıklarında mı gizli yoksa? Doğru  bildiklerini eğip bükmeden söylemiş, tatbik etmişler. Olduklarından farklı görünmek için herhangi birşey yapmamışlar. Kendilerini tanıtmak veya sevdirmek için fazladan bir çaba sarf etmemişler. Çoğu, yerel gazete ve televizyonlar dışında medyanın yabancısı. Yine de yaşadıkları bölgede reytingleri, ulusal starlardan daha  yüksek.
 <br/>
 <br/>
 Çıkardıkları, metropol medyasının haberinin bile olmadığı/görmediği kasetleri yüzbinlerce satıyor; bir günde ortaya çıkan mletropol starlarının kasetleri, Anadolu starlarınınkine yaklaştığında bile bunun adı rekor satış oluyor.
 <br/>
 <br/>
 9 ilde arayıp taradık. Gittiğimiz her ilde sorduk soruşturduk. Gördük ki Anadolu mütevazı fakat gerçek starlarla dolu. Doğallıkları, mütevazılıkları, espri anlayışları, şiveleri ve en önemlisi icraatları... işte Anadolu starları.
 <br/>
 <br/>
 Hoca maça gidince...
 <br/>
 <br/>
 Kıvrım kıvrım ve çukurlu yollarını bitirip  Erzurum'a girdiğimizde güneş yüzünü yeni yeni gösteriyordu. Erzurum'da geçirdiğimiz iki gün ve insanların sıcaklığı bize bütün yorgunluğumuzu unutturmaya yetti. Erzurumlulara şehirlerinin ünlülerini sorduğumuzda verilen cevapların çoğu aynıydı; Naim Hoca ve Nurullah Akçayır. Erzurum'un sevdiği ve yörenin nabzını tutan Naim Hoca, belki de en sevilen yıldız. Naim Hoca'ya "Erzurumlu neden sizi bu tadar çok seviyor?" dediğimizde bize bir şiirle cevap veriyor: "Söz bir kantardır insanı tartar/Doğru söylersen değerin artar/Sükut edersen vakarın artar/Yalan söylersen ocağın batar." Hoca şiiri çok seviyor. Onunla yaptığımız söyleşi röportajdan çok bir şiir dinletisi oldu sanki.
 <br/>
 <br/>
 Naim Hoca 1924 yılında doğar. 1950'de imam olur. "Siyaseti cami kapısında bırakır içeri öyle girerim" diyor. Naim Hoca içine üç kişinin sığabildiği küçük bir dükkanda kuyumculuk yapıyor. İnsanlara kendisini nasıl bu kadar sevdirebildiğine gelince: "Elimden geldiği kadar fikir yardımında, maddi yardımda bulundum" diyor Hoca: "İnsanın insanı sevmesi mecburidir. Bana geldikleri zaman kim olduklarına bakmadan onlarla konuştum, onlara hizmet ettim. Bu, insanlar arasında vatandaştan valisine kadar herkeste bir sevgi meydana getirdi."  Erzurum'da meydana gelen bir olayda halkı yatıştırması Naim Hoca'nın ününün Türkiye'ye yayılmasına sebep oldu. Dönemin başbakanı Tansu Çiller onunla görüşmek ister ve Naim Hoca Ankara'ya gider:  "Çay içtik sohbet ettik. Orada ona, sayın başvekilim sanma ki seni buraya getiren aklındır, eğitimindir. Bunlar Allah'ın lütfudur, ikramıdır. İkram eden Allah'ın ikramını unutmayacaksın dedim. Söylediklerimden çok etkilendi."
 <br/>
 <br/>
 Naim Hoca Erzurumspor'un maçlarını elinden geldiğince kaçırmıyor. İlk başlarda maçlara pek gitmek istememiş. "Hocam siz gelirseniz küfür etmezler" dediklerinde ikna olmuş. Bir maçta Erzurumspor'lu bir futbolcu serbest vuruş kullanır, top havada kaleye doğru süzülürken Naim Hoca o anki heyecanla ayağa kalkar, iki elini havaya kaldırıp bağırır: "İsabet ya Resulallah!"
 <br/>
 <br/>
 Bağlamanın telleri...
 <br/>
 <br/>
 Dadaşlar diyarının diğer ünlüsü, Nurullah Akçayır'ı, sütüdyoda çalışırken bulduk. Reytingi yerel televizyon ve radyolarda tüm gün ölçümlerine göre hep ilk sıralarda olan Akçayır bir Erzurum aşığı. Bu  aşk yüzünden İstanbul gibi bir şehrin tüm nimetlerine yüz çevirip doğup büyüdüğü topraklarda kalmayı tercih etmiş. Ondaki Erzurum aşkı, bir sanatçı olarak hayranlarıyla arasında badigardlar olmayışı, bir de bağlamanın tellerine dokunuşu sevilmesindeki en önemli etkenler. İlkokul yıllarında bağlama ile tanışan Akçayır mûsikî cemiyetlerinde pişirir kendini. Bir çok sanatçıya bağlamasıyla eşlik eder ve 1981 yılında TRT'ye ses sanatçısı olarak girer. Türkülerinde Erzurum'un kültürel havasını yansıtıyor. Memur sanatçı olmasından dolayı tanıtımını yeterince yapamıyor. Popun halk müziğini ekarte etmesinde suçu halk müziği sanatçılarında görüyor. Eurovision şarkı yarışmasına bağlama ile gitmemiz onu çok keyiflendirmiş. Erzurumlular devamlı dinledikleri Nurullah Akçayır'ın türkülerinde kendilerinden birşeyler buluyor olmalılar ki onu tutmuşlar. Yerel kanaldaki Akçayır'ı dinlemeyi, ulusal kanallardaki iri starlara çoktan tercih etmişler.
 <br/>
 <br/>
 Lokman Hekim kimyasal ilaçlara karşı...
 <br/>
 <br/>
 Uzakdoğu'dan gelen karate antrenörlerinin iğne ile akapunktur yaptığını gördüğünde, anneannesinin yıllar önce iğnelerle yaptığı işin bunlardan farkı olmadığını anlar. Antalya'nın  reytingi en yüksek insanının, bir akapunktur ve doğal tedavi uzmanı olduğunu söylesek ne dersiniz? Çocukluğundan beri doğal tedavi yöntemleri ile ilgilenen Hüseyin Yumakoğulları, Almanya ve Orta Asya'daki bir çok ülkede kurslara katılır, daha sonra doğal tedavi merkezi açar. Yumakoğulları'nın sadece Antalya'dan değil, "dışarıdan" da hastaları var. Bir zamanlar edebiyat öğretmeni iken öğretmenliği bırakıyor, Antalya'da yayın yapan bir televizyon kuruyor. Televizyonunda programlar yapıyor. Aynı zamanda milli karate antrenörü ve hakemi.
 <br/>
 <br/>
 Yumakoğulları, iyileşmesine vesile olduğu binlerce  insan ve onların akrabalarından kurulu bir "yakın hayran" kitlesine sahip. Kliniğinde pek çok insanın doğal yöntemlerle şifa bulmasına vesile olan Yumakoğulları'nın pembe bir düşü var; kimyasal ilaçların tarih olduğu bir dünya.
 <br/>
 <br/>
 Savaş Ay'ın "Tarih Dede"si...
 <br/>
 <br/>
 O, Malatya ve havalisinin tanınan "ses"i. Savaş Ay'ın A Takımı'na çıktı, Malatya starı olmaktan da çıktı;  ünü bir anda Türkiye'ye yayıldı. Şansı açıldı gibi gözükse de onun için pek hayırlı olmadı. "Drejan" adlı filmde aşiret reisi rolünü oynaması teklif edildi. Ne olduysa o filmde oldu. Hakkı Coşkun filmin bir sahnesinin çekimi sırasında bindiği attan düştü. Attan düşmesi aynı zamanda yatağa da düşmesine sebep oldu. Gençliğinde bülbüllerle sesini yarıştırıyordu, şimdilerde oldukça dertli. Kaza geçirmeden önce yerinde duramayan pürneşe birisiydi Hakkı Dede. Malatya'da sevilmesini ve ünlü olmasını devamlı neşeli olmasına, insanları eğlendirmesine bağlıyor. Şimdilerde koltuk değnekleriyle zor yürüyebiliyor ve devamlı şikayet ediyor; "Oğlum bana sahap lazım; ben sahapsız kaldım, onun için böyle oldum." Malatya'da sesiyle pek çok insanı etrafına toplayabiliyor, herkese 'bu yaşta bu ses, maşallah' dedirtiyordu. İnsan pekçok şeyin değerini onları yitirdiği zaman anlar. Hakkı babada bu durum aynen tekerrür etmiş. Kaybettiği sağlığını, özellikle eşini çok özlüyor: "O öldükten sonra beste yapamaz, söz yazamaz oldum; evimin direği, elimin deyneğiydi" diyor.
 <br/>
 <br/>
 10 yaşından beri türkü okuyor ve repertuarı da oldukça geniş. Bülbülllerin onun sesine aşık olduğu iddiasında. Babası da sesiyle ünlü olan Hakkı Dede; "Bizde ses, yaş ne kadar ilerlemiş olursa olsun ölmez; toprağa bizimle beraber gelir. Bu Allah'ın bize bir lütfu" diyor. Savaş Ay'ın A Takımı'na çıkışından da şöyle söz ediyor; "Koca İstanbul'u ayağa kaldırdım."
 <br/>
 <br/>
 Görüşmemizde hasta olmasına rağmen gür sesiyle oturduğu yerden bizi oldukça duygulandıran bir türkü söyledi. Mezar taşının bile şimdiden siparişini vermiş: Bir gül ağacı ve üzerinde bülbül.
 <br/>
 <br/>
 Gönül fatihi Nursaçan...
 <br/>
 <br/>
 Pastırmanın vatanı Kayseri'deyiz. Gönül fatihi Necmettin Nursaçan'la beraberiz. Konuşma üslubundaki güzellik, insanı  kendine çekiyor. Konuşmalarını şiirle güzelleştiriyor, insanlar onu dinlerken ağlıyor. Din adamı olması hasabiyle bir kısım tarafından sevilir düşüncesi kafamızda hakimken öğrendik ki Nursaçan Hocaefendi toplumun her kesimiyle barışık; bürokratlardan askerlere, paşalara kadar herkesle diyalog içinde. Ona göre bir kişinin kendini toplum içinde sevdirmesinin yolu ilk önce Allahü Teala'nın sevgisini kazanmakla başlar. Aynı zamanda Kayseri müftüsü olan Nursaçan müftülüğün susmayan  telefonlarını  cevaplamakla meşgul çoğu zaman; çünkü halk maddi ve manevi isteklerde bulunuyor kendisinden. O, Kayseri'nin moral ve çözüm dağıtıcısı. Tanımayan yok. Arayanlar birçok defa bunalıma düşmüş, çeşitli sıkıntıları olan insanlar. "Yuvası dağılmak üzere olanlar arayıp ne yapmaları gerektiğini soruyorlar, bir sığınma durumu oluyor" diyor Hocaefendi. Ona göre ruhi bunalım içinde olan insanlar din adamlarını doktor olarak görüyor: "Bize düşen çalışmaktır, yeterince çalışırsak kupkuru bir vadi yemyeşil bir gülşen olur."
 <br/>
 <br/>
 Atatürk olmasaydı, vatanı Deli Yücel kurtarırdı
 <br/>
 <br/>
 Şimdiki Anadolu starımız,  usta bir avcı olan Deli Yücel. Adana'nın meşhur Deli Yücel'i. Hakkında kitap bile yazılmış.
 <br/>
 <br/>
 Deli Yücel 1946'da Adana'da doğar, kendi deyimiyle balcanların (patlıcan) kızardığı dönemde. İlkokulu 6, ortaokulu 8 senede bitirir. Başarısız sayılabilecek okul hayatından sonra öğretmen okulunu dışarıdan tamamlar. Şu sıralar emekliliğin tadını çıkartıyor. Çok kıvrak bir zekaya sahip olan Deli Yücel'e doktorlar, "senin deliliğin akıl fazlalığından" demiş. Yücel, birçok kişinin ekmek kapısı olmuş adeta; büyük sanayi kuruluşlarında işe soktuğu adamlardan dolayı kendisini "İş ve İşçi Bulma Kurumu" olarak tanımlıyor.
 <br/>
 <br/>
 Evinin içi av ve silah müzesi gibi. Silahlarının hepsi ruhsatlı. Deli Yücel'in evliliği de hayli ilginç. Borç para aldığı atıcılık okulundaki öğrencisiyle borçlarını geri ödememek için evlenmiş.
 <br/>
 <br/>
 Bir keresinde çıktığı yerel televizyon kanalında reyting rekorlarını altüst eder, telefonlar kilitlenir. Hakkında kitap yazan Abdülkadir Kaçar onun için; "Atatürk olmasaydı, vatanı kurtarmada bir lider gerekecekti; bu kişi Deli Yücel olurdu" diyor. Deli Yücel aynı zamanda tam bir çevreci. Şimdiye kadar yedi bin ağaç dikilmiş. Ona göre delilik ve avcılık ırsidir. Özellikle avcılıktan bahsederken, "kanser gibidir ama zevkli bir hastalık" diyor. Çocuklarının isimlerini doğadan çok etkilendiği için; Ceylan, Turna, Martı, Karaca koymuş. Gençliğinde külhanbeyi olan Deli Yücel üç defa mapus damına düşmüş. Adana halkına dertlerin altında ezilmeyi değil mücadele etmek gerektiğini öğretmiş.
 <br/>
 <br/>
 Deli mi, veli mi?
 <br/>
 <br/>
 Kastamonu buram buram Anadolu havası kokan çağdaş bir şehir. Kastamonu'nun starı ünlü şahsını bulduk. Hüseyin Eroğlu, 1932 Kastamonu Araç doğumlu. Lakin kendisini 15 yaşında hissediyor, "Ruhum daha çok genç" diyor. Fikirleri ve yaptıkları yüzünden olsa gerek, Kastamonulu ona "hem veli, hem deli" demiş. Adanalı Deli Yücel'den sonra Kastamonulu Hüseyin Eroğlu'nda da görüyoruz ki, Anadolu insanı standart üstü ve sıradışı, hatta sevdiği insanlara "deli" diyebiliyor ama onu "veli" yaparak gönlünü de alıyor.
 <br/>
 <br/>
 Nalbur dükkanı işleten Eroğlu, Gorbaçov'dan NASA'ya kadar birçok ünlü kişi ve kuruluşa yazdığı mektuplarla beraber, Kastamonu ormanlarından Türkiye'nin gelirinin iki katı gelir elde etme projesi ile sivrilmiş, herkese tanıtmış kendini. Kolay değil tanınmak, hele ki bu zamanda ana haber bültenine konuk olmadan, reyting sorularına cevap vermeden.
 <br/>
 <br/>
 MGK üyesi Kastamonulu Hüseyin
 <br/>
 <br/>
 O artık Kastamonu'ya malolmuş. Bir ara bize resim arşivini çıkartıp Özal'la, Tansu Çiller'le beraber çekilmiş fotoğraflarını gösteriyor.  Kastamonu'nun sorunları konusunda derdini yeterince anlatamayınca yüksek makamlara kadar çıktığı anlaşılıyor. Yerel basına da konu olmuş çoğu zaman. Bir keresinde fikirleri değerlendirilmediği için Ankara'ya yürümeye karar vermiş, lakin Çankırı'ya geldiğinde emniyet geri dönmesini rica etmiş. Eroğlu'nun  en son icraatı MGK'ya katılmak istemesi olmuş. Sebebi, kurulu oluşturan kişilerin güvenliği sağlamak için yeterince fikir üretmediği. "Orada onlara güvenlik nasıl sağlanır tek tek anlatacaktım" diyor.
 <br/>
 <br/>
 Ülkenin bir ara paylaşılamadığı 1960'lı yıllardan o da nasibini alır. Gözaltına alınır ve bütün tutuklanmalar sonrası suçsuz bulunur. Buna rağmen emniyet sabıka kaydı açar. Başbakanlığa kayıtların düzeltilmesi  için başvurur ve der ki; "Eğer suçlu isem  ceza verilsin, yok eğer başka suçum yoksa ve bunlardan suçsuz bulunmuşsam sabıkasız kaydımı istiyorum." Başbakanlığın emniyete bilgi vermesi sonucunda "sabıkasızdır" kaydını alır. Ardından Savcılık Hüseyin Eroğlu'nu Bakırköy'e göndermek ister: "Ben de mecburen devlet  hastanesine başvurdum rapor almak için, orada 8 gün 3 saat süren bir testten geçtim, yapılan test çok karmaşık bir testti. Akıllıyı bile delirtirdi."
 <br/>
 <br/>
 Yaptığı çalışmalardan dolayı bilim çevresi ile sürekli iletişim içinde bulunması ek masraflara sebep oluyor. Yöre halkı tanıyamadıkları maden parçalarını ve bitkileri ona getirip gösteriyorlar. Getirilen taşlar Eroğlu'nun  dükkanında ayrı bir görüntü oluşturmuş. Maden müzesi gibi. Projelerinin çok küçük bir kısmını gerçekleştirebilen Eroğlu ilim yolundaki bu mücadelesinin daha ne kadar süreceğini sorduğumuzda, emekliliğinin olmadığını söylüyor.
 <br/>
 <br/>
 Anadolu kaplanları...
 <br/>
 <br/>
 İstanbul'a en çok göç veren illerin başında gelen Sivas'ın genelinde sanayi gelişmemiş olsa bile şehir kendi sahasında Türkiye'nin ilki olan bir sanayi kuruluşuna ev sahipliği yapıyor. Sivas'ın ünlülerini ararken bu sanayi kuruluşunun kurucularını karşımızda bulduk. Kurdukları fabrikanın ismi neredeyse Sivas ile birlikte anılıyor. Biri  Almanya'da tüccar, diğeri Sivas'ta torna ustası iken bir garip tecelli sonucu yolları birleşen, dostluklarını iş ortaklığına dönüştüren Anadolu kaplanları Abdullah Döner ve Halis Vermezoğlu'ndan "ESTAŞ"la birlikte ünlü oluşlarının, Sivas'ın gönlünü nasıl fethettiklerinin hikayesini dinledik.
 <br/>
 <br/>
 Almanya'yı bırakıp Sivas'a geldiklerinde onlara enayi gözüyle bakıldı. Hiç Almanya bırakılır, Sivas'a yatırım yapılır mıydı? Hatta Almanya'da Sivaslı bir dostlarına ortaklık teklif ettiklerinde "siz aklınızı peynir ekmekle mi yediniz?" cevabını aldılar. Anadolu kaplanları yılmadı, bir kere kafalarına koymuşlardı, yatırımları batsa da çıksa da Sivas'ta olacaktı. Hayırla atılan maya tuttu ve ESTAŞ bugün 194 kişinin imalatta, 60 kişinin dökümde çalıştığı bir fabrika. Başarılarının sırrı evvela birbirlerine olan güven duygusu. Abdullah bey'in yönetimde, Halis ustanın üretimdeki çalışkanlığı birleşince bugünkü günlere gelinir. İşe herkesten önce gelip herkesten sonra gitmişler. "Sabah  işçiden önce geldik, öğlen aynı sofrada yemek yedik ve işçimizden farklı bir yaşantı içinde bulunmadık. Mesela hiç bir zaman gidip tatil yaptığımız yazlığımız olmadı" diyor. Abdullah Dönerz ve Halis Vermezoğlu Sivas'ta değil de İstanbul'da yatırımlarını yapmış olsalardı belki de kazançları kat kat fazla olurdu. Ama onlar İstanbul'a gidip Sivas'ı orada bir köy var uzakta dizelerindeki gibi hatırlamaktansa vefalı davranıp tam tersini yaptılar ve Sivaslının gönlünde taht kurdular. Teşekküre gelen insanların sayısı az değil. Bu arada ESTAŞ'ta çalışmak evlenecek gençler için çok iyi bir referans.
 <br/>
 <br/>
 Genç gazetecilerin Rıdvan Hoca'sı...
 <br/>
 <br/>
 Ankara'da  gazetecilik eğitimi almış. Onun dönemindeki arkadaşları şimdilerde köşe başlarını tutmuş Türkiye'nin en çok satan gazetelerinde önemli mevkilerde bulunuyor. Fakat o hiçbir yere gitmemiş, mücadelesini Konya'da sürdürmek istemiş. Sabah gazetesinin isim babası. Konya'da,  Sabah ismiyle ilk o çıkartmış gazeteyi. Lakin aklına gelmemiş ismi tescil ettirmek.
 <br/>
 <br/>
 Rıdvan Bülbül yerel bir ünlü ama siyasi liderlerin çoğu onu iyi tanıyor. Siyasiler onu oldukça seviyor olmalılar ki Konya'ya geldiklerinde ona uğramadan geçmiyorlar. Hatta Ecevit'le Ankara Radyosu'nda bir zamanlar beraber çalışmış. Erbakan'ın ona olan sevgisini Konyalı Refahçılar bile kıskanırmış.  Rıdvan Hoca halen Selçuk Üniversitesi İletişim Fakültesi'nde öğretim üyesi. Gelecekte Türkiye'yi yazacak haber kovalayacak gazetecileri yetiştiriyor. Kendisi yazı yazmaya ilkokul dönemlerinde başlamış. Ortaokul yıllarında  yerel gazetelerde mani ve mizah türünde yazıları çıkarmış. Lise yıllarındayken üç tane şiir kitabı piyasaya çıkmış. Bir çok gazete ve ajansta çalıştıktan sonra Anadolu Ajansı bölge müdürlüğünden emekli olmuş. Bütün İstanbul gazetelerinin Konya temsilciliklerini yapmış. Bütün bunlar, onun Konya'da iyice tanınmasına, çeşitli vesilelerle kapısının aşındırılmasına sebep olmuş. İstanbul'da gazetecilik yapmamasının  sebebini şöyle açıklıyor: "İstanbul'da olsaydım belki de şimdikinden çok farklı bir pozisyonda olabilirdim, lakin oralar insanı çok yozlaştırıyor. Anadolu'nun saf ve temiz havasında yaşamak, oralarda yaşamaktan daha iyi." Meslek hayatımda insanların bana olan güvenini istismar etmedim derken üstü kapalı, medyanın bugünkü durumuna taş atıyordu.
 <br/>
 <br/>
 Evi küçük bir üniversite...
 <br/>
 <br/>
 Evinin içi tam bir kütüphane. Heryerde kitaplar var.  Kitaplara olan merakı henüz ilkokul ikinci sınıftayken başlamış. Şimdiki gibi şanslı değilmiş, kimse tarafından şu kitabı oku diye yönlendirilmemiş. Nereye giderse gitsin onun gözüne en şirin gözüken yerler hep kitapçılar olmuş. İstanbul denince aklına Sahaflar Çarşısı'nın gelmesi bunun en bariz örneği. Hep elinde bir kitap varken uyuyakalıyormuş. Adana halkı onun gibi bir insana sahip olduğu için çok şanslı. Veysel Erdem Bozdoğangil kitap okumayı, araştırma yapmayı ibadetten sayıyor: "Kur'an da öyle demiyor mu zaten, ilim farzdır. Lakin farzı yerine getirmek için değil, onun şuuruna vararak yapmak lazımdır." Adana'da değil de başka bir ilde yaşasaydı Veysel bey için değişen bir şey olmazdı. Her zaman yaşadığı topluma birşeyler verme telaşında olan Bozdoğangil, topluma iyi bir örnek teşkil ediyor. "İçinde bulunduğu topluma birşeyler vermeyen insanlar düşünmezler ben ne işe yararım diye." Herşeyi Adana halkından aldığını inkar etmeyen; ünlü olmayı, sevilmeyi fazlasıyla hak etmiş biri olan Bozdoğangil'in yüreğinde insan sevgisi doruk noktasına ulaşmış. Her insanın iyilik üzerine yaratıldığından yola çıkarak, eli kanlı psikopat bir katilin bile mutlaka içinde bir iyilik duygusu olduğu kanısında. Veysel bey İstanbul'da yaşasa idi büyük olasılıkla Türkiye'nin tanıdığı starların içinde olurdu. İnsanların tanınması, özellikle Anadolu'da, bulundukları yerin sınırları çerçevesinde olabiliyor. Bozdoğangil bunun bilincinde, o yüzden diyor ki; "Bir köyde yaşasanız ne kadar tanınırsanız tanının en fazla muhtar olursunuz." Bozdoğangil Adanalı olmaktan oldukça mutlu. Hiç şüphesiz insanlar ondan birtakım iyilikleri umarken, bazı dertlerine çözüm olmasını istiyorlar. Bazen maaşının yarısını telefon parasına yatırıyor.
 <br/>
 <br/>
 Bozdoğangil aynı zamanda Adana Aydınlar Ocağı Başkanı. Bugün halk tarafından aydın olarak tanınan pekçok kişinin bulunduğunu söyleyip onlar ilk önce kendilerini aydınlatsınlar diyor. Siyasete girmesi için de teklifte bulunulmuş Veysel beye. Lakin o siyasete soğuk. Parti liderlerinin hiçbirinin güven vermediğini söylüyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-2868-34-anadolu-star-dolu.html), [web.archive.org (arşiv bağlantısı)](http://web.archive.org/web/20110126193858/http://www.aksiyon.com.tr:80/aksiyon/haber-2868-34-anadolu-star-dolu.html)
