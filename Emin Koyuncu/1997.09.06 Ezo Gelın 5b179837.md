# Ezo Gelın

*Emin Koyuncu 1997.09.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Güzellik, bir kadını yarı efsane haline getirebilir mi? Hayatını bir hüzünlü destan yapar da, yaşadığı her yeri kendisi için söylenmiş türkülerle, ağıtlarla bezeyebilir mi?
  </font>
 </div>
 <div id="newsText">
  <font class="detail-text">
   Sözkonusu olan, bugün her tv. kanalının, her gazetenin ortaya çıkardığı türden değil de, Ezo Gelin gibi bir güzel olunca, olur. Hele güzelliğine bir de, çok az insanda görülen vatan ve Türkiye sevgisi eklenirse..
   <br/>
   <br/>
   Bitirmek üzere olduğumuz yüzyılın ilk yarısında Antep ovası ve Suriye inanılmaz güzellikte bir "gelin"e ve onun hazin hayatına şahitlik etti. O sadece Uruş köyünün değil Gaziantep ovasının en güzel kızıydı. Oğuzeli'nin Uruş köyünde, başta kardeşi Kenan Bozgeyik ve kız arkadaşı Bağdat İşbilir olmak üzere köyün yaşlılarından ve ozanlarından Ezo Gelin'i dinledik. Onu görenler, onu anlatabilmek için önce, gözlerini yumup güzellik ve sevgi adına ne kadar kelime bildiklerini tartıyorlar, sonra başlıyorlar anlatmaya.
   <br/>
   <br/>
   Uruşlu Zöhre kız
   <br/>
   <br/>
   Asıl adı Zöhre Bozgeyik'ti. Hicri 1325, Miladi 1909'da Gaziantep ili Oğuzeli ilçesi Uruş Köyü'nde dünyaya gelir. Türkmenlerden meskun köyün ismi Dokuzyol olarak değiştirildi, fakat o, hep Ezo Gelin'in Uruş köyü olarak kalacaktı. Bozgeyik aşiretine mensup olan Ezo, Emir Dede'nin altı çocuğundan birisidir. Büyüyüp de Antep ovasının en güzel kızı olarak serpilince, daha önce bölgenin böyle bir güzel görmediğini herkes teslim eder; bütün o havalinin zenginleri, zengin çocukları ve bıçkın/karayağız delikanlıları Emir Dede'nin kapısını aşındırmaya başlar. Ağalar, beyler, zenginler Ezo kızı razı edemez. Hiçkimse Ezo'nun gönlünün kimde olduğunu bilemez. Vaat edilen onca mala, paraya, takıya değer vermez. Fakat bir düğüne gittiğinde öyle bir yiğit görür ki.. Düğünde sazına, sözüne ve bakışlarına vurulduğu Şido Hanifi'ye hayran kalan Ezo kız, bakışları ile Şido'nun ilgisine karşılık verir.
   <br/>
   <br/>
   Güzelliği zaten dillere destan olan Ezo kızın, hayatının da destana dönüşü de işte o zaman başlar.
   <br/>
   <br/>
   Ezo Gelin'i görmüş olanlar, onu anlatırken bile incitmemeye özen gösteriyorlar. Yaprak gibi hafif bir yüreğe sahipmiş Ezo Gelin, Şido Hanifi'yi gördüğünde rüzgar vurmuşçasına savrulan. Sonunda daha fazla dayanamayan Ezo, Şido Hanifi'ye gizlice haber salar, "gel beni babamdan iste" diye. Şido için durum daha da hassastır; sazıyla sözüyle aradığı aşkı sonunda Uruş'lu Ezo kızda bulmuş, sazı onu çalmaya, sözü onu söylemeye başlamıştır artık.
   <br/>
   <br/>
   Uruş köyüne çok yakın olan Beledin köyünde 1315(1899) yılında dünyaya gelen ve Şido Hanifi olarak bilinen Hanifi Açıkgöz, Ezo'ya dünürcü gönderir. Hanifi'nin maddi durumu iyi olmadığından Emir Dede'ye "dekşik" teklif eder. Gençlerin birbirlerini sevdiğini bilen Emir Dede, teklifi kabul eder ve Ezo'nun erkek kardeşi Zeynel Bozgeyik'e Şido Hanifi'nin kızkardeşini alır, Zeynel pek gönüllü olmasa da. Karşılığında da Ezo'yu Şido Hanifi'ye verir. Yapılan düğün ile Ezo, Beledin Köyü'ne uğurlanır.
   <br/>
   <br/>
   Şido'yla 17 ay
   <br/>
   <br/>
   Ezo Gelin sevdiğine kavuşmuş, mutlu bir hayat süredursun, öte yanda, Ezo'nun kardeşi Zeynel, Şido'nun kızkardeşiyle gönülsüz evlendirildiği için, 17 ay sonra karısını götürüp Şido'nun evine bırakır. Ezo Gelin'i de zorla alıp babasının evine getirir. Bugün bile halâ bazı yörelerde süren "dekşik" usulünde, bir tarafın ayrılığı diğer tarafın da ayrılığını mecburi hale getirir. Aradan karşılıklı ithamlarla, tarafları barıştırma girişimleriyle dolu iki yıl geçer. Fakat Ezo ile Hanifi tekrar aynı yastığa baş koyamazlar. Sonunda Şido Hanifi, birkaç şahit çağırır, imam nikahlı karısı Ezo'yu gıyabında boşar. Uruş'ta Ezo Gelin'in en samimi kız arkadaşı Bağdat İşbilir, Ezo Gelin'in çok sevecen ve neşeli birisi olduğunu, ancak Hanifi'den ayrıldıktan sonra içine kapandığını kaydediyor.
   <br/>
   <br/>
   Gurbet yolu göründü
   <br/>
   <br/>
   7 yıl dul olarak köyde babasının evinde kalan Ezo, görenlerin anlattığına göre daha da güzelleşir. Bu süre içerisinde Ezo'yu yine havalinin önde gelen kişileri isterler. Ezo hiçbiri ile evlenmeyi kabul etmez. Kardeşi Zeynel yeniden evlenmek üzere Suriye'nin Kozbaş köyündeki halasının yanına gider. Halasının Memey (Mehmet) adlı bir oğlu vardır. Zeynel halasının kızı Selvi'yi Allah'ın emriyle ister. Karşılığında Ezo'yu Memey'e verecektir. Memey daha önce Ezo'yu istemiş, fakat Ezo onu istememiştir. Bir kadının dul kalması çevre tarafından iyi karşılanmadığından ve bir de ailesinin baskısıyla Ezo bu evliliği kabul etmek zorunda kalır. Ezo her ne kadar gurbete gitmek istemese de akrabaları yakın bir zaman sonra Türkiye'ye göç edeceklerini söyleyerek Ezo'yu bu evliliğe ikna ederler. Ezo'nun çevresindekiler, "Memey'e ne olmuş, ekşi de olsa bizim bağın koruğudur. 7 yıl dul oturulur mu? Gelip giden dünürcüden evimizin yolu Halep yolundan beter oldu. Evlen, sen de kurtul biz de kurtulalım" derler.
   <br/>
   <br/>
   1936 yılının baharı Ezo'ya kış olmuştur. Her taraf çiçekler, sümbüller ile rengarenk olsa da Ezo'ya matemdir bu zaman. Nihayet Suriye'den düğün alayı gelir Ezo'yu Uruş'un bağrından söküp götürmek için. Bütün köylü işini bırakır Ezo Gelin'i uğurlamaya gelir. Ama hiçkimse içine sindiremez Ezo Gelin'in Suriye'ye gelin gitmesini. Hele bir kişi var ki yüreği sığmaz içine, taşar yaş olur akar gözlerinden: Şido Hanifi. Yüreği kadar sazı da, sözü de yanık olan Şido Hanifi sazı ile döker içini Ezo'ya. Düğün alayı, Ezo'yu bindirir at arabasının üzerine bir gurub vakti. Batan sadece güneş değil, bir sevdadır. Yıkılanların biri Ezo diğeri de Şido Hanifi'dir. Aslında, uzun süre ayrı kalmış olsalar da birbirlerine olan sevgileri hiç bitmemiştir. Ezo'nun yola çıktığını gören Şido Hanifi çıkar yüksek bir tepeye, alır sazını eline ve daha önce hiç söylemediği türküleri söyler:
   <br/>
   <br/>
   Bir ateş hördüme/Yarı düşürsem ardıma/Benim bilinmez derdime/Bulsam çareyi çareyi/Benim olasaydın da/Ezo Gelin seni vermezdim feleğe/Başın olsun salma beni dileğe/Anası huridir de kızı benzer meleğe/Nenni eyle de Ezo Gelin nenni eyle/Çık şu Suriye dağlarına da/Oradan bana el eyle/Karşıdan gelirdi bir yaylı araba/Ezo Gelin giderse de/Uruş olur harabe/Ezo'yu vermişler de bir kokmuş Arab'a/Nenni eyle de Ezo Gelin nenni eyle/Çık şu Suriye dağlarına da/Oradan bana el eyle.
   <br/>
   <br/>
   Bir ikindi vakti at arabası ile gözü yaşlı olarak köyünden, akşamın alaca karanlığında Suriye sınırına varır. Suriye'ye kaçak olarak gireceklerdir. Gecenin zifiri karanlığı çöktüğü için sınırdan geçmekte zorlanmazlar. Dul kadına ayrı bir düğün yapılmadığından Ezo ile Memey'i imam nikahı ile everirler. Kozbaş köyü 510 haneli bir ağa köyüdür. Memey ise köyün en fakir insanlarından birisi. Fakirlik ve sefalet içinde yaşayan Ezo'nun yüzü burada da hiç gülmez. Ezo Gelin'in hayatta kalan tek kardeşi 70'indeki Kenan Bozgeyik; ablasının Suriye'ye verilişini pek hatırlamıyor.
   <br/>
   <br/>
   Ezo Suriye'de yaşadığı 16 yıl içerisinde Türkiye'ye sık sık gelir. Çünkü, Uruş ve havalisinin genci, ihtiyarı, kadını ve erkeğinin nezdinde Ezo bir başkadır; gülüşü, sohbeti, yardımseverliği, bakışı ile herkes için ayrı bir huzur ve sürur kaynağıdır. Uruş'u ziyaretleri köylü için adeta bayram gününe döner. Onun güzelliği ve insanlığı daha bir başka, daha içten anlatılır. Güzelliği gurbet ve hasretle birlikte dile gelir.
   <br/>
   <br/>
   Ezo Gelin, altı kız çocuğu dünyaya getirir. Ancak çocuklarından sadece Celile dünyada kalır. Üstüste gelen bütün dertlere dayanamayan Ezo'nun zarif ve narin bünyesi amansız bir hastalığa yakalanır. Ezo, gittiği Suriye'de de sevilir. Amcasının oğlu Şakir ile evlenen Celile sık sık annesinin ziyaretine gelir. Verem olduğunu öğrenen Ezo Gelin öleceğini bilmektedir. Ezo Gelin'in rengi her geçen gün solmakta, dermanı kesilmekte ve zayıflamaktadır.
   <br/>
   <br/>
   Kısa süre sonra öleceğini iyi bilen Ezo Gelin kocasına şu vasiyette bulunur: "Öldüğümde beni Türkiye'ye götür, akrabalarımın yanına göm. Eğer götüremezsen, zorluk çıkarsa Bozhüyük köyünün tepesine, mezar taşım Türkiye tarafına gelecek şekilde gömdür. Sağlığımda doya doya seyredemediğim Türkiye'yi bari mezarımdan seyredeyim. Öldükten sonra evleneceğini biliyorum. Ben öldükten sonra kızım Celile'yi ve kocası Şakir'i de alarak Türkiye'ye göçün. Bu köylerde durmayın. Çünkü Celile benim için söylenen türküleri duydukça, komşularla konuştukça üzülür. Senin evlenmene Celile üzülecektir. Celile'nin kızı olursa adını Ezo koyun. Ezo adı yaşasın. Mezarımın başında fakirlere bir kaç kuruş dağıt. Mezar taşıma da, 'Bahtı kara Ezo Gelin burada yatıyor. Türkiye'ye doyamadan gurbet ellerinde veremden öldü' diye yazdır."
   <br/>
   <br/>
   Ve 18 Mart 1952 tarihinde ölür. Cenazesini Türkiye'ye getiremezler, Bozhüyük köyü höyüğünün Türkiye'ye bakan tarafına defnedilir. Fakat istediği sözler mezar taşına yazdırılamaz. Şimdilerde Oğuzeli Kaymakamlığı, Ezo'nun mezarının Uruş'a getirilmesi ve kaldığı yerlerin restore edilmesi için bazı çalışmalar başlatmış durumda.
   <br/>
   <br/>
   Ezo Gelin öldükten sonra gerek Antep ovası, gerekse Suriye enginlerinde ona yakılan ağıtların ardı arkası kesilmez, her köyde, her dağda Ezo'ya söylenmiş bir türkü, bir ağıt çıkar insanın karşısına.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2947-34-ezo-gelin.html), [web.archive.org (arşiv bağlantısı)](http://web.archive.org/web/20130901035526/http://www.aksiyon.com.tr:80/aksiyon/haber-2947-34-ezo-gelin.html)
