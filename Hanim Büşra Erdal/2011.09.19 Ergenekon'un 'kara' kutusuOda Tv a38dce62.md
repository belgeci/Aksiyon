# Ergenekon’un ‘kara’ kutusu:Oda Tv

*Hanim Büşra Erdal 2011.09.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Oda TV iddianamesi Ergenekon’da münhasıran sivil dünyaya açılan ilk  kapı. Bomba ve cinayetlerin kılıfının hazırlandığı iddia ediliyor. Kara  propaganda ve delil karartmanın ‘gazetecilik’ adı altında yapıldığı  savunuluyor.
  </font>
 </div>
 <div id="newsText">
  <font class="detail-text">
   <p>
    Ergenekon soruşturmasında, genel operasyonların ardından örgütün hücre yapılanmalarının deşifre edilmesine geçildi. Haziran 2007’de Ümraniye’de 27 el bombası bulunması, Danıştay saldırısı ve Cumhuriyet gazetesine bomba atılması eylemlerinin dâhil olduğu birinci Ergenekon iddianamesi örgütün ana belgelerini, stratejisini, faaliyetlerini anlatması bakımından temel bir kaynak. İkinci iddianamede, daha çok askerlerin merkezinde olduğu ‘darbe planları ve bu plana dâhil olanlar’ yargının önüne geldi. Yer altından çıkan cephaneliklerin asıl unsur olduğu üçüncü iddianameden sonra artık ana gövde büyük oranda deşifre olmuştu. Ardından süreç, örgütün ‘hücre’ yapılanmasını çözmeye geldi. Poyrazköy cephaneliği, Amirallere Suikast, Kafes Eylem Planı bunlardan sadece birkaçıydı. Ve silahlı yapılanmalardan sonra soruşturmanın geldiği yer örgütün medya ayağı oldu. Burada da örgüt üyeleriyle organik bağı bulunan bazı gazeteciler şüpheli konuma geldi. Aynı zamanda ‘Ergenekon Silahlı Terör Örgütü yöneticiliği’ suçundan yargılanan Yalçın Küçük liderliğindeki medya yapılanmasının bir kısmı ‘gazetecilik’ adı altında hem Ergenekon sürecine ilişkin kara propaganda yapmak hem de siyaseti dizayn etmekle suçlandı. Silahların, cephaneliğin olmadığı, yazılan haber ve kitaplarla örgütsel faaliyet yapıldığı iddiası kamuoyunda ‘gazetecilik faaliyeti’ tartışmalarına yol açtı. Operasyonun yapıldığı ilk günden itibaren ‘basılmamış kitap’ vurgusu yapıldı. Batı’ya da ‘gazeteciler basılmamış kitap yüzünden tutuklu’ mesajı gönderildi. Ancak İstanbul Cumhuriyet Başsavcılığı’nca hazırlanan 134 sayfalık iddianamede suçlamaların sadece ‘basılmamış kitap’ olmadığı, varlığına ilişkin kuvvetli deliller bulunan bir örgütün amacına yönelik faaliyetler, talimatlar, çalışmalar olduğu iddia ediliyor. Bilgisayarlarda buna ilişkin ele geçirilen dokümanlar, iletişim tespit tutanakları, ‘örgüt dokümanı’ olarak nitelendirilen kitap taslakları delil olarak iddianameye girdi.
    <p>
     Şüphesiz deliller arasında en dikkat çeken ‘Ulusal Medya Yapılanması 2010’ belgesi ve buna birebir uyan örgütsel çalışma olduğu iddia edilen kitaplar. Ayrıca, gazeteci İklim Bayraktar üzerinden CHP, Deniz Baykal, Kemal Kılıçdaroğlu, Hâkim Ömer Faruk Eminağaoğlu, bazı CHP’li milletvekillerinin de dâhil olduğu karmaşık ve suç içeren ilişkiler önem arz ediyor. İddianamenin birinci konusu Ergenekon yargı sürecini yıpratmak, kamuoyunu yönlendirmek üzerine yapılan çalışmalara ayrılıyor. İddia Soner Yalçın’ın sahibi olduğu ODA TV’de ele geçirilen ‘Ulusal Medya 2010’ belgesi ve bu kapsamda yapılan eylemlere dayanıyor.  Bu noktada geri gidip, 1. Ergenekon iddianamesini hatırlamakta fayda var. İlk Ergenekon operasyonlarında ele geçirilen dokümanlara göre, 1999’da kurulduğu iddia edilen örgütün ana hedeflerinden biri medyayı ele geçirmek. 2000 yılında hazırlanan ‘Ulusal Medya 2001’ dokümanında, Cumhuriyet gazetesinin ele geçirilmesi ve ‘medya merkez üssü’ yapılması planlanmış. 1. Ergenekon iddianamesinde bu belgeyle ilgili olarak, “Amaçlarına ulaşabilmek için medyada söz sahibi olmayı ve bu alanda hâkimiyet kurabilmek için televizyon kanalları edinip, örgütün amaçları doğrultusunda yapacakları yayınlarla örgütün gizli ve illegal amaçlarını perdelemek için kullanmayı hedeflemektedirler.” deniyor.  Veli Küçük, Ümit Oğuztan, Doğu Perinçek ve Adnan Akfırat gibi Ergenekon sanıklarında çıkan bu belgede Cumhuriyet gazetesinin reorganizasyonu (yeniden düzenlenmesi) ve Kanal 6’nın birleştirilmesi hedefleri yer alıyor. Ulusal Kanal aktif olarak faaliyette bulundu. İkinci Ergenekon iddianamesinde yine benzer çalışmalardan olan Tuncay Özkan’ın İstanbul TV’yi almak için eski İstanbul Büyükşehir Belediye Başkanı Ali Müfit Gürtüna ile görüşmesi var. Kayıtlara göre, Özkan ve o dönem Jandarma Genel Komutanlığı İstihbarat Dairesi Başkanlığı yapan Levent  Ersöz, 2004 yerel seçimlerinden önce Gürtuna’ya ait İstanbul TV’yi ele geçirmeyi planlıyor. Özkan, “Ali Müfit’i sıkıştırmak gerekiyor.” diye yardım istediği Ersöz’e, bunun eski patronu Mehmet Emin Karamehmet’le barış sağlanamaması hâlinde hayata geçirilmesini talep ediyor. Ersöz de “İktidara vurulacak darbe için bu çok önemli.” diyor. Son olarak geçen günlerde açıklanan 14 sanıklı ODA TV iddianamesinde, 1 ve 2. Ergenekon iddianamelerinde yargı konusu olan ‘bir kısım medya yapılanması’ eylemlerinin Yalçın Küçük ve Soner Yalçın ekibiyle 2011 yılına kadar artarak sürdüğü görülüyor. İstanbul 16. Ağır Ceza Mahkemesi’nde görülecek davanın iddianamesinde, Yalçın Küçük liderliğinde bir yapılanma olduğu belirtiliyor. 2. Ergenekon davasında tutukluyken tahliye edilen Küçük’ün bu sırada boş durmadığı ve örgütün medya kanadına yönelik faaliyetlerine devam ettiği iddiaları yer alıyor. Küçük’ün yönettiği bu yapılanmada Hüseyin Soner Yalçın, gazeteciler Nedim Şener, Ahmet Şık, eski Emniyet Müdürü Hanefi Avcı ve MİT mensubu Kaşif Kozinoğlu’nun aralarında bulunduğu 14 kişinin Ergenekon örgütü kapsamında faaliyette bulunduğu iddia ediliyor.
     <p>
      Yalçın Küçük’ün notları
      <p>
       İddianamede, ‘Ulusal Medya 2010’, ‘Hocadan Notlar’, ‘Yalçın Hoca ile Görüşüldü’, ‘Toplantı’, ‘Bilinçlendirme’, ‘TERTEMİZ’, ‘Soner Bey’den Gelen’, ‘Kılıçdaroğlu’na Destek Zorunlu’, ‘KOZ’, ‘Hanefi’, ‘Nedim’, ‘Org mu’ gibi 13 ayrı doküman yer alıyor. Sanık avukatları, sahte olduğunu iddia ettikleri dijital verilerin delil olamayacağını öne sürüyor. 17 Şubat 2011’de Yalçın Küçük’ün L.E. ile yaptığı telefon görüşmesinde notları doğrulayan önemli bir cümle yer alıyor: “Çok dikkatlidir, yani Soner zaten Yiğit’e de söylemiş ‘1,5 senedir yüz yüze gelmedik’ demiş doğru, ben meşgulüm, ben sokağa çıkamıyorum, o büyüdü arada çok nadir şeylerde notla konuşuyoruz. Mesela bazıları çok karşı çıktılar, bana da gönderdiler. Ben de onlara not gönderdim. ‘Soner’e ve Süheyl’e güvenim tamdır’ diye… Ona da gönderdim, cevap geldi böyle bi dostluğumuz devam ediyor, öbür taraftaysak biz televizyonlarda söyledik Soner’le her şeyi beraber yaparız.” Bilirkişi incelemesinin yanı sıra Küçük’ün ‘notla’ haberleştiğini belirtmesi ODA TV ve Soner Yalçın’a ait bilgisayarlarda çıkan talimat içeren notları da açıklıyor. AK Parti’nin yıpratılması, CHP’ye yönelik çalışmaların yanında Küçük’ün maddi olarak hiçbir organik bağı olmadığı hâlde ODA TV’nin yayınlarını da yönlendirdiği anlaşılıyor. Buna göre, ODA TV’den ele geçirilen ‘Org Mu.Doc’ isimli word belgesinin içinde Balyoz davasının tutuklu sanığı Orgeneral Bilgin Balanlı hakkında daha ismi şüpheli olarak gündeme gelmeden önce, “(YALÇIN HOCANIN İSTEĞİ) Balanlı paşa çok stratejik bir konumda. Sorun çıkmamalı, hakkındaki HABERLER ARTABİLİR, ANINDA CEVAP VERİLECEK” şeklinde notların yazılı olduğu görülüyor. Bu da Küçük’ün ODA TV üzerindeki etkinliği konusunda önemli ipucu veriyor. ODA TV İddianamesi’nde, medyaya yönelik çalışmaların içinde gazetecilerin örgüt amacına yönelik kullanılmasıyla ilgili önemli örnekler mevcut.  Ergenekon örgütünün medya üzerindeki çalışmasını anlatan ‘Ulusal Medya 2010’ isimli örgüt dokümanının ‘STRATEJİ’ başlığı altında, “Operasyon sürecini yürüten kurumlara mensup olup tezlerimize ve faaliyetlerimize destek veren, kamuoyunun yakından tanıdığı ve güvendiği kişilere, Ergenekon ve benzeri davaların tertip olduğu yönünde açıklama ve yayın yaptırılması için bilgi, belge ve teknik destek sağlanmalıdır.” şeklinde ifadeler var. Bu kapsamda ‘İmamın Ordusu’ isimli kitabın Ahmet Şık’a hazırlatıldığı; ancak bu örgütsel dokümanın ‘Emniyet Müdürü Sabri Uzun’ ismi ile yayımlatılmasının planlandığı anlatılıyor. Öte yandan Şık’ta bulunan taslakla ODA TV’de ele geçen taslak mukayese edilip aradaki farklar ortaya çıkarılırken, ‘İmamın Ordusu’ üzerindeki hemen tüm eklemelerin Şık’a bu çalışmayı yaptıran diğer örgüt mensuplarınca yapıldığı ve çalışmanın tamamen Ergenekon davası sürecini etkilemek amacıyla kaleme alındığı vurgulanıyor.
       <p>
        İddianamede ‘kitap taslağı’ değil ‘örgüt dokümanı’ olarak tanımlanan metnin ‘Ulusal Medya 2010’ belgesindeki stratejiler doğrultusunda hazırlandığı görülüyor. Strateji de, Ergenekon davasının siyasal bir dava olduğu, TSK ve yüksek yargı başta, anayasal kurumların hedef alındığı tezleri işlenerek davanın inanırlığını ortadan kaldırmaya yönelik bilgilendirme yapılması amaçlanıyor. İddianamede, “Bu çalışmada, hukuki çerçevede ve bugüne kadar şüphelilerden ele geçirilen somut delillerle yürütülmekte olan Ergenekon soruşturması ve davasının, Gülen cemaati tarafından yürütülen bir tertip ve düzmece olduğunun işlendiği, böylelikle soruşturmayı yürüten kurum ve çalışanlarına ağır iftiralarda bulunarak kamuoyundaki güvenilirliklerinin ortadan kaldırılmaya çalışıldığı ve nihai olarak davanın kıymetsizleştirilmesinin hedeflendiği anlaşılmıştır.” şeklinde kitapların çıkarılma amacına ilişkin tespit yer alıyor. Öte yandan Şık’ın kitabının Ergenekon davasını etkilemeye yönelik olmasının yanında özellikle Haziran 2011 genel seçiminden önce çıkarılmak istenmesine de dikkat çekiliyor.
        <p>
         Ulusal Medya 2010 belgesinde yer alan “ODA TV, Halk TV, Ulusal TV, Avrasya TV, Kanal B ve Sözcü gibi yayın organları tarafından, Ergenekon ve benzeri davaların aleyhine yayın yapılması, kamuoyunun Ergenekon Silahlı Terör Örgütü’nün çıkarları doğrultusunda yönlendirme amaçlı haberlerle şekillendirilmesi, davayı yürüten kurumların yıpratılmasının bir yayın politikası olarak benimsenmesi” şeklindeki faaliyetlerin hayata geçirildiği ileri sürülüyor.  CHP’ye ait HALK TV’nin satın alınmasının da bu plan kapsamında gündeme getirildiği vurgulanıyor.
         <p>
          TV ele geçirme, örgüt stratejisi
          <p>
           HALK TV’nin ele geçirilmeye çalışılması önemli bir iddia. Özellikle Soner Yalçın’ın eski CHP Genel Başkanı Deniz Baykal ve CHP milletvekilleri ile görüştüğü göze çarpıyor. Ancak bir noktadan sonra ODA TV muhabiri İklim Bayraktar devreye giriyor. Bayraktar, gazeteci sıfatıyla Baykal ile yaptığı görüşmede tacize uğradığından bahsediyor. Bunu ilk önce CHP Genel Başkan Yardımcısı Gürsel Tekin’e anlatıyor. Daha sonra CHP Genel Başkanı Kemal Kılıçdaroğlu’na. Buna ilişkin telefon görüşmelerinin yer aldığı iddianamede yine Bayraktar, YARSAV üyesi Hâkim Ömer Faruk Eminağaoğlu’na Kılıçdaroğlu ile yaptığı görüşmeyi aktarıyor. Kılıçdaroğlu’ndan Baykal ile yapacağı görüşmenin kaydedilmesi yönündeki istediğine “Kendin yap, getir” cevabı almasını eleştiren Bayraktar, hukuka aykırı eylemi de bir hâkime anlatıyor. İddianamedeki telefon görüşmesine göre, Hâkim Eminağaoğlu’nun Bayraktar’a tepki vermek yerine onaylarmış gibi dinlemesi de önemli bir ayrıntı. Bütün bu taciz iddialarından sonra Yalçın ile Ankara’da bir araya gelen Bayraktar hiçbir şey olmamış gibi tekrar Baykal’la görüşmeye çalışıyor. Yalçın’ın bilgisayarındaki Baykal’ın HALK TV’yi satmaya ikna edilmesi için ‘VARAN2’nin kullanılması notu da bulunuyor. Tüm bu deliller, savcıların  HALK TV’yi ele geçirme planına ilişkin iddialarını pekiştirir nitelikte. Mesela Soner Yalçın şu talimatı veriyor: “Çiçek, Genkur Bana Sahip Çıkmıyor, Konuşacam Diyormuş, Doğan Abi Üzerinden İletildi, Kızı İle Görüş. Yalçın Hoca’nın Haberal ile irtibatı teknik sebeplerle aksıyor, çözüm? Avukat üzerinden görüş. Tlf mail yok.” Dursun Çiçek’i konuşmaması için kızı üzerinden ikna çalışması yapan bir ekibe gazeteci denebilir mi? Ergenekon Davası sanıkları arasındaki iletişimi sağlamak sitede çalışan ‘gazeteci’lerin görevi midir?
           <p>
            Sonuç olarak iddianame bir bütün olarak incelendiğinde Yalçın Küçük’ün talimatlarını içeren notlar, bunları doğrulayan telefon görüşmeleri, Soner Yalçın’ın bilgisayarında ele geçirilen dokümanlar, HALK TV’nin satın alınması için başvurulan illegal yöntem, ‘Ulusal Medya 2010’ planı kapsamında geliştirilen stratejiler sayılıyor. Sanıklar ve eylemlerin hukuki nitelendirmesi yapılıyor. Yalçın Küçük, sahibi olmadığı bir sitede yayımlanan haberlerde söz sahibi. Doğu Perinçek’in isteği doğrultusunda çıkarılan kitaplar var. Yani olay, uzun zamandır propagandası yapılan ‘basılmamış kitap’ konusundan çok daha farklı. Örgütün reorganize edildiği döneme ait olan ve yazılı belge olarak çok sayıda sanıkta bulunan ‘Ulusal Medya 2001’ planının 2010 versiyonunun da bilirkişi tespitiyle ODA TV bilgisayarlarında oluşturulduğu tespit edilmiş. Bu plan dâhilinde yapılan onlarca eylem var. Sanıklar 22 Kasım 2011’de mahkemeye çıkarak haklarındaki iddialara ilişkin savunma yapacak. Ancak bazı medya mensupları, “İddianamedeki suçlamalar gazetecilik faaliyeti!” diyerek mesleki dayanışma sergiliyor. Ama eski Genelkurmay Başkanı İlker Başbuğ’un, görevinin başındayken LAW silahını gösterip “Bu bir borudur!” açıklamasını hatırlamak gerek. Neticede kimse LAW silahının boru olduğuna inanmadı.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B2159E47A8C7324C00501D2F726B5DF0?newsId=30514), [web.archive.org (arşiv bağlantısı)](http://web.archive.org/web/20120128163951/http://www.aksiyon.com.tr:80/aksiyon/newsDetail_getNewsById.action;jsessionid=B2159E47A8C7324C00501D2F726B5DF0?newsId=30514)
