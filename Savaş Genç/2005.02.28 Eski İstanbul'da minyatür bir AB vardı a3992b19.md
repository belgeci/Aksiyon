# Eski İstanbul’da minyatür bir AB vardı

*Savaş Genç 2005.02.28*

<div>
 <p>
  <font>
   Celal Bayar ve Fatin Rüştü Zorlu’nun Almanya’da tercümanlığını yapan Heinrich Sixtus, “Eski İstanbul’da minyatür bir Avrupa vardı.” diyor. Ona göre, AB üyliği ile birlikte Avrupa’dan Türkiye’ye ciddi göç olacak.
   <br/>
   <br/>
   HEIDELBERG - Heinrich Sixtus, dönemin Cumhurbaşkanı Celal Bayar’la Dışişleri Bakanı Fatin Rüştü Zorlu’nun Almanya ziyareti sırasında kendilerine tercümanlık yapan eski bir İstanbullu... Şimdi 77 yaşında ve Almanların tarihi kenti Heidelberg’de yaşıyor. Heidelberg Üniversitesi’nde, 70 yaşında yeniden üniversite öğrencisi olur. Dokuz sömestirde mastır yaparak mezun olur. Almanca, İngilizve Fransızca’nın yanı sıra Türkçe, Osmanlıca, Arapça ve Farsça biliyor. Doktora konusu olarak başta Sinop olmak üzere Osmanlı devletini ve o zaman yaşayan Türklerin hayatını inceler. Sosyal açıdan o dönemi detaylarıyla anlatan evraklar üzerine çalışır. Tezi şu anda basılmaya hazır bekliyor.
   <br>
    <br>
     Sixtus’un macerası, babası August Paul Sixtus’un 1925’te Viyana’dan Türkiye’ye gelişiyle başlar. Avrupa’da, özellikle de Almanya’da ekonomi çok kötüdür. Enflasyon azmış, işsizlik baş göstermiştir. Bir çıkış kapısı olarak şansını İstanbul’da denemeye karar verir August Paul. “Yabancı işçi” olarak İstanbul’a yerleşir. Bu dönemde pek çok “Alman işçi” Türkiye’nin yolunu tutar. Baba Sixtus, Viyana Ticaret Okulu’nda eğitim görmüştür. Bu okulun özelliği İngilizce ve Fransızca’nın dışında bir lisan daha öğrenilmesini şart koşmasıdır. Babası tercihini Türkçe’den yana kullanır.
     <br>
      <br>
       Yabancı dillere vâkıf olması İstanbul’da iyi bir iş kurmasını kolaylaştırır. Otomobil lastikleri satmaya başlar. Bir gün İngiliz tebasından bir hanımla tanışıp evlenir. Aile önceleri Beyoğlu’nda, sonra da Taksim’de ikâmet eder. Sixtus ve kardeşi İstanbul’da doğar. Babası İstanbul’da 30 sene yaşar. İkinci Dünya Savaşı bittikten sonra da Viyana’ya geri döner.
       <br>
        <br>
         Annesi İngiliz asıllı bir Yahudi, babası ise Protestandır Sixtus’un. Ancak, her ikisi de dindar değildir. O kadar ki, Heinrich Sixtus dünyaya geldiğinde nüfusa geçirmek için bir papaz tarafından vaftiz edilmesi gerekiyordur. İstanbul’daki bir kiliseye bu iş için gittiklerinde papaz babasına “Hiç buraya gelmiyorsunuz ki. Sizi tanımıyorum.” der... Küçük Heinrich, vaftiz olamadığı için vesikasız kalır bir süre... Babası, bu kez Katolik ve Yahudi din adamlarına başvurur; ama bir netice alamaz. Sonunda bir İngiliz Protestan papazı insafa gelir ve nüfus işlemlerini “baptist” olarak tamamlar.
         <br/>
         <br/>
         Türk öğretmenlerden Türkçe öğrenir
         <br/>
         <br/>
         Çocukluk yıllarında evde annesiyle daha çok Fransızca konuşur. Zira, o dönemde Fransızca revaçtadır ve bu lisanı konuşamayanlar, özellikle de elit kesimde adam yerine konulmuyordur. Ana dili olduğundan Almanca ve İngilizce’yi zaten öğrenmiştir. Evdeki Türk hizmetçiler sayesinde küçük yaşlarda Türkçe’ye aşina olmaya başlar. Azınlıklara ait misyoner okullarında eğitim alsa da Türkçe’sini, Türk öğretmenleri sayesinde geliştirmeyi başarır.
         <br/>
         <br/>
         Heinrich Sixtus, St. George Lisesi’ni bitirdikten sonra 1945’te İstanbul Üniversitesi’ne kayıt olur ve kimya bölümünü seçer. Dersler farklı dillerde anlatılıyordur. Bazı öğretim üyeleri Türkçe’yi tam bilmediklerinden dersleri Almanca verir. Üniversitedeki son iki senesinde Heinrich Sixtus, hocalarına tercümanlık yapar. Dersleri tercüme eder. Bitirme imtihanına gittiğinde hocaları kendisine, “Sana ne soralım ki. Dersleri zaten sen anlattın. Her şeyi biliyorsun.” derler ve sınava girmeden mezuniyet diploması alır.
         <br/>
         <br/>
         Üniversite yıllarında, İtalyan Lisesi’nden mezun bir kızla, Silvia ile tanışır. Daha sonra evlendiği bu kız, doğma büyüme bir İstanbulludur. Ataları, 1492’de İspanya’dan kovulan Yahudilerdir. İş bulmak amacıyla sağa sola başvurur. Ancak, olumlu bir cevap alamaz. Zira, o dönemde Türkiye’de neredeyse hiçbir firma kimya mühendislerine para vermek istemiyordur. İşin doğrusu zorlu bir dönemdir ve ortada iş de yoktur çalışmak için. Üniversiteden birçok arkadaşı çalışmak için ya öğretmen olur ya da TRT’ye girer. Kimisi de pazarlamacılık yapar.
         <br/>
         <br/>
         Sixtus, şartlar müsait olmadığından Almanya’daki Bayer, BASF ve Hoechst gibi firmalara iş başvurusu yapar. En iyi teklifi BASF firması verir. O zamana kadar ne Avrupa’yı görmüştür ne de Anadolu’yu. Almanya’da yaşamaya karar verir. Ludwigshafen şehrine geldikleri ilk yıllarda çevreye uyum sağlamakta çok zorlanırlar. Özellikle de eşi... Boğaz’ın incisi İstanbul’da yıllarını geçiren bir çift için yeni geldikleri şehre alışmak o kadar da kolay değildir.
         <br/>
         <br/>
         -O yıllarda, bir gayr-i müslim olarak İstanbul’da yaşamak nasıl bir duyguydu? Yeterince Alman asıllı komşunuz var mıydı?
         <br/>
         <br/>
         O zaman İstanbul’da 5-6 bin civarında Alman vardı. Aralarında irtibat sağlamak için “Teutonia” isminde bir kulüp kurmuşlardı. Hâlâ duruyor o kulüp. O yıllarda İstanbul’daki nüfusun belki de yarısı gayr-i müslimdi. Başta Almanlar olmak üzere Fransızlar, İtalyanlar vardı. Almanların içinde Yahudi olanlar 1933’ten önce yok denecek kadar azdı. Hitler iktidara geldikten sonra birçok Yahudi ile birlikte 120 profesör İstanbul’a geldi. Yaklaşık 100 kadarı İstanbul Üniversitesi’nde iş buldu.
         <br/>
         <br/>
         -Bu insanlarla nasıl irtibat kurulmuş?
         <br/>
         <br/>
         Atatürk, üniversiteyi yenilemek ve modernleştirmek amacıyla Avrupa’da araştırma yaptırmış. Bu girişimler esnasında İsviçre’de Almanya’dan kaçan profesörlerin derneğini kuran biriyle tanışmış, araştırmayı yapanlar. Dernek yetkilileri profesörlerin seve seve Türkiye’ye gelebileceğini söylemiş. Böylece, bu transferler gerçekleştirilmiş. Gelenler arasında Hitler karşıtı sosyalistler, komünistler, Protestanlar da vardı. Ama, çoğunluğu Musevi idi. Yahudi bilim adamlarının Türk bilim dünyasına katkısı büyüktür. Dâhi seviyesinde profesörler vardı aralarında. En meşhuru Karl Ebert’di.
         <br/>
         <br/>
         -Gelenler İstanbul’da nelerle karşılaştı?
         <br/>
         <br/>
         Üniversitede işe başlayanlarla kontrat yapıldı ve bunlara 500 lira verildi aylık olarak. Bu para Türk profesörlerin aldığı ücretin yaklaşık 2-3 katıydı. İstanbul Üniversitesi, yaptığı kontrata göre, gelenlerin beş sene içinde Türkçe öğrenmesini ve uzman oldukları alanda bir kitap yazmalarını şart koştu. Hemen hepsi beş yıl sonra birer kitap yazmayı başardı, ancak Türkçe’yi yeterli seviyede öğrenemedi. Yazdıkları eserler çok makbule geçti. Mesela, Prof. Fritz Arndt’ın yazdığı “Organik Kimya” adlı eser çok önemli bir kitaptır. Arndt bu eseri Türkçe yazdı. Ayrıca, kimya terimlerini Türkçe’ye çevirdi. Sonradan öğrenmesine rağmen Türkçe’ye çok hakimdi. Yeni Türkçe ile alay ederdi zaman zaman. Türk meslekdaşları‚ “Şeker suda eridi.” dediğinde araya girer, “Şeker suda erimez, şeker suda çözülür.” derdi. İstanbul’da o kadar Almanya kökenli kaliteli öğretim üyesi vardı ki, bilim çevrelerinde dünyadaki en iyi Alman Üniversitesi, İstanbul Üniversitesi’dir denirdi.
         <br/>
         <br/>
         -Peki, İstanbul’da ikâmet eden Almanlarla sonradan savaşta kaçıp gelen Yahudiler arasındaki ilişkiler nasıldı?
         <br/>
         <br/>
         Elbette, Almanlar arasında Hitler taraftarı olanlar ve olmayanlar vardı. Savaş yıllarında aileler arasında düşmanca gruplaşmalar olduğunu söyleyebilirim. Hitler iktidara gelmeden önce çok iyi arkadaş olanlar bile politik tartışmalar neticesinde kavga yapar, yıllarca birbirleriyle görüşmezlerdi. Sokak kavgaları bile olurdu bu yüzden.
         <br/>
         <br/>
         -İspanya’dan 1492’de gelenler ile Avrupa’dan gelen Yahudiler aynı sinagogda mı ibadet ederdi?
         <br/>
         <br/>
         Birbirlerini pek sevmezdi bu gruplar. Diğerinin ibadethanesine nadiren gitseler de sadece kendi sinagoglarında ibadet ederlerdi. Aralarında pek dostluk yoktu. Aynı durum Rumlar arasında da vardı. Ortodoks Rumlarla Gregoryanlar hiç iyi geçinmezlerdi.
         <br/>
         <br/>
         -Türkiye’de yaşayan Almanların Almanya ile irtibatı nasıldı?
         <br/>
         <br/>
         Hemen hepsi Hitler taraftarıydı. Sadece elit kesim ona karşıydı. Bu nedenle Yahudi asıllı profesörlerle ilişkileri hiç de iyi değildi. Üstelik Alman konsolosluğu profesörlerin pasaportlarını temdit bile etmemişti. Bu nedenle Türkiye sadece bunlara özel bir “haymatlos” (vatansız) nüfus kağıdı verdi. Böylece bu insanlara sahip çıktı. Türkiye, Yahudiler için o dönemde adeta bir nevi cennetti. Serbest yaşıyorlardı, çok para alıyorlardı ve fakülteleri istedikleri şekilde yönetebiliyorlardı. Tabii bu durumdan Türk akademisyenler memnun değildi. Pek anlatılmıyor; ama bence Yahudi profesörlerin Türkiye’ye getirilişi Atatürk inkılapları arasında en önemlisiydi.
         <br/>
         <br/>
         -Hitler devrildi ve savaş bitti. Yahudi kökenli Almanlar ne yaptı?
         <br/>
         <br/>
         Çoğu harpten sonra Avrupa’ya döndü. Alman kökenliler de ülkelerine gitti. Birkaçı, hayatının sonuna kadar Türkiye’de kaldı; hatta İstanbul’da defnedildi. Bazıları da İsrail’in kurulmasından sonra bu ülkeye ve ABD’ye göç etti.
         <br/>
         <br/>
         -Vatansız Almanlar ne yaptı peki, ülkelerine dönünce?
         <br/>
         <br/>
         Birçoğu Türkiye hakkında kitap yazdı. Prof. Fritz Neumark, ekonomi alanında çok önemli bir bilim adamıydı. Türkiye için gelir vergisini tasarlayan ve hazırlayan bu Yahudi ilim adamının en meşhur kitabı, ‘İstanbul Boğazı’na Sığınmak’tı. Türk hükümeti sık sık davet etti bu profesörleri. Onlar da bir nevi danışmanlık hizmeti verdiler.
         <br/>
         <br/>
         -İstanbul’un en çok neyini özlediniz?
         <br/>
         <br/>
         Her şeyi desem yalan olmaz herhalde... Sıcak ortamı, Türk yemeklerini, çevremizi, dostlarımızı... Almanya’da o zamanki yemek kültürü çok kötüydü. Patlıcan, biber nedir bilinmiyordu. Varsa yoksa patates. Paran olsa bile bulup bir şeyler alamıyordun.
         <br/>
         <br/>
         -Aynı maaşı alabileceğiniz bir iş imkanı İstanbul’da karşınıza çıksaydı geriye döner miydiniz?
         <br/>
         <br/>
         Dönmezdim, çalıştığım firmadaki araştırma ve geliştirme imkanları o kadar iyiydi ki mucit ruhlu bir mühendisin buraları terk etmesi mümkün değildi. Her yıl cironun yüzde 5’ini arştırmaya ayırırdı firmam. Bu da benim işime geliyordu. Ama ben iş gezilerini vesile kılarak hemen her sene Türkiyeye giderdim.
         <br/>
         <br/>
         MENDERES ASILDIĞINDA ÇOK ÜZÜLDÜM
         <br/>
         <br/>
         Celal Bayar bir Avrupa gezisi esnasında bizim fabrikaya da geldi. Kendisi çok babacan bir adamdı. Bizim fabrika Kütahya’da bir azot fabrikası kurduğu için teknolojimizi merak etmiş ve yerinde görmek istemiş. Fabrika, Celal Bayar ve Fatin Rüştü Zorlu için çok özel bir karşılama hazırladı. Beni görünce Reis–i Cumhur çok sıcakkanlı davrandı. Türkçe’yi nerede öğrendiğimi sordu. Bol bol muhabbet ettik. Bence Celal Bayar tam bir devlet adamıydı. Demokrat Parti içinde Fuat Köprülü ile birlikte çok saygıdeğer bir insandı. Dışişleri Bakanı Fatin Rüştü Zorlu’ya da tercümanlık yaptım. Çok hareketli, yerinde durmayan cinsten bir insandı. Fatin Rüştü Zorlu ile Adnan Menderes ve Hasan Polatkan’ın idam edilmesine çok üzüldüm. “Memlekette bu insanlara kadar asılacak çok adam vardı.” dedim kendi kendime. O günün gazetesini hâlâ saklıyorum. Yassıada’dan idam kararı çıktığı gün derin derin İstanbul’daki geçmişimi düşledim. O insanlarla Almanya’da birlikte geçirdiğim günleri hatırladım. Çok büyük yanlışlar yapıldı Türkiye’de; insanlar gereksiz yere yıllarca birbirlerine düşman edildi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1462 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=20242), [web.archive.org (arşiv bağlantısı)](http://web.archive.org/web/20051220003005/http://aksiyon.com.tr:80/yazdir.php?id=20242)
