# Saygın'ın fendi dayağı yendi

*Güvenç Ayar 1997.03.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kadın ve Aileden Sorumlu Devlet Bakanı Işılay Saygın aile içi şiddeti önlemeye kararlı gözüküyor.
  </font>
 </div>
 <div id="newsText">
  <font class="detail-text">
   Bu doğrultuda hazırlanan "aile içi şiddet kanun tasarısı" komşulara önemli görevler yüklüyor.
   <br/>
   <br/>
   Işılay Saygın, "Bu suçların takibini şikayete bağlı olmaktan çıkararak cezaların caydırıcı hale getirilmesini hedefliyoruz" diyor. Yani kanun çıkarsa, komşunun şikayeti yeterli olabiliyor. Hukuki yaptırım da dayakçı kocalar için hiç iç açıcı değil. "Eylem" yaptıkları zaman 18 ay ile 3 yıl arasında hapis cezasına çarptırılabilirler. Aslına bakılırsa ülkemizde şiddete maruz kalan kadınlar hukuki yollara başvurmayarak eşlerini koruyor. Toplumumuza has bir özellik olarak göze çarpan bu durum dış müdahalelerin Türk ailesi için ne tür sonuçlar doğuracağı konusunda şüphelere yol açıyor.
   <br/>
   <br/>
   8 Mart Dünya Kadınlar Günü, Türk kadınının siyasi duyarlılığını ön plana çıkardığı günlere rastgeldi. Siyasetin tıkandığı noktada devreye giren sivil inisiyatiflerin, kadınlar konusunda hangi tıkanıklık için devreye girdiği ayrı bir tartışma konusu olsa da dayak konusunda aynı duyarlılık geçerli. Gündemde yer alan sivil kadın hareketlerindeki canlılığın kanun teklifine yansımalarıyla ilgili soruyu "Kocanın ne pozitif hukuk açısından, ne de İslam dini açısından karısını dövme hakkı yoktur. Sebep ne olursa olsun doğrunun hatırlanmasını sevinçle karşılarız" şeklinde cevaplıyor Avukat Kezban Hatemi.
   <br/>
   <br/>
   Türk Hukukçu Kadınlar Derneği Başkanı Avukat Aydeniz Tuskan'ın "Kadının her yönden güçlendirilmesi için uluslararası sözleşmelere uygun düzenlemeler yapılmalıdır. Türkiye, Pekin Deklerasyonu'na uyacağını taahhüt etmiştir. BM'ye sunulan raporlarda da bu değişiklikler yapılmadığından uluslararası platformda zor durumda kalmaktayız" demesi, Türkiye'deki sivil toplum kuruluşlarının olaya taahhütlerin bağlayıcılığı çerçevesinde baktığının somut delili.
   <br/>
   <br/>
   RP İstanbul İl Hanımlar Komisyonu Başkanı Handan Bayer ise kadın konusundaki sivil girişimlerin yetersizliğinden yakınıyor ve "Sivil toplum hareketlerinde varılan noktanın gerek Avrupa'da, gerek Türkiye'de istenilen düzeye gelmediğini düşünüyorum. Bu durumun kadınlar ve sorunları için de aynı olduğunu düşünüyorum" diyor.
   <br/>
   <br/>
   "Tasarının gündeme getirilmesi sosyal bir ihtiyacın neticesidir" diyen Kadınlarımız Fikir ve Kültür Derneği Başkanı Özder Günergin ihtiyaçlardan gelen istekleri her zaman destekleyeceklerini belirtiyor.
   <br/>
   <br/>
   Kanun kadınları ilgilendirse de aslında çocuklar için de hayati önem taşıyor. Aile içi şiddetten öncelikle çocukların etkilendiğine dikkat çeken Işılay Saygın, şiddetin uygulanması sırasında çocukların 'Babam annemi dövüyor' diye çığlık çığlığa bağırmalarına bir çok insanın tanık olduğunu belirtiyor ve polisin müdahalesinin şart olduğunu düşünüyor. Çocukların aile içi şiddetten en çok etkilenenler olması ve tamamen masum olmaları kanunun bu yönüne vurgu yapılmasını sağlıyor. Belki de kanunun çıkması yönünde en büyük "referans", çocuklar.
   <br/>
   <br/>
   Peki ya bu kanun çıktığı zaman suiistimaller olursa o zaman ne olacak? Bayer "Komşuların şikayeti üzerine kolluk kuvvetlerinin harekete geçirilmesi şeklinde bir kanunun tekrar gözden geçirilmesinde yarar görüyorum. Bu şekilde bir müdahale aile mahremiyetini zedeleyici olur. Türk toplum değerlerine aykırı bir vaziyet arz eder" diyor ve sorunun varlığını kabul etmekle birlikte çözüm konusunda bu tür bir yöntemi onaylamıyor. Saygın ise "Tasarılarda mahremiyeti zedeleyecek uygulamalar bulunmamaktadır. Şiddetin yankıları zaten yakın çevresine, dolayısıyla topluma yansımaktadır" diyerek mahremiyeti mazeret olarak kabul etmiyor.
   <br/>
   <br/>
   Önümüzdeki birkaç gün içinde bakanlar kuruluna sunulacak hâle gelecek olan kanun tasarısı kanunlaşsa da kanunlaşmasa da önemli bir konu. Konu Türk ailesini ilgilendirmesinin yanında son günlerdeki kadın duyarlılığını yansıttığı için de önem taşıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2387-sayginin-fendi-dayagi-yendi.html), [web.archive.org (arşiv bağlantısı)](http://web.archive.org/web/20120323173004/http://www.aksiyon.com.tr:80/aksiyon/haber-2387-sayginin-fendi-dayagi-yendi.html)
