# Soykırımı içten vuracağız

*Mustafa Köker 2004.04.12*

<div>
 <p>
  <font>
   LONDRA - I. Dünya Savaşı yıllarında Osmanlı topraklarında yaşayan Ermenilerle ilgili araştırmalar kitaplaşıyor.  Türkiye, 'sözde soykırım' iddialarını artık kendi araştırmalarıyla cevaplayacak.
   <br>
    <br/>
    <br/>
    Nisan ayının gelişi her yıl dünyanın farklı bölgelerinde Ermeni lobilerinin faaliyetleri ile hatırlanır. Bu yıl da öyle oldu ve sözde Ermeni soykırım sezonunun açılışı Galler’de yapıldı. Galler’in Gweynedd Bölge Meclisi’nin toplantısında, Plaid Cymru’nun meclis grup başkanı Dafydd Iwan tarafından verilen önergede, Birinci Dünya Savaşı yıllarında Doğu Anadolu’da 1,5 milyon Ermeninin öldürüldüğüne dair iddialar yer aldı. Böylece, Birleşik Krallığı ifade eden dört ülkeden biri olan Galler de sözde “soykırıma” el atmış oldu. Meclis kararında, öneri sahibi Dafydd Iwan’ın Türkiye’ye ekonomik ve siyasi ambargolar uygulanması talepleri de vardı.
    <br>
     <br>
      Iwan önerisinde, “Türkiye’nin AB üyeliğinin, Türk hükümeti sözde Ermeni soykırımını kabul etmediği müddetçe İngiltere parlamentosu ve Galler bölge meclisi tarafından desteklenmemesi” çağrısında bulunuyordu.
      <br>
       <br>
        Bölge Meclisinin 4 Mart tarihli toplantısında yapılan oylama sonucunda soykırım tasarısı kabul edildi ve Galler’deki diğer 21 bölge meclisine de benzeri tasarıların kabul edilmesi önerildi. Öneri sahibi Dafydd Iwan BBC’ye verdiği demeçte Türkiye’de Birinci Dünya Savaşı yıllarında Ermenilere soykırım uygulandığını öne sürerken, Türkiye’nin AB üyesi olmayı istiyorsa bunu kabul etmesi gerektiğini iddia etti. Sözde soykırımın 20. yüzyılın en büyük katliamlarından biri olduğunu öne süren Iwan, gelecek yaz Ermenistan’ı ziyaret edeceğini ve bu ülkeyle ilişkilerini daha da yakınlaştırmayı ümit ettiğini bildirdi. İşte bu tasarı ile Türkiye’nin literatürüne Galler de girmiş oldu.
        <br>
         <br/>
         Galler Yerel Meclisi’nin “soykırım tasarısı”nı İngiltere’nin ciddi Pazar gazetelerinden The Independent on Sunday’in 7 Mart tarihli sayısında Robert Fisk’in yazısı takip etti. Ortadoğu uzmanı olarak bilinen ve Ermeni—Kürt sempatizanlığı dolayısıyla Türkiye ile arası pek iyi olmayan Fisk, “Sigortacılar 20. yüzyılın ilk soykırımından 90 yıl sonra tazminat ödüyor” başlıklı makalesinde, “20. yüzyılın ilk soykırımından; bir buçuk milyon Ermeni’nin Birinci Dünya Savaşı sırasında Türkiye tarafından toplu halde katledilmesinden yaklaşık 90 yıl sonra, kurbanların soyundan gelenler, öldürülen ailelerinin bir zamanlar hayat sigortası yaptırdığı Amerikan şirketlerinden tazminat alacaklar” diyordu.
         <br/>
         <br/>
         Fisk, “New York Life’a hayat sigortası yaptıranların cesetleri, Osmanlı Türkiyesi’ndeki toplu mezarlarda veya gömülmemiş olarak bugünün Suriyesi’ndeki çöllerde bulunuyor. Bazı durumlarda, ailelerin tamamı öldürüldü” gibi kesin ifadelerle Türkiye’yi suçlayan görüşlerini ortaya koyuyordu. Howard Jacobson da The Independent’ın 3 Nisan tarihli nüshasında yayınlanan makalesinde, 1916 yılında bir Ermeni papaz ile Türk yüzbaşı arasında geçen konuşmaları sütununa taşıyarak, bu defa sözde soykırımı dini gerekçelere dayandırıyordu. Yazar, “Arkanızda din olduğu sürece toplu katliam çok kolay” başlığı altında, baştan sona Türkiye’yi ve Türkleri suçlayan ifadelerin yer aldığı makalesini, “Türklerin Ermeni soykırımını inkarı da soykırımdır. Arınmak için yapılan bir hareket daha. Sadece Ermeni tarihinden değil, Türk tarihinden de arınmak için. Müslüman, Hıristiyan ya da Yahudi olalım, Tanrı bizi kendi adına adam öldürmeye ittiği zaman küçültür. Savaş bazen gerekli olabilir ama asla kutsal değildir. Ve biz bunu inkar ettiğimiz zaman kendimizi iki kat küçültmüş oluruz” diye tamamlıyordu.
         <br/>
         <br/>
         24 Nisan Soykırım Günü
         <br/>
         <br/>
         Birbiri ile alakasız gibi görünen ama alt alta koyduğunuz zaman Ermeni entelijansiyasının başarısını gösteren bu gelişmeler her yıl yaşanıyor. Her 24 Nisan, Türkiye’yi suçlu sandalyesine oturtmak isteyen Ermeniler tarafından “Soykırım Günü” olarak kutlanıyor. Nisan ayının gelişi ise, bazen adı bile bilinmeyen ülkelerin yerel meclislerinde alınan tasarı ile bazen de ciddi gazetelerin sayfalarında dünya kamuoyunun önüne konuyor.
         <br/>
         <br/>
         Peki bu durumda, sürekli suçlanan ve isnat edilen suçlamaları kabul etmeye zorlanan Türkiye ne yapıyor? Türkiye’nin bu konuda atabileceği yeni adımlar söz konusu mu?
         <br/>
         <br/>
         Sıradan insanların aklına takılan bu ve benzeri sorular, şüphesiz Türkiye Cumhuriyeti’ni yönetenlerin de kaygısını oluşturuyor.
         <br/>
         <br/>
         Türkiye harekete geçti
         <br/>
         <br/>
         Gelinen bu noktada Ankara önemli bir adım attı! Türkiye’yi uluslararası mahkemelere taşıyacak sürece “dur” demek için geride bıraktığımız yılın ikinci yarısından itibaren çalışmalara başlayan bir kurul oluşturuldu. Milli Güvenlik Kurulu’nun himayesinde çeşitli üniversitelerde görev yapan ehliyetli bir grup bilim adamı, Türk Tarih Kurumu bünyesinde bir araya getirilerek, Türkiye’yi suçlu sandalyesine götürecek Ermeni diasporası kaynaklı iddialara karşı yeni bir strateji belirledi. Her biri kendi alanında başarısını ortaya koymuş bu bilim adamları grubu, aynı anda dünyanın önemli merkezlerinde görevler üstlendi. Amerika, İngiltere, Fransa, Almanya ve İsviçre devlet arşivlerinde çalışmaya başlayan bilim adamları, bugüne kadar yapılmış çalışmalardan farklı bir araştırma gerçekleştirdi.
         <br/>
         <br/>
         Şimdiye kadar yapılan çalışmalar, Osmanlı İmparatorluğu’nun Birinci Dünya Savaşı’nda Ermeni vatandaşlarına “tehcir” (göç ettirme) politikası uyguladığı için yaşanan talihsizliklerin soykırım kapsamına alınamayacağını ispata yönelikti. Türk Tarih Kurumu bünyesinde bilim adamlarının oluşturduğu çalışma grubu, farklı bir çıkış noktasından hareket ederek, Birinci Dünya Savaşı yıllarında hayatını kaybettiği iddia edilen Ermeni nüfusunu değil, o tarihte Anadolu’da yaşayan toplam Ermeni nüfusunu araştırdı. Mevcut araştırmada yerli kaynaklar değil, Batılı ülkelerin kaynakları baz alındı. İngiliz arşivlerinden elde edilen belgeler ile Amerika, Fransa ve İsviçre arşivlerinde bulunan belgeler karşılaştırılarak savaş yıllarındaki Ermeni nüfusu, bu nüfusun göç ettiği ülkelere dağılımı ve savaş sırasında hayatını kaybedenler, kronolojik olarak değerlendirildi.
         <br/>
         <br/>
         Titiz bir çalışma ile tasnif edilen bütün bu belgeler, bu yıl içinde kitap haline getirilecek. Türkiye, kendisini “sözde” Ermeni soykırımı ile suçlayan ülkelerin ve kuruluşların karşısına artık kendi araştırmaları ile çıkacak. Böylece öncelikle, geçmişte, üstelik savaş koşullarında yaşanmış istenmeyen olayların istismarına artık “dur” denecek. Ardından, nasıl hazırlandığı belli olmayan uydurma belgelerle Türkiye’yi “sanık sandalyesi”ne oturtmak isteyenlerin ipliği pazara çıkarılacak.
         <br/>
         <br/>
         Çok sınırlı sayıda bilim adamının gecesini gündüzüne katarak gerçekleştirdiği bu önemli çalışmanın önümüzdeki aylarda yayınlanacak hale gelmesi amaçlanıyor. Bu titiz girişim, Türkiye’yi geçmişte yaşanmış bir suçlamadan kurtaracağı gibi gelecekteki kirli planları da bertaraf edecek. Çalışmayı gerçekleştiren grup, elde edilen belgelerin Türkiye’yi bu beladan kurtaracak kadar önemli olduğundan da emin.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1177 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11351), [web.archive.org (arşiv bağlantısı)](http://web.archive.org/web/20060106120326/http://www.aksiyon.com.tr:80/yazdir.php?id=11351)
