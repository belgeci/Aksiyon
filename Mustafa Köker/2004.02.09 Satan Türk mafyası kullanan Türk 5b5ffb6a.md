# Satan Türk mafyası, kullanan Türk

*Mustafa Köker 2004.02.09*

<div>
 <p>
  <font>
   Türk mafyasının Britanya Adası"ndaki etkisi ve uyuşturucu dağıtımı üzerindeki tartışmasız hakimiyeti bilinen bir gerçek. Uyuşturucunun bilinmeyen etkilerinden birisi geçtiğimiz günlerde yapılan çalışma sonunda ortaya çıktı: "Uyuşturucu en çok Türk gençleri arasında yayılıyor". İngiliz narkotik polis dedektifleri son yıllarda artan uyuşturucu ticaretini ülke gümrüklerinde alınan tedbirlerle önleyemediği için uluslararası operasyonlara ağırlık vermeye başladı.
   <br/>
   <br/>
   Her ülkenin güvenlik birimleri gibi İngiliz istihbarat ve polisi de insanlara zarar veren uyuşturucu ticaretini ve kullanımını asgariye indirmek için değişik tedbirleri yürürlüğe koyuyor. Gerektiğinde farklı ülke istihbarat ve narkotik birimleri ile birlikte bilgi takibi ve operasyonlar da gerçekleştiriyor İngiliz güvenlik güçleri. Ancak İngiliz istihbaratı, Türkiye güvenlik birimleri ile işbirliğinde çekimser davranıyor.
   <br>
    <br>
     Başta İngiltere olmak üzere diğer Avrupa ülkelerinde yoğunlaşan uyuşturucu trafiğinin geliş güzergahı resmi açıklamalarda Afganistan-Pakistan-İran ve Türkiye olarak belirtiliyor. İngiliz güvenlik birimleri, Avrupa"ya yayılan uyuşturucu ticaretinin son çıkış noktasının Türkiye olduğunu saklamıyor ve resmi açıklamalarında bu bölgeyi "Golden Crescent" (Altın Hilal) olarak tanımlıyor.
     <br>
      <br>
       Durum böyle olunca, iki ülke istihbarat birimlerinin ortak çalışması beklenir. Oysa, İngiltere istihbarat birimleri, uyuşturucu tüccarlarını takip ederken bu yolu kullanmak yerine kendi özel kaynaklarından yararlanıyor. Türkiye"de özel elemanlar kullanıyor. Buna gerekçe olarak da "bilgi sızması"nı gösteriyor ve "Bazı önemli operasyonlarımız bu bilgi sızması sebebiyle sonuca ulaştırılamıyor. Bundan dolayı bizzat kendi elemanlarımızla çalışıyoruz" açıklamasını getiriyor.
       <br>
        <br>
         Özellikle eroin ticareti konusunda Türkiye, Britanya"da hemen her mahfilde rekor ve şöhretin sahibi konumunda. Britanya Adası"nda uyuşturucu ticaretinin ilk adresi olarak Türkler gösteriliyor. Uyuşturucu ticareti yapanlar Kürt kökenli dahi olsa İngiliz medyasına "Türk" olarak yansıyor. Olumsuzlukların hepsinin altında "Türk" adı öne çıkarılırken, insan hakları ihlali gibi konularda ise mağdurlar "Kürt" kökenli olarak yansıyor medyaya.
         <br/>
         <br/>
         Satan da Türk kullanan da!
         <br/>
         <br/>
         Uyuşturucunun sadece ticaretinin değil, kullanımının rekoru da "biz"e, yani Türklere ait. Özellikle Kuzey Londra"da yoğunlaşan Türk nüfusu içinde ve gençler arasında artan uyuşturucu kullanımı, güvenlik ve sağlık birimlerini harekete geçirmiş durumda.
         <br/>
         <br/>
         Haringey Bölgesi Emniyet Amiri Stephen Bloomfield"in verdiği resmi istatistikler durumun vahametini ortaya koymaya yetiyor. İngiliz güvenlik birimlerinin resmi olarak açıkladığı rakamlara göre Londra"da halen 2 bin uyuşturucu kullanıcısı Türk bulunuyor. Bu rakam  sadece sağlık ve rehabilitasyon merkezlerinin gözetiminde tedavi görenlerin sayısı. İçişleri Bakanlığı bünyesindeki "Uyuşturucu Kullanım ve Tedavi Bölümü"ne bağlı olarak Türk Dr. Teoman Sırrı"nın gözetimi altında tutulan uyuşturucu tutkunu Türkler, yine resmi rakamlara göre her altı gençten birine tekabül ediyor. İngiliz güvenlik birimlerinin uyuşturucu ticaretini takibi sırasında sadece geçen yıl içinde üç bin kişinin tutuklandığı Emniyet Amiri Stephen Bloomfield"ın açıklamasında yer alıyor. Polisin sadece bir operasyonda 350 işyeri ve eve yaptığı baskında, uyuşturucu ticareti suçundan Türkiye kökenli 350 kişiyi tutuklayarak cezaevine koyduğu yine resmi istatistiklerde ortaya konuyor. Kuzey Londra"da uyuşturucu tutkunu Türklerin tedavi ve rehabilitasyonuyla görevli olan Dr. Teoman Sırrı"nın verdiği bilgiye göre, 1981 ile 2001 yılları arasında 3 bin 500 Türk, St Ann"s Hastanesi"nde tedavi görmek için kayıtlara geçmiş durumda.
         <br/>
         <br/>
         Uyuşturucuya Blair formülü
         <br/>
         <br/>
         Türk nüfusunun yoğun olarak yaşadığı Hackney bölgesinde yaşayan Türk gençleri arasında artan uyuşturucu alışkanlığını ortadan kaldırmak için İşçi Partisi hükümeti tarafından sağlanan fon ile bir klip çekildi. Azınlıkların yoğun olarak yaşadığı Hackney"de artan uyuşturucu kullanımını önlemek ve uyuşturucu kullananları eğitmek amacıyla çekilen klipte, rap müzik ve şiirlere yer veriliyor. Türk ve İngiliz dansçıların rol aldığı klipte Türk rapçı Yılmaz Korkmaz"ın parçası ile gençler uyuşturucunun zararlarına karşı uyarılıyor. Londra"nın en geri kalmış bölgelerinden biri olan Hackney"in kalkınması için farklı projelere destek veren Tony Blair hükümeti tarafından sağlanan fon ile "Shireditch Our Way" adlı kuruluş tarafından gerçekleştirilen, "Esrar ve Ben" klibi, video kaset haline getirilerek Türk ailelere dağıtılıyor. Okullara ve gençlere hitab eden kuruluşlara da ulaştırılan kasette, rap müzik vasıtasıyla gençlere uyuşturucunun zararları anlatılıyor. Televizyonda da yayınlanması beklenen klibin çekimi "Shireditch Our Way"de görev yapan Türk prodüktör Zafer Felek ve ekibi tarafından gerçekleştirildi. Türk modacı ve sanatçı Aslı Keskin de dansları ile rol aldı. Londra"da doğan Türk kızı Meral Karataş ise daha önce uyuşturucu tutkunu olan bir gencin yazdığı ve yaşadıklarından kesitlerin aktarıldığı şiiri okudu. Çekimleri yaz döneminde gerçekleştirilen klipte, Psikolog Çiğdem Özbay ile Dr. Menevşe Kargın"ın uyuşturucu konusundaki görüşlerine de yer veriliyor.
         <br/>
         <br/>
         Son yıllarda İngiltere"deki Türk gençleri arasında uyuşturucu ve esrar kullanımının sürekli arttığına dikkat çeken uzmanlar, gençlere, onların ilgisini çekecek araçlarla ulaşmanın mümkün olacağını belirtiyor. Rap müziğin gençler üzerindeki etkisinin önemine işaret eden uzmanlar, gençlerin video kaset ve DVD ile uyarılarak, olumlu sonuçlar alınmasının beklendiğini ifade ediyor.
         <br/>
         <br/>
         Hem gençler
         <br/>
         <br/>
         hem aileler
         <br/>
         <br/>
         Video klibin prodüktörlüğünü üstlenen Zafer Felek, bölgede gençler arasında sürekli artan uyuşturucu kullanımını azaltmayı ve esrarın zararlarını anlatmayı amaçladıklarını belirtiyor. Rap şarkısı ve klip ile doğrudan gençlere ulaşmanın daha kolay olduğunu kaydeden Felek, "Klipte şarkı ile gençlere ulaşıyoruz. Ailelere de dağıtılan kasetlerde, gençlerin yanı sıra sosyal servis uzmanları, polis, psikolog ve pedagogların verdiği bilgiler de yer alıyor. Gençler arasında son yıllarda artan uyuşturucu kullanımına karşı girişimlere toplumun her kesiminden destek bekliyoruz" diye konuşuyor. Zafer Felek, uyuşturucu tutkunu Türk gençlerini klip ve şarkı ile eğitmenin etkili olduğunu belirtirken "Gençler bu konuda konferans ve seminer gibi etkinlikleri sıkıcı buluyor ve ilgi göstermiyor. Bu sebeple gençlerin ilgisini çekmek için şiir ve rap şarkısından oluşan bir klip hazırladık. Bu şekilde gençlerle daha kolay diyalog kurmayı amaçlıyoruz. Daha önce uyuşturucu kullanıp bırakmış olan bir gencin duygularını dile getirdiği şiir, bu ülkede büyümüş Meral Karakaş tarafından seslendiriliyor. Bu klibi çoğaltıp ailelere ve gençlere ücretsiz olarak dağıtıyoruz" diyor.
         <br/>
         <br/>
         Londra"da Türk gençleri arasında artan uyuşturucu kullanımına karşı mücadele vermek amacıyla, Barnet, Enfield ve Haringey Mental Health NHS Trust şemsiyesi altında faaliyet gösteren DASH-Drug Advisory Service Haringey (Haringey Uyuşturucu Danışma Servisi) bölgede yaşayan Türk toplumu için özel bir proje üzerinde çalışıyor. DASH"ta görev yapan Türk uzman Betül Barış, bölge halkına "Toplum Geliştirme ve Danışma Görevlisi" olarak hizmet veriyor.
         <br/>
         <br/>
         Barış, DASH"ın özellikle gençler arasında artan uyuşturucu ve alkol bağımlılığını önleme veya asgariye indirme amaçlı hizmet verdiğini anlatıyor. Bölgede yaklaşık 30 bin Türk"ün yaşadığını belirten Barış, 1986 yılında küçük bir grup tarafından kurulan DASH"ın, bugün Barnet, Enfield ve Haringey bölgelerinde geniş bir çevreye hizmet verdiğini söylüyor. Gençler arasında esrar ve diğer uyuşturucu madde kullanımındaki rekor artış karşısında tedbir alan İşçi Partisi hükümetinin, özellikle Türk gençleri için hazırlanan özel projelere mali destek sağlaması, durumun ciddiyetini de ortaya koyuyor.
         <br/>
         <br/>
         <br/>
         <br/>
         <br/>
         <br/>
         DR. TEOMAN SIRRI
         <br/>
         <br/>
         "AİLELER ÇOCUKLARA ZAMAN AYIRMALI"
         <br/>
         <br/>
         <br/>
         <br/>
         Kendisine ve ailesine daha iyi hayat kurmak amacıyla uzak ufukları vatan yapanların, çocuk yetiştirirken bu tehlikeleri dikkate almaları gerektiğini belirtiyor uzmanlar.
         <br/>
         <br/>
         İngiltere"de uyuşturucu bağımlısı Türklerin tedavi ve rehabilitasyonundan sorumlu Dr. Teoman Sırrı, her altı gençten birinin A sınıfı uyuşturucu, her üç gençten birinin ise A, B ve C sınıfı uyuşturucu kullandığını kaydediyor.
         <br/>
         <br/>
         Kullanıcının kendisinin, ailesinin ve çevresinin bundan zarar görmesinin kaçınılmaz olduğuna dikkat çeken Dr. Sırrı, uyuşturucu kullanımı halinde, "Maddi problem meydana gelir, psikolojik rahatsızlık çok büyük olur, aileler parçalanır, toplumsal sorunlar, toplumsal suçlar artar" değerlendirmesini yapıyor.
         <br/>
         <br/>
         İnsanların uyuşturucuya başlamasının başlıca sebebinin merak ve yanlış arkadaş olduğuna da dikkat çeken Dr. Sırrı, ailelerin çocuklarıyla yakından ilgilenmelerini ve uyuşturucudan uzak durmaları konusunda nasihat vermelerini istiyor. Ailelerle çocukları arasında diyaloğun kaçınılmaz hale geldiğini anlatan Dr. Sırrı, acı bir gerçeğe de parmak basarak ve İngiltere"deki hayat şartlarının ağırlığı nedeniyle anne-babaların çocuklarıyla fazla diyalog kuramadığını vurguluyor. "İngiltere"de ne yazık ki sistem böyle. Sabah evden çıkıyorsunuz, gece geç dönüyorsunuz. Oysa Türkiye ve Kıbrıs"ta bu konuda önemli avantajlar var, anne babalar çocuklarıyla daha yakın olabiliyor" diyen Dr. Sırrı"ya göre şu anda İngiltere"de yaklaşık 90 bin mahkumun beşte biri Türk ya da Türkçe konuşuyor ve bunların büyük çoğunluğu da uyuşturucuya bağlı suçlardan yatıyor.
         <br/>
         <br/>
         <br/>
         <br/>
         <br/>
         <br/>
         UYUŞTURUCU BATAĞINDAKİ TÜRKLER ANLATIYOR
         <br/>
         <br/>
         <br/>
         <br/>
         AHMET: "45 yıldan beri Londra"da yaşıyorum. Kıbrıslıyım. 1981"de uyuşturucuya alıştım. Güya bir kızı kurtaracaktım, ben başladım. 16-17 senedir kurtulmak için uğraşıyorum. Çok büyük işler yaptım. Lokantalar açtım, batırdım. Uyuşturucu ticareti de yaptım. Büyük paralar kazandım ve harcadım ama şimdi yapayalnızım. Uyuşturucu vücudunuzdan çıkar ama aklınızdan çıkmaz."
         <br/>
         <br/>
         ADI SAKLI BİR KULLANICI: "Ben 2 yaşında geldim bu ülkeye. Okula gittik. Esrara başladık. Eroine geçtik. Hapse düştük. Karımı ve çocuklarımı kaybettim. Son iki yıldır doktora geliyorum ve ilaç alıyorum. Kimse ben eroinci olacağım diye uyanmaz sabahları. Birayla, hapla başlar bu iş... Esrara, eroine kulüplerde alıştık. Eroin kullandığın zaman her şeyin eroin olur. Eşin, oğlun ölmüş umurunda bile olmaz..."
         <br/>
         <br/>
         ÖZCAN DİLAVER: "Uyuşturucuya 27 yaşında başladım. Şimdi 48 yaşındayım ama eroinden dolayı 60 gösteriyorum. İlk defa bir arkadaşım vermişti 20 kilo... "Al sat, ne istersen yap" demişti. Kokain de çektim, eroin de... Bir zaman Amsterdam"a gitmiştim. Baktım dayanamıyorum. Londra"dan bir arkadaşıma bilet aldım, uçağa bindi ve bana eroin getirdi, öyle rahatladım. Dört çocuğum ve torunum var. Çocuklarım bana eskisi gibi baba sevgisi göstermezler. Beş senede iki milyon sterlin yedim. Her şeyi kaybettim. Hanımımı kaybettim. Babam kalp krizi geçirdi. Gençler sakın dokunmasınlar. Benim çocuğuma biri eroin verse, gider o vereni tabanca ile vururum."
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3246 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11141), [web.archive.org (arşiv bağlantısı)](http://web.archive.org/web/20060106125156/http://www.aksiyon.com.tr:80/yazdir.php?id=11141)
