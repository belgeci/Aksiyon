# Ağız tadıyla gerilmek...

*Ercüment Dursun 2000.12.09*

<div>
 <img border="0" src="/web/20020329151256im_/http://www.aksiyon.com.tr/yazar/sinek.jpg"/>
 <p class="spot">
  Zemeckis bizi kolay bir  çözümle avutmuyor. İnsan  zihninin bilinmezliği ve  gerçek olaylar arasında  görmek istemediğimiz  bağlantılarla zihnimize  sorular bırakıyor. Fakat  tamamen de doğaüstünü es  geçmiyor. Zihnimizin bir  köşesinde bu konuyla ilgili de  şüpheler uyandırıyor ve  "sebep" olarak gözümüzü  perdeleyen şeylerin  arkasındaki o gizemli  gerçekliğe işaret ediyor
 </p>
 <p class="metin">
 </p>
 <img border="0" src="/web/20020329151256im_/http://www.aksiyon.com.tr/2000/313/resimler/Agiz.jpg"/>
 <p class="metin">
  Sinemanın, işlene işlene cılkı çıkmış konularından biridir psikolojik gerilim. Olayın çeşitli versiyonları vardır: Seri cinayetler işleyen bir katil, obsesif, tutkulu ya da "manyak" düzeyde öldürme eğilimli bir anti—kahraman; diğer yanda görevine sıkı sıkıya bağlı, zeki, serseri ama yetenekli ajanlar, polisler... Bir cinayet filminin adım adım nasıl çözüldüğünü gözlemek hem meraklı bir takip, hem de kendi zekasını senaristin zekasıyla kıyaslama imkanı tanır izleyiciye. Bu tür filmlerin çok azı zihnimizde ve belleğimizde derin izler bırakır. Örneğin, Korku Burnu, Kuzuların Sessizliği ya da Yedi gibi. Ya da olayın psikolojik boyutu daha ön planda ise Sapık gibi. Muhtemelen bu liste daha da uzatılabilir. Bu hafta gösterime giren "What Lies Beneath—Gizli Gerçek" de bu türden zihnimizde derin izler bırakacak, hem seyir zevki hem de insanın gizemli doğası üzerine düşünmemizi sağlayacak bir film. Yönetmenliğini Contact, Forrest Gump ve Ölüm Kadına Yakışır gibi başarılı filmlere imza atmış Robert Zemeckis'in yaptığı filmde Harrison Ford ve Michelle Pfeiffer baş rolü paylaşıyor.
 </p>
 <p class="metin">
  Öncelikle filmin fragmanlarından edindiğim izlenimle seyrettiğim filmin beni oldukça şaşırttığını söylemeliyim. Sıradan fantastik bir gerilim filmi izleyeceğimi, cinli—perili evler, yıllar öncesinde gizli kalmış bir cinayet kurbanının intikam almak için geri döndüğü ve ortalığı kana buladığı bir film göreceğimi sanıyordum. Ama yanılmışım. Zemeckis, gerek Forrest Gump'da gerekse de Contact'da ne kadar sıkı bir yönetmen olduğunu, karakterleri ve öyküsünü ustalıkla anlatma başarısı gösterdiğini ispatlamıştı. Jenerik akarken yönetmen olarak Zemeckis'in adını görünce farklı bir beklenti içine girdim doğal olarak. Filmin son jenerik bilgileri akarken yanılmadığımı da gördüm.
 </p>
 <p class="metin">
  Öykü Dr. Norman Spencer (Harrison Ford) ve güzel karısı Calire (Michelle Pfeiffer)'in arasında geçiyor. Norman bir yıl önce evlilik dışı bir ilişki yaşamış ve olayı ustalıkla gizlemeyi başararak, yeniden ailesine ve mutlu yuvasına dönmüştür. Ancak karısı Claire evde garip sesler ve kabuslar görmeye başlar. Film banyo küvetinde dinlenen Claire'in suyun altında gördüğü bir kâbusla başlıyor. Bulanık ve yosunlu bir suda boğulmuş bir kadın yüzüyle karşılaşan Claire ilerleyen sahnelerde sesler ve bazı doğaüstü olaylara şahit olur. Psikolojik tedavi görmeye başlar. Doğal olarak ileri sürdüğü iddialara kimse inanmaz ve hatta deli muamelesi görür neredeyse. Aynaya buharla yazılan yazılar, suda yansıyan yüzler, sürekli düşen aile fotoğrafı ve mazgalda bulunan garip bir anahtar. Claire olayın peşini bırakmaz ve izler onu kocasının yıllar önce yaşadığı yasak ilişkiye kadar götürür.
 </p>
 <p class="metin">
  Ustalıkla yazılmış bir gerilim filmi senaryosu size büyük zevkler yaşatabilir. Gore sinemasının kana, irine, salyaya ve bol efektli doğaüstü olaylara bulanmış örneklerinden farklı olarak Zemeckis bizi bu öyküyle insan doğasının karanlık yönlerine, vicdan ve parapsikoloji deneylerine ortak ediyor. Gore filmlerinin bildik öykü kalıplarına sığınmadan ve gerçeküstünün gizemli çekiciliğine de fazla prim vermeden üstelik.
 </p>
 <p class="metin">
  Öyküsünü ustalıkla anlatırken, bir gerilim filminin gerektirdiği gizemi, adım adım ilerleyen, ilerledikçe dallanıp budaklanan, yan yollara sapan (komşu evde işlendiği zannedilen cinayet gibi), ortalığa saçılan ipuçlarının sahne sahne birbirine bağlanıp çözüldüğü ve temelde doğaüstü ile görünen gerçeklikler arasında sorular sorarak finale uzanıyor Zemeckis.
 </p>
 <p class="metin">
  İzahını yapamadığımız, ilginç karşılaşmalara çoğunlukla doğaüstü parapsikolojik izahlar getiririz bu tür filmlerde. Zaten filmin asıl amacı bize bunu bu şekilde inandırmaktır. Oysa Zemeckis bizi bu türlü kolay bir çözümle avutmuyor. İnsan zihninin bilinmezliği ve gerçek olaylar arasında görmek istemediğimiz bağlantılarla zihnimize sorular bırakıyor. Fakat tamamen de doğaüstünü es geçmiyor. Zihnimizin bir köşesinde bu konuyla ilgili de şüpheler uyandırıyor ve "sebep" olarak gözümüzü perdeleyen şeylerin arkasındaki o gizemli gerçekliğe işaret ediyor. Düşen bir fotoğraf çerçevesi sadece odanın içindeki hava akımının değişmesiyle, ya da pencerenin altında sızan havayla mı ilişkilidir. Ya da durup dururken zihnimize üşüşen garip görüntüler sadece bilinçaltımızın garip oyunları mıdır? Yoksa bizim dışımızdaki bir gerçeklikle aramızda kurulan bir ilişkinin işareti mi? Zemeckis soruları cevapsız bırakıyor ancak, soru soruş tarzından bu tür olayların gerçekliğine inandığına ilişkin eğilimlerinin olduğunu da gizleyemiyor. Contact'ın tamamen zihinde geçen uzay yolculuğunu hatırlayalım. Bilimsel gerçeklikle çelişen ancak birçok sorunun da cevabını içinde saklayan farklı bir gerçeklikti bunlar.
 </p>
 <p class="metin">
  Claire, gerek kadınsı sezgileri gerekse de paranoya derecesine varan kuşkularının açtığı kapıdan bu gerçeklikle ilişki kurmuş gibi gözüküyor. Ve bu kuşkuları onu hayatının en ağır gerçeğiyle yüzleştiriyor.
 </p>
 <p class="metin">
  Yönetmen Robert Zemeckis başarılı filmografisine bir yenisini daha eklediği "Gizli Gerçek" ile Hitchcock'un anısına saygı duruşu yapıyor ve günümüzün teknolojik imkanlarıyla gerilim sinemasına yeni ve başarılı bir örnek sunuyor.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/314/sinema/1.htm), [web.archive.org (arşiv bağlantısı)](http://web.archive.org/web/20020329151256/http://www.aksiyon.com.tr:80/2000/314/sinema/1.htm)
