# Kafadarlar hazine peşinde

*Ercüment Dursun 2001.01.13*

<div>
 <img border="0" src="/web/20020325033309im_/http://www.aksiyon.com.tr/yazar/sinek.jpg"/>
 <p class="spot">
  Coen biraderler, Amerikan bağımsız sinemasının aykırı ikilisi. Barton Fink, Fargo, Miller's Crossing ve Arizona Junior gibi filmleriyle hem Yeni Kıta'da hem de Eski Kıta'da kendilerine hatırı sayılır bir itibar edindiler. Hatta Barton Fink ile Cannes Film Festivali'nde Altın Palmiye ile ödüllendirildiler.
 </p>
 <p class="metin">
 </p>
 <img border="0" src="/web/20020325033309im_/http://www.aksiyon.com.tr/2001/319/resimler/Kafadar.jpg"/>
 <p class="metin">
  Barton Fink, Michael Foulkner'dan esinlenerek oluşturulan bir yazarın köklerinden uzakta, Hollywood cangılında kendine yer edinmeye çalışmasını konu ediniyordu. Oluşturduğu karanlık atmosferiyle kült haline dönüşen bu filmden sonra biraderler daha basit ama yine eğlenceli öykülerle çıktı izleyici karşısına. Coen biraderler hernekadar duygudan yoksun olarak nitelendirilseler de, sinema tarzları, teknikleri, öyküleme stilleri ve oluşturdukları sıradışı karakterleriyle sinemaseverler nezdinde kendilerine has bir yer edinmeyi başardılar.
 </p>
 <p class="metin">
  Fargo'da; Hollywood popüler sinemasının mekan tuttuğu New York sokaklarından çok uzakta, geniş, karla kaplı alanlarda ve Amerikan taşrasının kasaba atmosferinde geçen, sıradan insanların, sıradışı öykülerini konu edinerek büyük beğeni topladılar. Karakterlerinin sıradanlığı, saflığı ve hatta biraz da beceriksizliğiyle sanki basitliği özlemiş Amerikan izleyicisi kadar, şişirilmiş kahramanlardan usanan dünya sinema izleyicisinin de dikkatlerini çektiler. Barton Fink ise oluşturduğu klastrofobik atmosferiyle ayrıksı bir yer edindi Coen'lerin filmografisinde. Big Lebowski ile yeniden sıradan insanların basit öyküsüne dönerek, boheme yakın, umarsız bir tavırla hayatlarının odağına Bowling'i alan birkaç kafadarın hayatlarını anlattılar. Ve bu sefer de Homeros'un Odyssei'nin baş kahramanı Ulysses'ten esinlendikleri bir yalınayak yol öyküsüyle karşımıza geliyorlar: Nerdesin Be Birader.
 </p>
 <p class="metin">
  Film, Missisippi'nin uçsuz bucaksız düz arazilerinde hayali bir hazinenin peşinden sürüklenen üç hapis kaçkını kafadarın öyküsünü anlatıyor. Ancak, öykü Ulysses'in yolculuğundan esinlenmesine rağmen bizi; 1930'ların Missisippi'sinde ufak çaplı bir gezintiye çıkarıyor. Bu gezide, hem bir sürek avından izler hem de dönemin siyasal, toplumsal ve kültürel yaşamından izler yansıtılıyor.
 </p>
 <p class="metin">
  Everett Ulysses McGill (Clooney), Pete (Turturro) ve Delmar (T.Blake Nelson)'dan oluşan üçlü kafadar daha mantıklı ve ağzı laf yapan, bol küfürlü konuşan Everett'in liderliğinde hapisten kaçarlar. Pete ve Delmar saf inançla hayatlarına anlam katmışlardır. Everett ise mantığı hayatının odağına yerleştirmiş, tek hayali evlenmek üzere olan karısı (Hunter) ve altı kızıyla yeniden bir aile olabilmektir. Kaçışları sırasında karşılaştıkları kör bir zencinin kendilerine anlattığı öykünün de tesiriyle belirsiz ama umut vaadeden bir geleceğe doğru Missisippi çevresinde dolaşmaya başlarlar. Bu gezi sırasında kör İncil satıcısı başta olmak üzere, Ku Klux Klan lideri olan bir vali adayına, kör bir taşra DJ'sine, zenci bir country müzisyenine ve siyah gözlüklü, üç kafadara fena halde takmış polis şefine varıncaya kadar garip tiplerden oluşan ilginç maceralara tanık oluyoruz. Para kazanmak için dört yerine altı kişilik olduklarını söyledikleri bir ekiple doldurdukları bir plakla bir anda ülkenin en çok beğenilen "Altı Islak Adam" isimli müzik grubu olduklarını bilmeden oradan oraya sürüklenirler.
 </p>
 <p class="metin">
  Nerdesin Be Birader, kuşkusuz Coen biraderlerin en iyi filmlerinden değil. Ancak farklı olduğu kesin. Yine biraderlerin kendilerine has öyküleme tekniklerini, sinemasal özelliklerini ve görüntülerini yansıttığı doğru, ancak, daha önceki filmlerindeki kan revan görüntülere, ağızdan kan kusmalara burada rastlamıyoruz. Karakterler dışında öykünün sıradan olduğunu ve fazlaca dallanıp budaklanmadığını, entrika içermediğini söylemeliyiz. Komedi ve müzikal karışımı serbest bir Odyssei uyarlaması diyebiliriz buna. Hiç okumadıklarını söyledikleri bir öyküyü 30'ların Missisippi'sine taşıyan Coen biraderler dönemsel atmosfere "cuk" oturan sarartılmış görüntüleri ve country müziği eşliğinde akıp giden öyküye serpiştirilmiş iki önemli kareografik sahneyle filmi yine de zevkle izlettiriyorlar.
 </p>
 <p class="metin">
  Coen biraderler, aykırı, muzip, sıradanı sıradışılaştıran ve bu özelliğiyle aradan sıyrılan ama kesinlikle Barton Fink ya da Fargo derecesine ulaşamayan yine de seyredilebilir bir filmle izleyici karşısına çıkıyorlar. Coen meraklılarına ve biraz eğlenceyle karışık sinema zevki arayanlara...
 </p>
 <p class="metin">
 </p>
 <p class="arabaslik">
  ORİJİNAL ADI: O BROTHER WHERE ART THOU?
 </p>
 <p class="metin">
  YÖNETMEN: JOEL COEN
 </p>
 <p class="metin">
  SENARYO: JOEL-ETHAN COEN
 </p>
 <p class="metin">
  OYUNCULAR: GEORGE CLOONEY, JOHN TURTURRO, TIM BLAKE NELSON, CHARLES DURNING, MICHAEL BADALUCCO, JOHN GOODMAN, HOLLY HUNTER
 </p>
 <p class="metin">
  GÖRSEL YÖNT.: ROGER DEAKINS
 </p>
 <p class="metin">
  MÜZİK: BONE BURNETT
 </p>
 <p class="metin">
  YAPIMCI: ETHAN-JOEL COEN
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/319/sinema/1.htm), [web.archive.org (arşiv bağlantısı)](http://web.archive.org/web/20020325033309/http://www.aksiyon.com.tr:80/2001/319/sinema/1.htm)
