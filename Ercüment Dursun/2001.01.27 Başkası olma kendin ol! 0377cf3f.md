# Başkası olma kendin ol!

*Ercüment Dursun 2001.01.27*

<div>
 <img border="0" src="/web/20010421094508im_/http://www.aksiyon.com.tr/yazar/sinek.jpg"/>
 <p class="spot">
  3 dalda Oscar adayı, New York Film Eleştirmenleri Birliği'nin "En İyi İlk Film Ödülü" ve Televizyon Eleştirmenleri Birliği'nin "Çıkış Yapan En İyi Yönetmen Ödülü" sahibi John Malkovich Olmak (Being John Malkovich); The Mask (Maske) ve "Ah Mary Vah Mary" adlı filmleriyle dünya çapında en gözde film yıldızları arasına katılan Cameron Diaz'ın başrolünü John Cusack'la paylaştığı MTV yönetmenlerinden Spike Jonze'un ilk sinema filmi.
 </p>
 <p class="metin">
 </p>
 <img border="0" src="/web/20010421094508im_/http://www.aksiyon.com.tr/2001/321/resimler/Baskasi.jpg"/>
 <p class="metin">
  Craig (John Cusack) yolun sonundadır. Yetenekli bir sokak kuklacısı olan Craig, herşeye rağmen para kazanamaz. New York'un özel yetenekleri için pek bir işe yaramadığı düşüncesindedir. Bu arada işkolik olan ve bir evcil hayvan mağazasında çalışıp işini sürekli eve taşıyan on yıllık karısı Lotte (C. Diaz) da artık ona hiçbirşey ifade etmiyordur. Başka umudu kalmayan Craig, küçük bir firmada dosyalama memuru olarak işe başlar. İşyerinde güzel Maxine (Catherine Keener) ile tanışan Craig için bu ilk görüşte tutkudur. Üzülen ve reddedilen Craig ofisine çekilir, bir anlık öfkeyle çekmecesini kapatır ve dosyalardan birinin dolabın arkasına düşmesine neden olur. Dolabı çektiğinde kartonla kaplanmış küçük bir kapı farkeden Craig dikkatlice içeriye girer ve birden bire karanlık ve ıslak bir tünel tarafından çekilir. Ardından parlak bir ışık patlaması olur ve Craig o anda büyük bir kapı farkeder ve kapıdan geçiş onu Malkovich'e götürür. O, John Malkovich olmaya başlamıştır. Ve bu sadece bir başlangıçtır...
 </p>
 <p class="metin">
  <b>
   Başkası olma kendin ol
  </b>
 </p>
 <p class="metin">
  Spike Jonze'un bol ödüllü bu ilginç filmi, bizi hem şaşırtıcı performanslarıyla bir dizi ünlü oyuncunun yer aldığı farklı bir filme hem de oyunculuk ve hayranlık kavramları üzerine düşünmeye itiyor. Adından Malkovich biyografisi olarak algılanmasına rağmen filmin bununla hiçbir alâkası yok. John Malkovich hernekadar kendisini oynasa da, film, ünlü bir oyuncunun yerine geçme tutkusunu ana öykülerinden biri olarak sunuyor. Yan öykü olarak ise ikili ilişkiler, New York gibi bir metropolde hayatta kalma mücadelesi veren bir sanatçının mücadelesi, gerçek aşk ve fantastik bir macerayı konu ediniyor.
 </p>
 <p class="metin">
  Yönetmen, MTV ve özel efekt tekniklerini ekonomik bir düzeyde kullanarak filmini oyunculuk, öykü ve sinematografik anlatımla zenginleştirmiş. Başka birinin gözlerine açılan karanlık tünel, başkalarının bedenlerinde/gözlerinde yaşamlarına devam eden bir grup yaşlı, kukla oynatıcılığı gibi metaforik öğelerle filme derinlik katılmış. Salt bir benzeme ve özenme öyküsü olmaktan da kurtarılmış film. Mizah ve fantastik öğeler ustalıklı olarak harmanlanmış.
 </p>
 <p class="metin">
  "Hayat bir tiyatro sahnesidir." Shakespeare'in bu meşhur sözünden hareketle, dramatik sanatlarla hayat arasında varoluşsal bir ilişki kurulagelmiştir. Bu malzeme doğrusu sinemacıları da fazlasıyla ilgilendirmiş ve cazibesinden bir türlü kurtulamamışlardır. Işık ve gölgenin cazibesi onları hayatlarının bir kesitinde yaşam ve varoluş üzerine düşünmeye itmiştir. Spike Jonze'un filmi de bir yönüyle bu tartışmaya malzeme çıkartıyor. Aktörün içindeki kimliğe odaklanıyor, aktörü çözümlemeye çalışıyor. Komedi ve fantezi sınırlarında gezinen anlatım esasen Chaplin'in incelikli mizahi göndermelerini aratmayacak bir nitelikte bu tartışmaya eğlenceli vurgular yapıyor. Özellikle Malkovich'in içine bir kukla oynatıcısının girmesiyle metaforik bir anlatıma dönüşen filmde, oyunculuk ve aktörün arka planı deşilmeye çalışılıyor. Başkası olma düşünün gerçekleşmesi halinde ortaya çıkacak komplikasyonlar ise sadece filmin temas ettiği sorunlardan bir tanesi. Yaşlı Dr. Luster'in Kaptan Martin olması ve bedenden bedene geçen yaşlı bir grubun başkanı olmasıyla fantezi öğesi devreye giriyor ama ne gam! Anlatılmak istenen asıl tema anlatılabildikten sonra fantezi unsurları da yerine oturuyor ve sırıtmıyor.
 </p>
 <p class="metin">
  John Malkovich Olmak
 </p>
 <p class="metin">
  ORİJİNAL ADI: BEING JOHN MALKOVICH
 </p>
 <p class="metin">
  YÖNETMEN: SPIKE JONZE
 </p>
 <p class="metin">
  OYUNCULAR: JOHN CUSACK
 </p>
 <p class="metin">
  JOHN MALKOVICH
 </p>
 <p class="metin">
  CAMERON DIAZ
 </p>
 <p class="metin">
  CATHERINA KEENER
 </p>
 <p class="metin">
  ORSON BEAN
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="arabaslik">
 </p>
 <p class="metin">
  <img border="0" src="/web/20010421094508im_/http://www.aksiyon.com.tr/2001/321/resimler/Hemso.jpg"/>
  <b>
   Hemşo, bir televizyon filmi
  </b>
 </p>
 <p class="metin">
  Türk sineması sezona hızlı girdi. Balalayka, Melekler Evi, Filler ve Çimen ve sonunda Hemşo. Sırada Komser Şekspir var. Böylece son dönemlerde televizyonun meşhur ettiği yüzleri sinemada görür olduk. Televizyondaki populariteyi bir şekilde salonlara taşımaya gayret ediyor yapımcılar. Bu da, ya Yeşilçam'ın düzeysiz parodileri ya da her küfre gülmeye teşne izleyiciyi kırıp—geçirmeye odaklanmış seviyesiz komediler şeklinde oluyor. Kahpe Bizans hem bir parodi hem de komedi olma iddiasındaydı. Ömer Uğur'un Hemşo'su da öyle. Kan davası filmlerine, ki bir zamanlar Türk sinemasının kullana kullana bitiremediği bir temadır, biraz Eşkiyavari Anadolu duyarlılığı katılmış, zaman zaman ciddi şeyler söylemeye yeltenen ama vazgeçip sulu—zırtlak komediye dönüşen, Okan Bayülgen dışında da kayda değer bir oyunculuk göremediğimiz, bazen de absürdlüğe kapı açan ne olduğu bir türlü anlaşılamayan acaip bir film. Her haliyle gişeye odaklanmış, Demet Şener, Okan Bayülgen ve Mehmet Ali Erbil'in malum potansiyelini gişeye tahvil etme niyetini açık açık deklare eden bir televizyon filmi Hemşo.
 </p>
 <p class="metin">
  Uğur İçbak ve Mustafa Ziya Ülkenciler'in varlığı, teknik açıdan filmi izlenebilir kılıyor. Ama ortada bir yönetmenin olmadığı kesin. Televizyon'da yapılamayacak belden aşağı esprilerin ve çıplaklığın bolca gezindiği, hiçbirşey söylemeye çalışmayan, söylemek istediklerini de anlatamayan bir film Hemşo.
 </p>
 <p class="metin">
  Filmin ana kahramanı Cebrail (O. Bayülgen), köyünde bile marjinal kalmıştır. Yalnız dedesi ve kendisinin önemsediği bir kan davası gütmektedir. Oysa hem köyünde hem de Türkiye'de o kadar çok şey değişmiştir ki, bir nevi anakronik bir şekilde farklı bir zamandan ışınlanmış gibi kalmıştır dede ile torun.
 </p>
 <p class="metin">
  Aslında hoş bir çıkış noktası oluşturan bu zıtlık yeterince işlenemediği için ve biraz da oyuncuların hatırına onlara prim verildiği için ortaya garip bir şey çıkmış. Okan Bayülgen ve Yılmaz Köksal'ın iyi oyunculuklarını filmin diğer rollerini paylaşanlarda görmek mümkün değil.
 </p>
 <p class="metin">
  Hemşo
 </p>
 <p class="metin">
  YÖNETMEN: ÖMER UĞUR
 </p>
 <p class="metin">
  OYUNCULAR: OKAN BAYÜLGEN, M.ALİ ERBİL, YILDO, DEMET ŞENER, SÜMER TİLMAÇ, ÖZLEM YILDIZ, YILMAZ KÖKSAL, CENGİZ KÜÇÜKAYVAZ, LEVENT KAZAK
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/321/sinema/1.htm), [web.archive.org (arşiv bağlantısı)](http://web.archive.org/web/20010421094508/http://www.aksiyon.com.tr:80/2001/321/sinema/1.htm)
