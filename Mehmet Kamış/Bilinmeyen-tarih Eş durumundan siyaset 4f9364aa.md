# Eş durumundan siyaset

*Mehmet Kamış Bilinmeyen-tarih*

<div>
 <p>
  <font>
   Türkiye siyasette kadınların oranının oldukça düşük olduğu ülkelerden biri. Bu oranın bizden daha düşük olduğu ülkeler de var, ama kadınlara seçme seçilme hakkının verildiği tarih açısından birçok Avrupa ülkesinin bile önünde olduğumuzu hatırlarsak, bir anormallik olduğunu kabul etmemiz gerekiyor. Bu hafta arkadaşımız Meral Yılmaz’ın incelediği dosya, şaşılacak bir durum olmadığını, Türkiye’de kadınların genelde eş durumundan siyasette hayli etkin olduklarını gösteriyor.
   <br/>
   <br/>
   Evlerimizde de öyle değil mi? Erkekler olarak âlemi idare ettiğimizi vehmeder, mangalda kül bırakmayız. Halbuki işler en kazak geçinenimizin evinde bile kadınlar eliyle yürütülür. Kökeni İslam öncesine kadar uzanan geleneğimizde kadınların siyasette ağırlık sahibi olduğunu biliyoruz. Osmanlı’da Hürrem Sultan, Kösem Sultan gibi siyasetin şahikasına çıkmış sembol isimlerimiz var. Dosyada bu kadar eskilere gitmeden ilk first lady Latife Hanım’dan Rahşan Hanım’a siyasette lider eşlerinin nasıl etkili olduğunu, modernlik göstergesi, sır arkadaşı, sezgisinden yararlanılan hayat arkadaşı, fikir yoldaşı gibi rollerle siyasi tarihimizde nasıl yerlerini aldıklarını göreceksiniz.
   <br>
    <br>
     Taşını toprağını çok sevdiğimiz, ama elbirliğiyle kötü durumlara düşürdüğümüz için hep birlikte dövündüğümüz ülkemizde yaşamak her nedense kadınlar için erkeklerden biraz daha zor. Bir örnek, 28 Şubat sürecinde mağdur duruma düşen üniversite öğrencileri. Biliyorsunuz aynı zihniyetteki erkekler gül gibi okullarına devam ederken sembolleri taşımakla onlar sorumlu olduğu için kızlarımızın çekmediği kalmadı. Dosyalarımızdan biri okulunu bu sıkıntılar yüzünden yurtdışında devam etmek zorunda kalan gençlerimizle ilgili.
     <br>
      <br>
       Seçimler için artık ok yaydan çıktı gibi görünüyor. Ama her dönem olduğu gibi gönlü ceylan derili koltuklarda 1,5 yıl daha oturmak isteyenler olduğunu biliyoruz. Son seçimlerde küskünlerin liderliğini yapan Esat Kıratlıoğlu’nun onlara altın gibi tavsiyeleri var. Ama bir dost olarak Kıratlıoğlu’nun bu işte muvaffak olamadığını not edelim.
       <br>
        <br>
         Sağdan çıkıp solda birlik misyonuna soyunan Arı Hareketi, bir dönem Inquiry dergisinin editörlüğünü yapan Müslüman düşünür Perviz Manzur’la röportaj ve zevkle okuyacağınız diğer dosyalarla sizleri başbaşa bırakıyor, hayırlı haftalar diliyoruz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 245 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1783), [web.archive.org (arşiv bağlantısı)](http://web.archive.org/web/20050301175208/http://www.aksiyon.com.tr:80/yazdir.php?id=1783)
