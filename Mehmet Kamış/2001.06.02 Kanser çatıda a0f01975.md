# Kanser çatıda

*Mehmet Kamış 2001.06.02*

<div>
 <p class="spot">
  Ülkede hüküm süren ekonomik kriz her dikkatli gözü bir noktaya odaklamış durumda... IMF'den para gelecek mi; döviz yükselecek mi, tütünün, buğdayın fiyatı ne olacak? Kuşkusuz hayat sadece ne ekonomik kriz ne de bundan kurtuluş formülleri üzerine kurulu değil.
 </p>
 <p class="metin">
 </p>
 <p class="metin">
  Hayat biraz da ayrıntılarda gizlidir. Belki de hayatın ta kendisidir ayrıntılar. İşte bu haftaki kapak dosyamızı bir ayrıntıya ayırdık.
 </p>
 <p class="metin">
  Ataköy, İstanbul'un en lüks semtlerinden biri. Aynı zamanda betonlaşmanın had safhada olduğu bir semt. Meğer bu lüks semtte ölüm kol geziyormuş. Ataköy'ün yüksek çatılarındaki ölümü ilk kez Aksiyon'da okuyacaksınız.
 </p>
 <p class="metin">
  Şöyle ki: Çatı kaplamalarında kullanılan asbest adlı kimyasal maddenin kansere yol açtığı TÜBİTAK raporlarıyla sabitlenmiş durumda. Arkadaşımız Yasin Yağcı'nın çalışmasında, bizzat Ataköy sakinlerinin kanserli maddeyi nasıl ortaya çıkardıklarını, mücadelelerini, resmi raporları okuyacaksınız.
 </p>
 <p class="metin">
  Türkiye'nin en yetkin araştırma kurumu TÜBİTAK'ın Ataköy için verdiği ve ilk kez Aksiyon'da yayınlanan "Kanserli çatılar" raporundan sonra bilim adamlarına göre Ataköylüler büyük bir tehlike ile karşı karşıyalar. Hepsi tek bir noktada birleşiyor: "Bir an önce bu kanser yapıcı madde ortadan kaldırılmalı veya çevre sakinleri maske takmalılar."
 </p>
 <p class="metin">
  Ahşap, beton, deprem...
 </p>
 <p class="metin">
  Bu hafta kapağımızı birbirini tamamlayan iki farklı konuya ayırdık. Ataköy konusunu adeta madalyonun öbür yüzü şeklinde tamamlayan depremle ilgili bir konu var; Alternatif inşaat yöntemleri. Batılı ülkelerin betonarme binalardan vazgeçip, çelik ve ahşap yapılara yönelmesine rağmen biz hâlâ betonarmede ısrar ediyoruz. Nedeni ise son derece komik? Özellikle büyükşehirlerde yerleşim alanları sınırlı olduğu için çok katlı binalar tercih ediliyor ve bu da betonarme oluyor. İkinci bir neden ise bundan daha komik, betonarmeler diğerlerine göre çok daha ekonomik oluyor. İşin uzmanlarına sorduğumuz zaman, bu iki nedenin de kocaman bir yalan olduğunu öğreniyoruz. Marmara depremindeki "enkaz altı" ölümler, inşaat alanında faaliyet gösteren firmaların stratejilerini yeniden gözden geçirmelerine neden oldu. Şimdi gecikmeli de olsa ahşabın nimetleri keşfedilmeye başlandı.
 </p>
 <p class="metin">
  Bu hafta Mevlid Kandili münasebetiyle okuyucularımıza bir de hediyemiz var. 'Vilâdetin Çağrıştırdıkları' üzerine nefis bir yazıyla birlikte Peygamber Efendimiz'in (s.a.v) her yıl milyonlarca Müslüman tarafından ziyaret edilmesine rağmen tam olarak bilinmeyen kabriyle ilgili ayrıntılı bilgileri ilk kez yayınlıyoruz.
 </p>
 <p class="metin">
  Bütün Müslümanların Mevlid Kandili'nin hayırlara vesile olmasını diliyoruz.
 </p>
 <p class="metin">
  Mutlu ve hür bir hafta dileğiyle...
 </p>
 <br/>
 <center>
  <a class="anaorta" href="http://web.archive.org/web/20020522132257/mailto:m.kamis@aksiyon.com.tr">
   m.kamis@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/339/editor/1.htm), [web.archive.org (arşiv bağlantısı)](http://web.archive.org/web/20020522132257/http://www.aksiyon.com.tr:80/2001/339/editor/1.htm)
