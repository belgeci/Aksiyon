# Şimdi enerji uzmanlığı zamanı

*Mehmet Kamış 2002.01.19*

<div>
 <p class="spot">
  Geçtiğimiz haftanın kuşkusuz en çok tartışılan konusu doğalgaz ve Başbakan Ecevit'in kalabalık bir heyetle gerçekleştirdiği Amerika gezisiydi.
 </p>
 <p class="metin">
 </p>
 <p class="metin">
  Ecevit-Bush zirvesi dergimiz bağlandıktan sonra gerçekleşeceği için bu konuda son söz haftaya kalacak. Ancak gezinin özeti, Türkiye'nin 11 Eylül hadisesi sonrasında göstermiş olduğu sadık müttefikliğin bedelini siyasi, askeri ve özellikle de ekonomik alanda tahsil etme arzusu.
 </p>
 <p class="metin">
  ABD'nin eski Türkiye Büyükelçisi Marc Grosssman'ın sözlerini dikkate alırsak ABD özel bir kıyakta bulunma niyetinde değil. Türkiye'yi IMF yardımları yoluyla desteklediklerini, ekonomik ilişkileri geliştirmek için görevin Türkiye'ye düştüğünü, Amerikan işadamlarına uygun koşullar hazırlanması gerektiğini belirtiyor. Dışişleri Bakanı İsmail Cem, beklentiler listesinde olan 5 milyar dolarlık askeri borçların silinmesini 'dile  getiremeyiz' diyor. Bu gezi sırasında altı çizilen bir hususun dile getirilmesinde gecikildi bile. Türkiye, ABD'nin ticarette kendisine dünyanın diğer bölgelerindeki müttefiklerine davrandığı gibi davranmasını istiyor. Özellikle ihracatçıların ABD kotalarıyla başı bir hayli dertte. ABD stratejistlerinin etkili kısmı  'Türk modeli'nin Amerika açısından bulunmaz bir formül olduğunda hemfikir. Şu anda Körfez savaşında olduğu gibi ABD-Türkiye ilişkileri Türkiye aleyhine hiç almadan, hatta zararına da olsa verme prensibine dayanıyor.
 </p>
 <p class="metin">
  Kriz, halkımızın büyük bir kısmını alaylı ekonomi profesörü yapmıştı. Şimdi de doğalgazdaki el yakıcı faturalar hepimizi, özellikle doğalgaz kullanan Türk vatandaşlarını enerji uzmanı yapıyor. Yeni uzmanlık alanında derinleştikçe halkımız maalesef, konuya ilgisiz olduğu ya da meseleyi toz pembe gördüğü dönemde kendisine ne derece yüksek bedeller hazırlandığını öğrenmiş olacak. "Doğalgaz simsarları" dosyamızda zincirin kaynaktan Türkiye'ye gelene kadarki kısmını araştırarak halkımızın yeni uzmanlık alanına katkıda bulunmaya çalıştık. Enerji bahsine girip, sudan havaya (rüzgar) alternatif enerji kaynaklarını unutmak olmazdı. Onlara da bir mukaddime yaptık.
 </p>
 <p class="metin">
  Orhan Gencebay'dan söz etmeye gerek var mı? O bu tür müzikten zevk alanların Orhan Abisi. Müzik hayatına da temas ediyoruz, ancak biz daha çok Gencebay'ın birçok sanatçının hayata gözlerini kapadığı 56 yaşında geçirdiği by-pass ameliyatını ve o sırada hissettiklerini konuştuk. O şimdi Allah'ın kendisine bahşettiği  ikinci hayatı yaşadığına inanıyor. Gencebay bu yönüyle kamuoyu tarafından tanınan bir sembol. Bu tür ciddi ameliyatlarda her insanın yaşadığı, yaşayacağı duygulara Gencebay penceresinden bakıyoruz.
 </p>
 <p class="metin">
  Hayırlı haftalar, keyifli okumalar.
 </p>
 <br/>
 <center>
  <a class="anaorta" href="http://web.archive.org/web/20020127001236/mailto:m.kamis@aksiyon.com.tr">
   m.kamis@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/372/editor/1.htm), [web.archive.org (arşiv bağlantısı)](http://web.archive.org/web/20020127001236/http://www.aksiyon.com.tr:80/2002/372/editor/1.htm)
