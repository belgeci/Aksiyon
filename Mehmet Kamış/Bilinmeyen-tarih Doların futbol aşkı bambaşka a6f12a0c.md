# Doların futbol aşkı bambaşka

*Mehmet Kamış Bilinmeyen-tarih*

<div>
 <p>
  <font>
   Avrupa’ya transfer olan bir futbolcumuz, Türkiye’deki kulübü tarafından kendisine teklif edilen parayı az bulunca şöyle demişti: ‘Neticede biz sağlıklı yaşam için futbol oynamıyoruz.’ Asla ve asla sadece futbol olmayan futbol, asla ve asla spor da değil artık. Şu bir gerçek ki futbol başlı başına bir eğlence sektörü. Bu sektörden dünyadaki 200 milyon futbolcunun yanı sıra yüzbinlerce kişi az ya da çok ekmek yiyor. Kokoreççisi, simitçisi, yöneticisi, gazetecisi, televizyoncusu, bayrakçısı, teknik direktörü, mafyası, amigosu, hakemi, doktoru, masörü, temizlikçisi, maytapçısı...
   <br/>
   <br/>
   Futbol, 1970’li yıllara kadar parayla böylesine içli dışlı değildi. Kayıtlara geçen dünyanın en pahalı ilk transferine bir bakın; Alf Common adında bir futbolcu 1905 yılında İngiltere’nin Sunderland takımından Middlesbrough takımına bin 500 dolara transfer olmuş. 1973 yılındaki rekor transfere bakalım... Efsane futbolcu Johan Cruyff, Ajax’tan Barcelona’ya tam 1.4 milyon dolara geçmiş.
   <br>
    <br>
     Ya şimdiki rakamlar? Christian Vieri, 1999’da Lazio’dan İnter’e 49 milyon dolara; Hernan Crespo, 2000 yılında Parma’dan Lazio’ya 54 milyon dolara; Luis Figo, 2000 yılında Barcelona’dan Real Madrid’e 56 milyon dolara ve Zinedine Zidane, 2001 yılında Juventus’tan Real Madrid’e 61 milyon dolara transfer oldu. Futbolun ekonomik olarak nasıl bir hızla büyüdüğünü varın siz hesaplayın.
     <br>
      <br>
       Gelelim, FIFA’nın futbolu Uzakdoğu’ya da sevdirmek için Japonya ve Güney Kore’ye özel olarak verdiği 2002 Dünya Kupası’na... Tahmin edilen rakamlar oldukça astronomik. Sırf yabancı futbolseverlerden ve bilet satışlarından 800 milyon dolara yakın gelir bekleniyor. Yeni yapılan stadyumlar için de 4 milyar dolara yakın para harcandığını hatırlatalım.
       <br>
        <br>
         Japonya ve Güney Kore’nin organizasyon komitesi başkanları da oldukça ilginç. Japonya Organizasyon Komitesi Başkanı, Tokyo Electric’in; Güney Kore Organizasyon Komitesi Başkanı da Hyundai’nin sahibi.
         <br/>
         <br/>
         Birçok kişinin gelir elde etmek için sabırsızlıkla beklediği Dünya Kupası’na iki ay kadar bir süre kaldı. Bütün dünyanın gözünü çevireceği organizasyonda Türk Milli Takımı’ndan da başarılar bekliyoruz...
         <br/>
         <br/>
         İyi haftalar dileğiyle...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12531), [web.archive.org (arşiv bağlantısı)](http://web.archive.org/web/20050301154913/http://www.aksiyon.com.tr:80/yazdir.php?id=12531)
