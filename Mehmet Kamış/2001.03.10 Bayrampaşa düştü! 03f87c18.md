# Bayrampaşa düştü!

*Mehmet Kamış 2001.03.10*

<div>
 <p class="spot">
  Devlet, bundan tam bir sene önce mahkumların elindeki cezaevlerini geri almaya karar verdi. Cumhuriyet tarihinin en büyük cezaevi operasyonu için tam 1 yıl hazırlık yapıldı. Operasyon provaları büyük bir gizlilik içinde yürütüldü.
 </p>
 <p class="metin">
 </p>
 <p class="metin">
  Ve o gece düğmeye basıldı. 10 yıldır girilemeyen Bayrampaşa, üç gün süren "Başkumandanlık Koridor Savaşı"ndan sonra 22 Aralık 2000 tarihinde, vuruşa vuruşa ele geçirildi. 18 kişi öldü, 381 kişi yaralandı. "Hayata Dönüş Operasyonu" tamamlandığında cezaevinin çatısına dikilen Türk bayrağı, devletin, kendi toprak parçası olan Bayrampaşa'yı geri aldığını, ele geçirdiğini(!) haber veriyordu. Herkes derin bir ohh çekti. Operasyondan 70 gün sonra devletin elindeki cezaevini merak ettik. Gördüğümüz manzara karşısında donakaldık. İçeride eski 'düzen' kısa zamanda yeniden tesis edilmiş, herşey eski rayına oturtulmuştu. İster inanın ister inanmayın ama silahlar, uyuşturucu trafiği, telefon konuşmaları... herşey bildiğiniz gibi. Mafya, sistemini yeniden kurmuş bile. Alan memnun, satan memnun zihniyeti yeniden gelmiş Bayrampaşa'ya.
 </p>
 <p class="metin">
  Oysa ki, "Cumhuriyet tarihinin en büyük cezaevi ele geçirme operasyonunun" yapıldığı günlerde, büyük ağızlardan, hiçbir şeyin eskisi gibi olmayacağı garantisi verilmişti Türkiye'ye.
 </p>
 <p class="metin">
  Devletin sözde hakim olduğu cezaevini içeriden sizin için gözlemledik. Kontrolün nasıl hissettirmeden, ama zemine sessizce yayılan su gibi yeniden birilerinin eline geçtiğini, operasyonu takip eden olağanüstü günlerin, nasıl tekrar "olağan"a dönüşmeye başladığını görmek zor olmadı. Kimbilir (içeridekiler bilir tabii ki), cezaevlerindeki "doğal" düzen, yani eşyanın tabiatının gereği belki de böyledir.
 </p>
 <p class="metin">
  Bu haftaki ilginç çalışmalarımız arasında, 2. Dünya Savaşı sırasında batırılan Refah Vapuru'nun trajik hikayesi var. Bir kısmı üst düzey subay olmak üzere 152 kişinin hayatını kaybettiği olayın, kaza değil, bir torpilleme olduğunu, son tanık Kurmay Albay Haydar Gürsan'ın ağzından öğreniyoruz. Batıranlarsa Fransızlarmış.
 </p>
 <p class="metin">
  Sağlıklı, mutlu ve hür bir hafta dileğiyle.
 </p>
 <p class="metin">
  Sağlıcakla kalın.
 </p>
 <br/>
 <center>
  <a class="anaorta" href="http://web.archive.org/web/20020423031452/mailto:mehmetkamis@hotmail.com">
   mehmetkamis@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/editor/1.htm), [web.archive.org (arşiv bağlantısı)](http://web.archive.org/web/20020423031452/http://www.aksiyon.com.tr:80/2001/327/editor/1.htm)
