# Vakıf oyununa vâkıf olmak

*Mehmet Kamış 2000.12.02*

<div>
 <p class="spot">
  Osmanlı devleti bir vakıf medeniyetinin üzerine kuruluydu veya büyük bir vakıf medeniyetini doğurdu.
 </p>
 <p class="metin">
 </p>
 <p class="metin">
  Ancak son bir çeyrek yüzyılda vakıf mefhumunun içi önce karmakarışık hâle geldi, ardından çağın ve çağa çabuk adapte olan insanımızın kafa yapısının gereği olarak yeni tanımlamalar oluştu ve "ihtiyaca" göre yeni vakıflar çoğaldı. Bezm—i Âlem Valide Sultan mezarından kalksa günümüzün soyguncu vakıflarını gördükten sonra vakfiyesini geri alırdı mutlaka.
 </p>
 <p class="metin">
  Artık Türkiye'de vakıf, bir devlet kuruluşunu veya herhangi bir teşekkülü soymak için kuruluyor. Veya bir sektörde büyümek için destek bâbından yan kuruluş olarak ortaya çıkıyor.
 </p>
 <p class="metin">
  Durum böyle olunca, Osmanlı'dan kalma birkaç "garip" vakıf bugünkü ucûbelerin yanında artık gereksiz anlayışlarla varlığını sürdürmeye çalışan "gerici" varlıklar olarak duruyor.
 </p>
 <p class="metin">
  Bunlardan biri Bezm—i Âlem Valide Sultan Vakıf Gureba Hastanesi. Sahip olduğu birçok taşınmazın yanında İstanbul'un tam göbeğinde, Aksaray'da bulunan arsası, yıllardan beri Vakıf Gureba'yı sofralarına kuzu yapmaya çalışan kurtların civarda dolaşmasına sebep oluyor.
 </p>
 <p class="metin">
  Bu haftaki kapak dosyamızı bir vakfiyenin ince oyunlarla birilerine yem yapılmaya çalışılmasının hikayesine ayırdık. Bu saatten sonra işin büyük kısmı (siyasilere ve hükümetlere diyemeyeceğiz) yargıya düşüyor.
 </p>
 <p class="metin">
  Bu hafta ilginç ve ilginizi çekeceğini umduğumuz çalışmalarımız arasında; 1945'teki ünlü Tan gazetesi olayının, demokrasiye geçişi geciktirmeye çalışan iktidardaki CHP kadrolarının tertibi olduğunu ortaya çıkaran çalışmayı, yeni bir mumyalama tekniği geliştirip dünyanın ilgi odağı olan ancak Türkiye'nin ilgisiz kaldığı Yahya Bedir'i, nüfuz casuslarını açıkladığı için hedef adam durumuna gelen Sinan Aygün'le yapılan röportajı bulabilirsiniz.
 </p>
 <p class="metin">
  Sağlıklı, mutlu ve hür bir hafta dileğiyle.
 </p>
 <br/>
 <center>
  <a class="anaorta" href="http://web.archive.org/web/20020502232103/mailto:mehmetkamis@aksiyon.com">
   mehmetkamis@aksiyon.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/editor/1.htm), [web.archive.org (arşiv bağlantısı)](http://web.archive.org/web/20020502232103/http://www.aksiyon.com.tr:80/2000/313/editor/1.htm)
