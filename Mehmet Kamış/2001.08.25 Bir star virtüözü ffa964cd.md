# Bir star virtüözü

*Mehmet Kamış 2001.08.25*

<div>
 <p class="spot">
  Bir ülke düşünün, dört iklimin yaşandığı, dünyanın en verimli topraklarının bulunduğu, üç kıtanın bir araya geldiği, kültürlerin birleştiği, ticaret yollarının kesistiği, yeraltı ve yerüstü zenginliklerinin cömertçe bahşedildiği bir coğrafya üzerinde kurulu.
 </p>
 <p class="metin">
 </p>
 <p class="metin">
  İnsan kaynağı olarak taşı sıksa suyunu çıkaracak genç bir nüfusa sahip. Üstelik bu nüfusun içinde iyi eğitim almış, branşında iyi yetişmiş, kabiliyetli şahsiyetler de eksik değil. O ülke uzun yıllardır savaş yüzü, kıtlık, kuraklık görmemiş, altından kalkamayacağı bir tabii afetle karşılaşmamış. Ama o ülke krizlerle boğuşuyor, halkı neredeyse açlık seviyesine doğru yol alıyor. Bunun tek bir izahı var; o ülkenin kendi değerlerini kullanması bir şekilde engelleniyor. Bu değerler bir şekilde o ülkenin sınırları dışına çıkınca kıymeti anlaşılıyor. Bu sefer de herkes şaşırıyor. Ne garip değil mi?
 </p>
 <p class="metin">
  "Bir işi iyi bilen ya da iyi yapan Türk olunca herkes şaşırıyor. Şöyle bir kanı var; iyi bir doktor, iyi bir müzisyen, iyi bir yazar, iyi bir bilim adamı, ya da sanatçı Türkse ve dünyaca ünlü ise, 'Aaa bak o adam Türkmüş' deniliyor. Peki neden? Niçin böyle bir düşünceye sahip olunuyor? Bu bir kompleksin belirtisi gibi geliyor bana. Ama bunun aşılması lazım. Türkiye'de artık her alanda kabiliyetli, işini bilen gençler var. Yeni, geleceğe ait fikirler üretebilecek potansiyele sahip gençlere fırsatlar ve imkanlar tanınmalı". Bu sözler dünya müzik piyasasının efsane ismi Ahmet Ertegün'e ait.
 </p>
 <p class="metin">
  Ahmet Ertegün, Amerika'nın müzik devi Atlantic Recording Corparation'un eşbaşkanı, "rock and roll'un babası", "Yaşayan Efsane" ödülünün sahibi. Bir star kâşifi; son elli yılın birçok starını dünya müzik dünyasına o kazandırmış. Kültür ve devlet tarihimizde köklü bir aileye de mensup olan Ertegün ile, yorgun kalbini yeni başarılara hazırlamak için geçirdiği ameliyatlar sonrasında hasta yatağında görüştük. Hobi olarak plak toplamaktan müziğin efsane adamlığına uzanan yolu, efsane adamın ilginç tespitlerini sizler için dinledik.
 </p>
 <p class="metin">
  Daha nice güzel Aksiyonlarda buluşmak üzere. Hür ve mutlu bir hafta dileğiyle.
 </p>
 <br/>
 <center>
  <a class="anaorta" href="http://web.archive.org/web/20020225111922/mailto:m.kamis@aksiyon.com.tr">
   m.kamis@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/351/editor/1.htm), [web.archive.org (arşiv bağlantısı)](http://web.archive.org/web/20020225111922/http://www.aksiyon.com.tr:80/2001/351/editor/1.htm)
