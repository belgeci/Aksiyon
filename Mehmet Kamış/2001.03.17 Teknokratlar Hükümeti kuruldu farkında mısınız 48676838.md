# “Teknokratlar Hükümeti” kuruldu, farkında mısınız?

*Mehmet Kamış 2001.03.17*

<div>
 <p class="spot">
  Hani 'artık karizmatik lider dönemi bitti, ekip dönemi başladı' diye bundan birkaç sene önce yaptığımız bir geyiğimiz vardı. Türkiye gibi oturmamış ülkelerde kurtarıcı lider arayışı hiç bitmiyor.
 </p>
 <p class="metin">
 </p>
 <p class="metin">
  Hatta bazen lider arayışı sistem arayışının önüne geçebiliyor. İşte bakın Kemal Derviş ile ilgili yaşananlara. Ne "Süpermen"liği ne mehdiliği kaldı adamın. Bir de sunduğu kurtarma reçetesine bakalım. İşçisinden çiftçisine 20 seneden beri duyduğumuz şeyler değil mi bunlar Allah aşkına: Kamu harcamalarının kısılması, şişmiş personel sayısının azaltılması, yolsuzluk ekonomisinin bitirilmesi. Bunları yapmak için Kemal Derviş mi gerekliydi?
 </p>
 <p class="metin">
  Demek ki siyaset öyle bir kısır döngü meydana getirmiş durumda ki temizlik yapacak iradeyi üretemiyor. 1991 yılından bu yana koalisyonlarla idare ediliyor olmamız da halkın hiçbir partiye yeter seviyede güvenmediğinin açık bir göstergesi.
 </p>
 <p class="metin">
  Kemal Derviş'in ABD'nin adamı olup olmaması, annesinin Alman, babasının Arnavut olması da reel hiçbir kriter taşımıyor. Biz yıllardır ezilen bir büyük milletin, kendisini bekleyen vazifeleri yaparak ekonomik refaha çıkıp çıkamayacağı ile ilgiliyiz.
 </p>
 <p class="metin">
  Henüz farkında değiliz ama bir süreden beri gündemde tutulan teknokratlar hükümeti bir şekilde siyaset içinde kalınarak kurulmuş görülüyor. Eğer bunda da başarılı olunmazsa bunu isteyen irade başka kesimleri de işin içine katarak siyasete tam by—pass yapabilir.
 </p>
 <p class="metin">
  Millet irfanı ve sağduyusu ile her hükümete kredi veriyor, demokrasi içerisinde çözümler bulmasını istiyor. Ne olur  bu sefer de aldatarak halkı 'ne haliniz varsa görün, yiyiciler için işleyen demokrasi istemiyoruz' noktasına getirmeyin.
 </p>
 <p class="metin">
  İyi ki ABD Türkiye ekonomisinin düzelmesini istiyor, peki ya bir de istemese idi!
 </p>
 <p class="metin">
  İyi haftalar dileğiyle.
 </p>
 <br/>
 <center>
  <a class="anaorta" href="http://web.archive.org/web/20020415201631/mailto:mehmetkamis@hotmail.com">
   mehmetkamis@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/editor/1.htm), [web.archive.org (arşiv bağlantısı)](http://web.archive.org/web/20020415201631/http://www.aksiyon.com.tr:80/2001/328/editor/1.htm)
