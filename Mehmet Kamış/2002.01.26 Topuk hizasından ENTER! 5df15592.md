# Topuk hizasından ENTER!

*Mehmet Kamış 2002.01.26*

<div>
 <p class="spot">
  Gerçi dünyada hemen hemen eşzamanlı olarak ortaya çıkan muadilleri de vardı ama mafyayı Sicilya kökenli olarak tanıdı dünya.
 </p>
 <p class="metin">
 </p>
 <p class="metin">
  İlk işleri toprak ağalarının ellerinden varlıklarını alarak zengileşmeye çalışmaktı; bu kadar yerel ve basitti. Mafya, Amerika'ya göçenler üzerinde kurduğu otorite ve orada oluşturduğu çıkar organizasyonlarıyla, zamana ve zemine uyum sağlama konusunda ilk ciddi deneyimlerini kazandı.
 </p>
 <p class="metin">
  İnternet çağının daha ilk yıllarında, "işini" siber âleme nasıl taşıdığını irdelediğimiz bu haftaki kapak dosyamızı okuduktan sonra, mafyanın zaman/zemin uyumu kabiliyetini siz de takdir edeceksiniz. Bugün dünyada, en büyük "çalışma alanları" bankalar olan dört büyük siber mafya oluşumu bulunuyor. Biri İsrail, biri Rus, diğer ikisi Doğu Avrupa kökenli global siber mafyaların yıllık "ciroları" 1 milyar dolar sınırında. En gözde elemanları çam yarması fedai tipler değil, gencecik hacker çocuklar. Dünyanın en büyük bankalarının bütün sistemlerine girip müşterilere ait bilgilere ulaşıyor ve bankayı, bu bilgileri deşifre etmekle tehdit edip paraları kapıveriyorlar. Hedef yalnızca bankalar değil; büyük şirketler, hatta gerektiğinde devletlerin gizli bilgileri de mafyanın uğraşı alanı. Türkiye'de de bu şekilde birkaç olayın yaşandığı biliniyor.
 </p>
 <p class="metin">
  Bankalar ve şirketler güvenlik önlemlerini sadece kapıya bir bekçi dikmekle alamayacaklar artık. Asıl bekçi ve alarm sistemi, masaların başında duracak.
 </p>
 <p class="metin">
  Bu hafta ilginizi çekecek çalışmalarımız arasında yaşayan son Mesnevihan olan Şefik Can'la yaptığımız röportaj var. Eğitim fedaisi, emekli albay Cemalettin Gürlek geçtiğimiz günlerde Hakk'ın rahmetine erdi. Cemalettin Amca'nın iki tutkusu; askerlik ve eğitimcilik hayatına dair dosyamız gözlerinizi yaşartacak.
 </p>
 <p class="metin">
  Bir başka önemli çalışmamız, dünyanın birçok ülkesinde GSM şebekelerine yazılım ve donanım hizmeti veren, Telsim, Aria, Aycell ve Koç.net'le anlaşıp Türkiye pazarına da hakim olan İsrail'in Amdocs ve Comverse firmalarının İsrail adına casusluk yaptığına ilişkin iddiaları içeren haber.
 </p>
 <p class="metin">
  Sağlıklı, mutlu ve hür bir hafta geçirmeniz dileğiyle.
 </p>
 <br/>
 <center>
  <a class="anaorta" href="http://web.archive.org/web/20020415200519/mailto:m.kamis@aksiyon.com.tr">
   m.kamis@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/373/editor/1.htm), [web.archive.org (arşiv bağlantısı)](http://web.archive.org/web/20020415200519/http://www.aksiyon.com.tr:80/2002/373/editor/1.htm)
