# Spor ya da Toplumsal Dinamizm

*Mehmet Kamış Bilinmeyen-tarih*

<div>
 <p>
  <font>
   Bugüne kadar sporun insanları uyutup uyutmadığı tartışıldı. Pek çok insana göre spor aslında iktidarlar tarafından insanları uyutmak için uydurulmuştu. Kimilerine göreyse savaşıp birbirini öldürmekten ve bunun faturalarını ödemekten yorulan batının, savaşın yerine ikame ettiği birşeydi.
   <br/>
   Franco’nun insanları uyuttuğunu söylediği üç şeyden biriydi futbol. Avrupa’nın göbeğindeki diktatör şunu demek istiyordu: Ben bu coğrafyada insanları yüzbinlik beşiklerde salladım. İnsanlar futbolla yatıp kalktı, nasıl yönetildiğini anlamadı. Benim gibi bir diktatör yıllarca bu ülkeyi yönetti.
   <br/>
   <br/>
   Franco’nun bunları söylerken, İspanya liginin aslında bir siyasi kavga arenası olduğunu fark etmemesi imkansızdı. İnsanları uyuttuğum araç dediği futbol gerçekte siyasal bilinçlenmenin de bir aracıydı. Kendi takımı Real Madrid’e karşı sosyalistler Atletico Madrid’i kurmuşlardı; Katalanlar özgürlük mücadelesini Barcelona ile, Bask bölgesi de Atletico Bilbao ile veriyordu. Bu takımların aldıkları galibiyet ya da mağlubiyetler insanları uyutmuyor, aksine daha da hareketlendiriyordu. İnsanlar ölmüyordu fakat karşı tarafı yenme güdüleri de tatmin oluyordu.  Bu sadece İspanya için değil, İkinci Dünya Savaşı’ndan sonraki bütün Avrupa için geçerli bir durumdu.
   <br/>
   <br/>
   Franco gitti, pek çok diktatör de gitti. Aradan uzun zaman geçmesine rağmen spor hâlâ bütün dünya için çok önemli ve çok popüler bir olay. Hâlâ milyonlarca insan onunla ilgileniyor, onu önemsiyor. Söylendiği gibi sadece az gelişmiş ülkelerin çokça ilgilendiği birşey değil. Avrupa bu işi, üçüncü dünya ülkelerinden ya da Türkiye’den çok daha ciddiye alıyor. Onda başarılı olmayı iktisadi başarıyla eş değer görüyor.
   <br/>
   <br/>
   Bugün spordaki başarılarla dünya kamuoyunda sempati kazanmak, çok saygın ve itibarlı bir yere gelmek mümkün. Hepsinden önemlisi sömürgenin efendiye karşı kafa tutabildiği yegane araç olma özelliğini taşıyor.
   <br/>
   <br/>
   Bu değerlendirmeleri yaptıktan sonra şöyle bir şey söylemek mümkün olur sanıyorum? Spor aslında insanları uyutan birşey değil de topluma dinamizm getiren bir aktivitedir. Yeter ki doğru şekilde değerlendirilsin.
   <br/>
   <br/>
   İyi haftalar dileğiyle...
   <br/>
   <br/>
  </font>
 </p>
 <p>
  <font>
   (Bu yazı 393 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1283), [web.archive.org (arşiv bağlantısı)](http://web.archive.org/web/20050301155211/http://www.aksiyon.com.tr:80/yazdir.php?id=1283)
