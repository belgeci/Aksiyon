# İş dünyası Kazakistan’a iyi baksın!

*Mehmet Kamış 2000.11.25*

<div>
 <p class="spot">
  1900'lü yılların başında 'Musul—Kerkük petrollerine sahip olan dünyaya hakim olur' denirdi. Şimdi bu söz 'Orta Asya'ya sahip olan dünyaya hakim olur' şeklinde değişti.
 </p>
 <p class="metin">
 </p>
 <p class="metin">
  Orta Asya'da da Kazakistan diğer Türk cumhuriyetlerine göre potansiyelleri dikkate alındığında ayrıcalıklı bir konuma sahip. Yeraltı zenginliklerinin yüzde 60'ına sahip Orta Asya'da bu konuda en şanslı olan yine Kazakistan.
 </p>
 <p class="metin">
  Topraklarında petrolün bulunmasının Ortadoğu ülkelerine faydalı mı yoksa zararlı mı olduğu bugün bile tartışmalı bir konu. Petrol yüzünden Batı ülkelerinin kelepçe ve zincirlerle kontrol altında tuttuğu Ortadoğu ülkeleri —birkaç istisna hariç— Batı'dan izinsiz tuvalete dahi gidemiyorlar.
 </p>
 <p class="metin">
  Aynı süreç Orta Asya ülkeleri için de geçerli. 5—10 yıl sonra Türk cumhuriyetlerinin hangi noktaya gelebileceğini hesaplayan Batı daha şimdiden bu ülkeleri kendilerine bağımlı hale getirmenin altyapısını oluşturmuş durumda. Türk cumhuriyetleri, Ortadoğu'da olup bitenin kendi başlarına gelmesini istemiyorlar 20 yıllık uzun vadeli stratejilerini geliştirme zorunluluğunu farketmeliler.
 </p>
 <p class="metin">
  Kazakistan Devlet Başkanı Nursultan Nazarbayev, Kazak Türklerinin sorunlarını çok iyi analiz etmiş 'yerli' bir isim. Binbir tilkinin cirit attığı bir coğrafyada bu yükü ancak vizyoner bir lider kaldırabilirdi zaten. "Benim halkım 20. yüzyıl boyunca milletlerin kabus sayacağı korkunç olaylar yaşamıştır. Ben, öz halkımın katlanılmaza katlanıp, dayanılmaza dayanan sabrına hayranım!" diyor Nazarbayev. Kazak halkının sabrı 1986'da Jeltoksan Olayı ile taşmıştı. Ve bu taşma, SSCB'nin dağılma kıvılcımını çaktığı gibi Kazakistan'ın da bağımsızlığının ilk adımı oldu.
 </p>
 <p class="metin">
  Aksiyon dergisine dobra dobra açıklamalarda bulunan Nazarbayev'le röportajı özellikle işadamlarımızın satır satır okumasında fayda umuyoruz. Zira Orta Asya'ya petrol satışından girecek paranın Türkiye'de birçok sektörü ayağa kaldıracağı muhakkak.
 </p>
 <p class="metin">
  Hepinize iyi haftalar dileğiyle...
 </p>
 <br/>
 <center>
  <a class="anaorta" href="http://web.archive.org/web/20020527033132/mailto:mehmetkamis@aksiyon.com">
   mehmetkamis@aksiyon.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/312/editor/1.htm), [web.archive.org (arşiv bağlantısı)](http://web.archive.org/web/20020527033132/http://www.aksiyon.com.tr:80/2000/312/editor/1.htm)
