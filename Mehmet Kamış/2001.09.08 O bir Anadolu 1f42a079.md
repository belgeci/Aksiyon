# O bir Anadolu

*Mehmet Kamış 2001.09.08*

<div>
 <p class="spot">
  Sanatçı duruşu, oturuşu ve birikimiyle sanatçı olur. Ancak bu tanıma uymak ve bunun ağırlığını taşımak hiç de kolay değil. Bu tanıma uyanların sayısı sanırım bir elin parmaklarını geçmez. Duruşuyla Yılmaz Güney'i andıran, hayat felsefesi ve yaşantısıyla tam Anadolulu olan bir sanatçı Murat Kekilli.
 </p>
 <p class="metin">
 </p>
 <p class="metin">
  "Bu akşam ölürüm" dedi, bütün şimşekleri üzerine çekti, zaten hayatı da ondan sonra değişti. Ama özünden hiç taviz vermedi; şöhreti, parayı, makamı elinin tersiyle iterek, gidip doğup büyüdüğü topraklarında yaşamaya başladı. İnzivaya çekildi. Çam ağaçları ona şehrin yapaylığından daha sıcak geldi, kendisine teklif edilen haftalık 50 bin dolar bile fikrini değiştirmeye yetmedi. Toprakla, suyla ilgilenip, özgürlüğünü bulduğu dağlarından kopamadı. Zaten o bir yörük çocuğu, dağlarından ayrılması mümkün değil.
 </p>
 <p class="metin">
  Benim ışıklarım var diyor; Cem Karaca, Barış Manço isimlerini sayıp bunlar zaten burada benim ilişkilerin sahte olduğu bir yerde bulunmama gerek yok diyor. Medyadan hem korkuyor hem de gerçekleri yansıtmadıkları için öfkeleniyor. 200 kişinin intiharını kendisine yükledikleri zaman çok özülmüş, bir karıncayı incitmekten çok korkuyor, toprağı rahatsız edeceğim düşüncesiyle bazen çıplak ayakla toprakta yürüyecek kadar da ince düşünceli.
 </p>
 <p class="metin">
  Herşeye sünger çekip, gidip yaylada yaşamaya başlayan sessiz ve sade dünyasında mutlu olan Kekilli'yi kendi topraklarında, yaylasında arkadaşımız Haşim Söylemez buldu. Big–Bang Teorisi'nden, yanlızlığına, müziğinden, günlük yaşantısına, Muhyiddin Arabi'ye kadar herşeyi konuştu.
 </p>
 <p class="metin">
  Üzeyir Garih'in öldürülmesi, "bir cinayetin nasıl çözülebileceği" sorusunu ve sorununu gündeme getirdi. Colin Evans'ın "En Şaşırtıcı 100 Polisiye Olay Nasıl Çözüldü" adlı kitabı, dünya üzerindeki inanılmaz cinayet çözme tekniklerini/başarılarını anlatıyor. Garih'in öldürüldüğü yer süpürüldü ve güzelce yıkandı, deliller bilinçsizce yok edildi. Aksiyon'da bu hafta katile ulaşmanın inanılmaz yollarını okuyacaksınız.
 </p>
 <p class="metin">
  Şerif Erdikici, Zaman gazetesinin başarılı bir ekonomi muhabiri. Fakat biraz muzipliğinden, biraz telaşlı kişiliğinden olsa gerek bazan başına olmadık işler açıyor. Yaşadıklarıyla, adeta gazetecilikte bir ekol, Erdikici. Bu hafta onu anlatıyoruz.
 </p>
 <p class="metin">
  Sağlıklı, mutlu ve hür bir hafta dileğiyle.
 </p>
 <br/>
 <center>
  <a class="anaorta" href="http://web.archive.org/web/20020113050218/mailto:m.kamis@aksiyon.com.tr">
   m.kamis@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/353/editor/1.htm), [web.archive.org (arşiv bağlantısı)](http://web.archive.org/web/20020113050218/http://www.aksiyon.com.tr:80/2001/353/editor/1.htm)
