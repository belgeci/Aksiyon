# Dergilerin pazarlama sorunu var

*Mehmet Kamış 2004.07.05*

<div>
 <p>
  <font>
   Türkiye’de dergiler sık sık değişim ve devrim yaşıyor kendi içinde. Ancak gelenekten yoksun olduğu için bir türlü dikiş tutturamıyor. Türkiye’deki haber dergiciliğinin en temel sorununun kimlik bunalımı olduğunu düşünüyorum.
   <br/>
   <br/>
   Birincisi, nasıl bir dergi olacakları konusunda kafaları net değil. İkincisi, kendi başlarına bir kimlikleri yok. Mesela Tempo, Aktüel ve Haftalık hep birbirine benziyor ve bu dergilerde genel kitleyi ilgilendiren haber bulmak neredeyse mümkün değil. Haber dergisinden çok fantezi zevkler dergisi demek daha doğru. Bununla birlikte birisi Hürriyet’in, diğeri Sabah’ın, bir diğeri de Vatan’ın çıkardığı dergi. Yani, kendi başlarına bir kimliği olan değil, bir gazetenin çıkardığı dergiler. Bir gazetenin kanatları altında oldukları için de kendilerine ait bir kimlik oluşturamıyorlar.
   <br>
    <br>
     Aynı şey Aksiyon dergisi için de geçerli. Örneğin, Der Spiegel’i tanımlarken ‘falan gazetenin çıkardığı dergi’ denmiyor. Ben bunu eleştirmek için değil, durum tespiti yapmak için söylüyorum. Şüphesiz, bir medya grubunun içinde olmanın çok büyük avantajları var. Grubun birikiminden istifade etmek dergiye çok şeyler kazandırır; ancak dergiler gazetelerin dominant karakterinden kurtulup bir kimlik oluşturamıyor. Dünyanın önemli ülkelerinde durum böyle değil. Patronlar aynı olsa bile Time, Newsweek, Focus, Der Spiegel, Stern gibi dergiler kendi kimliğiyle ayakta duruyorlar.
     <br>
      <br>
       Bizdeki haber dergiciliğinin kökenlerine baktığımızda kendi başlarına yayın yapan Akis, Yankı gibi dergiler kurumsallaşamamışlar. Bir kişi etrafında hayat bulmuşlar; o insanların heyecanları geçince de dergi kapanmış. Kendi başına kurumsallaşan ve bir kimlik oluşturan tek dergi Nokta ise patronlarının hatalı yönetimleri sonucu kayboldu ve elindeki kadroyu tutamadı.
       <br>
        <br>
         Devrimlerin çok sahtekar bir iş olduğunu düşünürüm. Aslolan gelenektir. Dünyadaki bütün devrimlere baktığımızda genlerinde yüzlerce yıllık geleneğin dolaştığını görürsünüz. Devrimler sanal bir göz boyamadır. Gelenek bütün devrimleri zaman içinde kendine benzetmiştir. Maalesef Türkiye’de derginin bir geleneği yok. Gelenek olmayınca da kimliği olmayan devrimler yaşanıyor sürekli. Türkiye’de dergiler sık sık değişim ve devrim yaşıyor kendi içinde. Şekil, biçim, muhteva değişiklikleri yaşanıyor. Ancak gelenekten yoksun olduğu için dikiş tutturamıyor bu değişiklikler.
         <br/>
         <br/>
         Türkiye’de dergiler niye az satıyor deyince çok klişe bir cevap veriliyor. Türkiye’de insanlar az okuyor. Evet, okuma azlığımız var. Ancak, bu ülkede dünyayla ilgilenen, olaylardan haberdar olmak isteyen, dünyayı anlamak isteyen, gelir seviyesi iyi en az bir milyon kişi var. Yani iyi bir haber dergisinin muhtemel kitlesi en az bir milyon. Bence asıl mesele iyi pazarlanamaması. Bir dünyadaki dergi satış tekniklerine bakın, bir de Türkiye’ye. Time dergisinin yüzde 95’i abone ile satılıyor. Dünyanın bütün önemli dergilerinin, pazarlama işlerini yürüten, okuyucu bulan departmanları varken, Türkiye’deki haber dergilerinin okuyucu bulma diye bir kaygıları yok. Saldım çayıra mevlam kayıra mantığı hakim. Yayınlanan haber dergileri bayilere gönderiliyor, insanlar bulabildikleri ve hatırlayabildikleri kadar dergileri okuyor.
         <br/>
         <br/>
         Hülasa, Türkiye’deki haber dergiciliğinin iki temel sorunu var. Birincisi, Aksiyon’u saymaz isek bir haber dergisi yok. İkincisi, bu dergiler iyi pazarlanmıyor. Daha iyi bir haber dergisi çıkartılsa ve iyi pazarlansa yüzbinlerin üstünde satış rakamlarına ulaşması mümkün. Bugün on bin satışla dergiler birincilik savaşı veriyor. Bununla da öğünülüyor. 10 bin tirajla birinci olsan ne yazar. Benim görev yaptığım zamanlarda 23 bin satış yapıyordu Aksiyon ve diğer dergilerin toplamından çoktu satışı. Buna rağmen Türkiye’nin en çok satan dergisi demeye utanıyordum.
         <br/>
         <br/>
         Gelişen iletişim araçları dergiciliği öldürmüyor. Tam tersine dergiye daha çok ihtiyaç hissettiriyor. İnternet portalları yüzlerce gazete, televizyon ve radyonun ortaya çıkardığı korkunç bir haber kirliliği var. Hergün bu kanallardan büyük bir haber bombardımanına maruz kalıyoruz. Bu bombardıman farklı bir cahilliği de ortaya çıkartıyor. Gazetede okuduğumuz, televizyonda seyrettiğimiz, radyoda dinlediğimiz yüzlerce haberin hiç birini tam olarak bilmiyoruz. Hepsini yarım yamalak bilme şansımız var. Bu haber kirliliğine bulunabilecek en iyi çözüm haber dergileri.
         <br/>
         <br/>
         Kaliteli bir futbol takımı iyi futbolculardan oluşur. İyi futbolcu da tek başına yetmez, iyi de bir takım olmayı başarmak gerekir. Şampiyonluğa oynamak için iyi bir takım olmak da yetmez. İyi bir kulüp yönetimi ve idari güç de gerekir. Geriye dönüp baktığımda Aksiyon dergisi çok iyi bir takım olmayı başarmıştı. Çok iyi şeyler yaptı. Kurumsallaşmayı başardı. Çok güzel dosyalara imza attı. Ancak yaptığını anlatabilme, ortaya koyduğu ürünü pazarlayabilme sorunu yaşadı. Bu nedenle, yapılanlar Türkiye gündemine çok az taşınabildi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1687 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=11968), [web.archive.org (arşiv bağlantısı)](http://web.archive.org/web/20060118235701/http://aksiyon.com.tr:80/yazdir.php?id=11968)
