# SIRA EKONOMİK OHAL’DE

*Osman Güzelgöz - Hayri Gül 2001.12.01*

<div>
 <p class="spot">
  Terör, yıllarca kasıp kavurduktan sonra Güneydoğu'yu terk ederken geride bir "kardeş" bıraktı: Ekonomik kriz. Türkiye'nin yaşadığı ekonomik kriz, bölgede bir misli daha derinden, daha büyük dramları beraberinde getirerek hissediliyor. Aksiyon bölgeyi gezdi ve terör olaylarından sonra Güneydoğu'da nelerin değiştiğini, ekonomik krizin ve IMF kararlarının bölgeyi nasıl etkilediğini, köye dönüşü inceledi
 </p>
 <p class="metin">
 </p>
 <img border="0" src="/web/20020415201625im_/http://www.aksiyon.com.tr/2001/365/resimler/guney.jpg"/>
 <p class="metin">
  Gündemin hızlılığı arasında bazı önemli konuların kaynayıp gidiyor. Bunlardan biri de Güneydoğu'daki son durum. Yıllarca terörle iç içe yaşadıktan sonra sıcak çatışmalardan kurtulma sevincini yaşayan bölge insanı şu anda bambaşka bir gerçeğin soğuk yüzü ile karşı karşıya: Ekonomik kriz.
 </p>
 <p class="metin">
  Güneydoğu'nun yaşadığı terör olaylarının altında da var olan önemli gerçeklerden; işsizlik, yoksulluk, imkansızlık, topraksızlık, çaresizlik şu anda yine doruklarda ve bölge insanı yine tedirgin, yine hüzünlü, yine endişeli...
 </p>
 <p class="metin">
  'Ekonomik OHAL' ilan edilmesi gerektiğine inanıyor Güneydoğu'nun problemlerine çözüm arayan yerel yöneticiler. Acil ekonomik tedbirler alınmadığı takdirde bölgede yeni vahim problemlerin yaşanabileceği uyarısında bulunan yetkililer feryatlarının duyulmasını istiyorlar. Yaklaşık 17 sene süren ve Güneydoğu coğrafyasını alt–üst eden amansız terör olayları nihayet son 1 senedir bitme noktasına geldi. Olayların sona ermesi bölgedeki yaşamı da normal hale getirdi. İnsanlar artık yarınlarından endişe etmeden yaşamlarını sürdürmeye, geçmişin kâbuslarını unutmaya çalışıyorlar..
 </p>
 <p class="metin">
  Genelkurmay da asayişin normalleşmesi üzerine bölgedeki askeri birlikleri azaltma planını yürürlüğe koydu. Bölgedeki normalleşme çerçevesinde güvenlik yavaş yavaş emniyet güçlerine bırakılıyor...
 </p>
 <p class="metin">
  Ancak Doğu ve Güneydoğu'da asayiş alanında bu olumlu gelişmeler olurken birden bire patlak veren ve hükümet yetkilileri de dahil herkesin hazırlıksız yakalandığı 'ekonomik asayişsizlik', bütün ülkeyi şaşkına çevirdi. Yatırımlar durdu, onbinlerce işyeri kapandı, ortadirek çöktü, borsa son yılların en düşük seviyelerine indi, 1 milyona yakın insan birden bire işinden gücünden oldu...
 </p>
 <p class="metin">
  Bütün bu gelişmeler olurken acaba terörden sonra ekonomik yatırım ve paket beklentisi içerisindeki Güneydoğu'da ne gibi gelişmeler olmuştu? Ekonomik kriz ve IMF kararları bölge insanını nasıl etkilemişti?..
 </p>
 <p class="metin">
  Güneydoğu'nun sosyo–ekonomik nabzını ilk defa sizin için yine biz tuttuk. İlk intibalarımız, oldukça endişeli bir bekleyişin varlığıydı. Belirtileri olumlu hissedilen huzurla birlikte büyük yatırımların yapılması beklentisi bir kez daha bölge insanında hayal kırıklığına neden olmuş. Bölgedeki belediye başkanları, Ticaret ve Sanayi Odaları yetkililerinin ortak görüşü; "Terörün yerini çok tehlikeli şekilde krizin almaya başladığı, bunu önlemek için bölgede acilen 'ekonomik OHAL' ilan edilmesi gerektiği" noktasında birleşiyor.
 </p>
 <p class="metin">
  Kriz deprem etkisi yaptı
 </p>
 <p class="metin">
  Bölgenin uzun bir aradan sonra yakaladığı huzur ve güven ortamının imkan tanıdığı olumlu gelişmelerin ülke genelini etkileyen krizle birlikte yeni bir darboğaza girdiğini söyleyen Diyarbakır Ticaret ve Sanayi Odası Başkanı Kutbettin Arzu ekonomik krizin bölgedeki yansımalarını 'Deprem etkisi yaptı' şeklinde yorumluyor.
 </p>
 <p class="metin">
  Paketler boş çıktı
 </p>
 <p class="metin">
  Göreve gelen bütün hükümetler tarafından gündeme getirilen 'Güneydoğu ya destek paketleri'yle ilgili olarak da bugüne kadar önemli bir gelişme yaşanmadı.
 </p>
 <p class="metin">
  "Güneydoğu ile ilgili gündeme getirilen  'ekonomik paketler' den hiçbir şekilde istifade edemedik. Bölge itibariyle de olumlu bir etkisi görülmedi" diyen Siirt Belediye Başkanı M. Selim Özalp bu hususta somut ve gerçekçi adımlar beklediklerini söylüyor.
 </p>
 <p class="metin">
  Vaatler gerçekleştirilemedi...
 </p>
 <p class="metin">
  Diyarbakır Ticaret Odası Başkanı Kutbettin Arzu, paketlerin tamamının vaatten öteye geçmediğini, bu konuda önemli bir adım atılmadığını savunuyor ve şu görüşleri dile getiriyor: "Bunların boş vaatlerden öteye gidemediği Hazine Müsteşarlığı kayıtlarında da mevcuttur. Kağıt üzerinde verilen teşvik belgelerinin bir kısmının bölge dışındaki yatırımcılara verildiği ve önemli kısmının da vaat düzeyinde kaldığı açıkça görülebilir."
 </p>
 <p class="metin">
  Batman Belediye Başkanı Abdullah Akın da aynı konuya değiniyor ve paketlerle ilgili yapılan yanlışları eleştiriyor. Geçmişte, birçok hükümetin istikrar ve siyasi istikrarı sağlamaya yönelik defalarca 'paket' vaadinde bulunduğuna işaret eden Akın, ancak hiçbirisinin gerçek amacına ulaşamadığını vurguluyor.
 </p>
 <p class="metin">
  Köye dönüş hızlandırılmalı
 </p>
 <p class="metin">
  Kızıltepe Belediye Belediye Başkanı Cihan Sincar ise bölgede ekonomik sıkıntıların had safhaya ulaştığını, işsizliğin çok büyük boyutlarda yaşandığını belirtiyor ve bu konuda acilen tedbir alınması gerektiğini söylüyor.
 </p>
 <p class="metin">
  Bir an önce 'Köye Dönüş Projesi' nin hızlandırılmasını isteyen Sincar şöyle diyor: "Görev yaptığım ilçede işsizlik oranı yüzde 80'lere çıkmış durumda. Köyden insanlar ilçeye, şehire yığılmış. Köye dönüş için izin verilmiyor. İnsanlarımız köylerine dönemedikleri için hem üretime katkıda bulunamıyorlar hem de psikolojik olarak kendilerini ailesine yük olarak gördükleri için bunalım içerisindeler. Ayrıca bölgemize sanayi ve iş imkanlarının sağlanması gerekir."
 </p>
 <p class="metin">
  İnsanlar bunalımda
 </p>
 <p class="metin">
  15 yıllık süreç içerisinde Güneydoğunun sosyo–ekonomik yönden büyük olumsuzluklar yaşadığını, meydana gelen olumsuz gelişmelerin bölge belediyelerini hizmet yapamaz hale getirdiğini söyleyen Batman Belediye Başkanı Abdullah Akın ise tam da terör olaylarının sona ermesinin ve ekonomik problemlere çözüm beklendiği bir dönemde meydana gelen krizin zaten zor durumda olan bölge insanını adeta perişan ettiğini ifade ediyor.
 </p>
 <p class="metin">
  "Bölgedeki olayların bitmesinin ardından acıların dinmesi, huzurun oluşması açısından ilimizde sosyal anlamda bir değişim yaşandı. Ancak ekonomik anlamda hiçbir olumlu gelişme olmadı. İlimizde zaten pazar bulmakta güçlük çeken sanayiciler, yaşanan ekonomik krizle adeta bunalıma girmişlerdir" diyen Belediye Başkanı Akın,  bölgedeki sorunların çözümü için ciddi reformlara ihtiyaç bulunduğunu belirtiyor.
 </p>
 <p class="metin">
  Terör harcamaları unutulmasın
 </p>
 <p class="metin">
  Bölgede 2 milyona yakın insanın işsiz ve perişan bir halde bulunduğu, 57. hükümetin yanlış politikaları sonucu bölgedeki tarım, hayvancılık, sanayi ve ticaretin bitme noktasına geldiği uyarısında bulunan Van TSO Başkanı Kayhan Türkmenoğlu, yetkilileri bir an önce harekete geçmeye çağırıyor. Bölgede 15 yıldır yaşanan olumsuzlukların ve son 6 yılda teröre harcanan 200 milyar doların çabuk unutulduğunu söyleyen Türkmenoğlu, ekonomik krizin bölgedeki etkileri konusunda şu değerlendirmelerde bulunuyor: "20 yıldır zaten ekonomik kriz içerisinde yaşayan bölgemiz, son ekonomik krizle daha da zor duruma düşmüştür. Krizin cefasını halk çekmektedir."
 </p>
 <p class="metin">
  Bölgedeki ekonomik problemlerin giderilebilmesi için öncelikle yatırımcılar için altyapının hazır hale getirilmesi gerektiğini söyleyen Başkan Türkmenoğlu, ayrıca sınır kapılarında revizyon yapılmasının önemine dikkat çekiyor ve turizmin geliştirilmesi için bölgedeki tarihi yerlerin bakım ve onarımdan geçirilmesi tekliflerinde bulunuyor.
 </p>
 <p class="metin">
  Kriz intihara sürüklüyor
 </p>
 <p class="metin">
  Ekonomik kriz zaten emekleme döneminde olan bölgedeki var olan sanayi işletmelerine büyük darbe vurmuş. Durumun vehametini Şanlıurfa Ticaret ve Sanayi Odası Başkanı İsmail Demirkol şu şekilde anlatıyor, "Var olan işletmeler de krizden çok olumsuz yönde etkilenmiş, stoktaki malını satamayan, alacağını tahsil edemeyen, buna rağmen borcunu ödeme telaşına düşen onurlu insanlarımızı strese sokmuş ve maalesef üyelerimizi intiharlara kadar sürüklemiştir. Devletten beklentimiz, bölgede yatırım yapılabilir ortamı hazırlamasıdır. Devlet, kendine düşen görevi yapar, altyapı noksanını giderebilirse özel sektör de yatırımını yapar, istihdam sağlar, üretim ve ihracatın yolu da açılmış olur."
 </p>
 <p class="metin">
  Halk açlık sınırında
 </p>
 <p class="metin">
  Ekonomik krizin Güneydoğu'yu ciddi olarak sarstığını söyleyen Siirt Belediye Başkanı M. Selim Özalp, bölge insanının artık açlık ve sefalet noktasında bulunduğu uyarısında bulunarak hükümet yetkililerini ve özel yatırımcıları bölgeye acilen yatırım ve sosyo– ekonomik destekler verme konusunda harekete geçmeye çağırıyor.
 </p>
 <p class="metin">
  Bölgeye küçük de olsa yatırım yapmak isteyenlerin krizden sonra bu girişimlerinden geri adım attığını ifade eden Özalp, "Terör ortamının sona ermesi hem ilimizde hem de bölge genelinde çok ciddi moral ve rahatlama getirmiştir. İnsanlarımız artık daha endişesiz hareket etmektedir. Ancak devletin acilen sağlanan normal ortamın geliştirilmesi için gerek ekonomik gerekse sosyal açıdan yeni açılımlar ve yatırımlar yapması gerekir" diye konuşuyor.
 </p>
 <p class="metin">
 </p>
 <p class="arabaslik">
  ZAFER ERSOY (Adıyaman Ticaret ve Sanayi Odası Başkanı):
 </p>
 <p class="metin">
  GAP'ın nimetlerinden yararlanmalıyız
 </p>
 <p class="metin">
  Bölgedeki krize ve sosyo–ekonomik problemlere tek çözüm yolu bir an önce Adıyamanla birlikte bölgedeki 4–5 ili de kapsayan bir 'Ekonomik OHAL' ilan edilmesidir. Atatürk Barajını oluşturan 850 bin hektarlık arazisini feda eden ilimiz GAP'ın hiçbir nimetinden faydalanamıyor. En güzel tarım arazilerimiz elimizden alındı. Kalan arazilerde de tütün ekimi yapan insanlarımızın bu geçim kaynağı IMF baskısıyla çıkarılan tütün kanunuyla ellerinden alınmış ve mağdur edilmiştir.
 </p>
 <p class="metin">
  Bürokrasi hantallığı yüzünden yatırımcılar bölgemize gelmiyorlar. Bunun yerine Bulgaristan, Romanya gibi ülkeler tercih ediliyor. Bölgemizde yatırım yapmak isteyen bir iş adamı 220 prosedürden geçiyor. Oysa Romanya ve Bulgaristan'da 1 nüfus cüzdanıyla fabrikasını kurabiliyor. Bu nedenle bürokrasimiz en asgari seviyeye indirilmelidir.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/365/haberler/4.htm), [web.archive.org (arşiv bağlantısı)](http://web.archive.org/web/20020415201625/http://www.aksiyon.com.tr:80/2001/365/haberler/4.htm)
