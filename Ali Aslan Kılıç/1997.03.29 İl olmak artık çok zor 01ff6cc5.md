# İl olmak artık çok zor

*Ali Aslan Kılıç 1997.03.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   34 yıllık uygulamayı 6 dakikada sona erdiren bir kanun teklifi kabul edildi geçen hafta. İktidar ile muhalefetin farklı yaklaştığı mahalli ara seçimler nasıl olmuştu da ittifak halinde kabul edilmişti?
  </font>
 </div>
 <div id="newsText">
  <font class="detail-text">
   İktidar partilerinin güçlerini isbat ettikleri mahalli ara seçimler özellikle küçük partileri olduğundan daha küçük gösteren bir karakter arz ediyordu.  Ülke gündemi seçim öncesi ve sonrasında seçimlerin yapıldığı beldelere kilitleniyor, TBMM bile bu dönemde yasama ve denetleme görevini yerine getiremiyordu.
   <br/>
   <br/>
   İlk tepkiyi DSP gösterdi. Pasif bir tepkiydi bu, ancak sağduyulu politikacıları arayışa soktu. Mahalli seçimlere katılmama kararı alan DSP'nin bu tavrı, 34 yıllık uygulamayı sona erdiren ilk adımdı.  Sonra kanuni düzenlemeyle tamamen son verilmesi düşünüldü bu, 'aşırı katılıma'. DSP Trabzon Milletvekili Hikmet Sami Türk'ün dost sohbetlerinde gündeme getirdiği teklif koalisyon ortaklarından DYP Amasya Milletvekili Ahmet İyimaya'dan ciddi destek gördü. Oysa yerel ara seçimler iktidarların vazgeçemeyeceği bir 'güç gösterisi' platformuydu. Her nekadar, 'devlet imkanlarının' kullanılmasıyla itham edilseler de gelmiş geçmiş bütün iktidarlar yerel ara seçimleri kendileri için 'kan tazelemek', muhalefeti de 'sandıkta sindirmek' için değerlendirmişlerdir.
   <br/>
   <br/>
   Dost sohbetlerinde seslendirilen düşünceler DSP Genel Başkanı Bülent Ecevit ve arkadaşlarının imzasını taşıyan kanun teklifine dönüşünce bütün partiler ciddi ciddi hesap yapmaya başladılar. Öncelikle sol partiler fikir ayrılığına düşmüştü. Anayasa Mahkemesi tarafından iptal edileceği gerekçesiyle CHP tartışmasız tavır aldı teklife. Görünürdeki gerekçesi anayasaya aykırılık olmakla beraber gerçekte mahalli seçimlerde varlık gösteremeyen DSP'yi sıkıntıya sokmak  istiyordu CHP.
   <br/>
   <br/>
   Sağ partiler kararlarını vermeden ince eleyip sıkı dokudular.  Üst üste yapılan toplantılarda nasıl tavır alınacağı tartışıldı. ANAP kurmayları iptal yönünde inisiyatif belirtiyorlardı. Gerçi Bakırköy gibi kent oylarının hakim olduğu yerlerde mahalli ara seçimlerde DYP'ye karşı zafer elde etmişlerdi ancak Sivas ve Osmaniye gibi özellikle il olma vaadine kilitlenen ilçelerde hezimete uğramışlardı. İktidar iptal yönünde tavır aldıktan sonra kendileri de böyle bir riskten uzak dururlardı. RP'nin hükümette başarılı olma hedefi de referanduma dönüşen mahalli ara seçimlerin iptali için yeter sebepti. Hem kaynak hem de zaman israfına tahammülleri yoktu. En ciddi görüş ayrılıkları DYP'nin kapalı kapılar ardındaki toplantılarında yaşandı. Merkez sağın liderliği mücadelesini veren Tansu Çiller, haziranda yapılacak mahalli seçimlerde muhalefeti, özellikle de ANAP'ın lideri Mesut Yılmaz'ı sıkıştırmak istiyordu. Kurmayları gerçekçi konuştu, "Burunlarını sürtelim derken sürtülebiliriz efendim."
   <br/>
   <br/>
   "Sürtülme" riskinin iki türlü açılımı vardı. Birincisi konjonktürün iyi olmadığı bir durumda siyaseten sürtülebilirdi DYP. İkincisi ve daha da önemlisi; muhalefetin burnunu sürtelim derken ekonominin beli kırılabilirdi. Çiller'in, "Madem CHP karşı çıkıyor haziran seçimlerini de yaptıktan sonra iptal edelim" ısrarına ceffelkalem cevap verdi sağduyulu kurmayları; "Siyaseten çok başarılı olduğumuzu iddia edip, çok parlak neticeler alacağımızı garanti edemeyiz. 91'den beri iktidarda olmanın yıpratıcılığını hesaba katmalıyız. İl olmak isteyen ilçeler oy depomuz olabilir ancak bir tanesinin maliyetinin 39 ile 49 trilyon arasında değiştiğini düşünürsek bu yükün altından kalkmamız çok kolay olmayacak. Kaldı ki öteden beri il olmayı bekleyen ilçeler vaadlerin boşa çıktığını görünce Osmaniye'nin yolundan giderek sonuca ulaşmak isteyeceklerdir."
   <br/>
   <br/>
   Bu minvalde yapılan itirazları dikkate alan Çiller, aynı zamanda  rakibine karşı üst perdeden hitap fırsatı olarak değerlendirdi bu durumu. DYP Meclis Grubu'nda yaptığı konuşmada, Yılmaz'ın alternatif hükümet çağrılarına şu karşılığı veriyordu Tansu Hanım, "ANAP Genel Başkanı, Refahyol'u ikitidardan uzaklaştırmak için her türlü fedakarlığı yapabileceğini söylüyor. Yılmaz'ın bizim için fedakarlık yapmasına hiç gerek yok. Biz onun için özel bir fedakarlık yapacağız. Haziranda yapılacak ara yerel seçimleri kaldıracağız ve böylece Yılmaz, partisinin oy oranının yüzde 5'in bile altına düştüğünü görmeyecek. Genel başkanlığını biraz daha sürdürebilecek."
   <br/>
   <br/>
   Hükümet  tasarıları  bile günlerce hatta ikiüç haftalık müzakerelerden sonra kanunlaşırken DSP lideri Ecevit ve arkadaşlarının kanun teklifi iki saati bulmayan bir müzakereden sonra 6 dakikalık oylama ile kanunlaştı. Bir yığın hesapkitap da olsa, aklın yolu politik ihtiraslara galebe çalmıştı. Ancak il olmak için sandığı baskı unsuru olarak kullanmak isteyen ilçelere olmuştu olan. Dahası bu işin istismar edilmesiyle, Bandırma ve Siverek gibi Düzce,  Turhal, Mustafakemalpaşa gibi il olmayı haketmiş ilçelerin hevesi kursağında kaldı.  Geç kalmışlardı, Osmaniye seçimlerinin yapıldığı tarihte seçimlere katılacak şekilde başkanlar istifa etselerdi şimdiye çoktan il olmuşlardı.
   <br/>
   <br/>
   Peki istenmeyen bir şekilde vefat gibi  başkanlık makamı boşalırsa ne olacak? Böyle durumlarda Belediye Meclisi başkanını kendisi seçecek. Mahalle muhtarının vefat etmesi ya da istifası durumunda seçim yapılacak. Önümüzdeki haziranda yapılacak seçimlerde muhtarlık ve belediye meclis üyelikleri için oy kullanılacak. Özetle; siyasete malzeme olmaktan çıktı yerel ara seçimler.
   <br/>
   <br/>
   İl olma arzusu 1999 yılında yapılacak genel mahalli seçimlerde de önplana çıkarsa ne olacak? Bu soru karşısında siyasiler biraz tedirgin, biraz rahat, "Genel bir seçim olacağı için, 35 milyon seçmenin oyları içinde il olmak isteyen ilçelerin tavırlarının fazla bir önemi olmaz."
   <br/>
   <br/>
   İl olmak şimdilik iyice zorlaştı. Bakalım toz duman dağıldığında hakikaten il olması gereken ilçeler, 'sandık baskısının' olmadığı bu dönemde hedeflerine ulaşabilecekler mi?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D82F8095A94B631B08BD8F0B33EE9236?newsId=2414), [web.archive.org (arşiv bağlantısı)](http://web.archive.org/web/20131205223355/http://www.aksiyon.com.tr:80/aksiyon/newsDetail_getNewsById.action;jsessionid=D82F8095A94B631B08BD8F0B33EE9236?newsId=2414)
