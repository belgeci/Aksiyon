# En Büyüğü... En İhtişamlısı... En Görkemlisi... Benim olsun

*Ali Aslan Kılıç 2014.08.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muktedirler ideolojiyi mekânlaştırarak iz bırakmak ister. Tarih bunun örnekleriyle dolu. Yapılmamışı yapma, padişahların bile sahip olmadığı, içine girenin mekân sahibi karşısında kendisini küçücük hissedeceği mimarinin en güzel örneği bugün Ankara’ya taşındı.
  </font>
 </div>
 <div id="newsText">
  <font class="detail-text">
   <p>
    Başkent Ankara’da bugüne kadar inşa edilmemiş büyüklükteki ‘Başkanlık Sarayı’ tartışılıyor. Sarayın büyüklüğüyle ilgili, “40 bin metrekaresi kapalı, toplamda 289 bin metrekare alan” tanımı net değil. Yeni eklemelerle inşa alanının sürekli genişletildiği vurgulanıyor. Geçen hafta inşa alanı bitişiğinde çıkan orman yangını kuşkuları daha da artırdı. Yüksek güvenlik tedbirleri ile korunan binaya ilişkin teknik bilgiler sır gibi saklanıyor. O kadar ki, ‘sit alanında inşaat yapılamayacağı’ gerekçesiyle dava açmak isteyen sivil toplum kuruluşları ile avukatlar inşaat ruhsatını temin için zorlu bir mücadele vermişler.
   </p>
   <p>
    Kıyasıya hukuk mücadelesine girişen mimarlar; binanın büyüklüğü, sistem tartışmasını körüklemesi ve temel bilgilerin dahi kamuoyundan gizlenmesini eleştiriyor. Binayı, Romanya Devlet Başkanı Çavuşeksu’nun sarayına benzettiklerini belirten Mimarlar Odası Ankara Şube Başkanı Tezcan K. Candan, “Çok büyük paralarla, başkanlık sarayı inşa eden Çavuşesku, saray balkonundan konuşmayı çok istiyordu. Erdoğan da açılışta saray balkonundan hitap ederse şaşırmayacağız. Gerçi Çevuşesku çok istediği hâlde yapamadı. Saray balkonundan konuşamadan devrildi. Diktatörün sarayı şimdi müze olarak kullanılıyor.” dedi.
   </p>
   <p>
    Atatürk Orman Çiftliği’nde (AOÇ) inşaatı tamamlanmak üzere olan ‘Başkanlık Sarayı’ daha önce yaşanmamış bir hukuk mücadelesini de beraberinde getirdi. Çok sayıda kurum onlarca dava açarak AOÇ’deki, ‘talan’ı durdurmak istedi. Konu soru önergeleri ile TBMM yasama denetimi gündemine girdi. Başbakan Erdoğan adına önergeye verilen cevapta inşaatın yükseldiği tepenin sit alanı olduğu itiraf ediliyor.
   </p>
   <p>
    Türkiye Mimar Mühendisleri Odası Birliği’ni (TMMOB) oluşturan meslek odalarınca açılan davalara karşı Başbakanlık da karşı hamleler geliştirdi. Yargıyı yavaşlatırken, inşaatı hızlandırmak Başbakanlığın en önemli karşı hamlesi oldu. Hukuk mücadelelerini sonuna kadar sürdüreceklerini belirten Ankara Mimarlar Odası Başkanı Tezcan K. Candan, “25 dava açtık. Davaları kazanmamıza rağmen, hukuk katledildiği için bina tamamlanıp kullanıma açılıyor. Haklı davamızı uluslararası alana taşıyıp evrensel hukuk kurallarının işlemesini sağlamaya çalışacağız. Evrensel hukukta, hukuk katliamı yapanlar yargılanabiliyorlar.” dedi.
   </p>
   <p>
    <img alt="" height="247" src="http://web.archive.org/web/20140830151826im_/http://medya.aksiyon.com.tr/aksiyon/2014/08/25/benim-olsun2.jpg">
     Eylül 2013’te hafriyatı başlayan Türkiye’nin en büyük binasının bir yılda tamamlanması için 3 bin işçinin 3 vardiya çalıştırıldığı belirtiliyor. Bağlantı yolları da tamamlanan ‘Başkanlık Sarayı’nın açılışının ekim ayında yapılması kuvvetle muhtemel. TMMOB bileşenleri; Mimarlar Odası Ankara Şubesi, Şehir Plancıları Odası Ankara Şubesi, Peyzaj Mimarları Odası, Çevre Mühendisleri Odası ve Ziraat Mühendisleri Odası açtıkları davaları kazandılar. Savunmadaki Başbakanlık, etkilediği kurumlar aracılığı ile mahkeme kararlarına rağmen inşaatın devamını temin edecek hamleler yaptı. Ankara Şehir Plancıları Odası Ankara Şube Başkanı Emre Sevim, Başbakanlığın söz konusu hamlelerle benzeri görülmedik biçimde mahkeme kararlarını etkisizleştirerek yargıyı oyaladığını söyledi.
    </img>
   </p>
   <p>
    Verdikleri hukuk mücadelesiyle ilgili sorularımızı cevaplandıran Sevim, “İmar hukuksuzluğuyla ilgili açtığımız davayı kazanacağımız belli olunca, hemen plan değiştirip, başka bir plana geçtiler. Değişen plana göre yeniden dava açıyoruz, süreç uzuyor. Tarihî sit alanıyla ilgili açtığımız davayı da kazandık. Ancak mahkeme kararını açıklamadan iki gün önce ilke kararı değiştirilerek tarihî sit alanlarında kamu kurumu yapılabileceğine dair karar alınıyor. Biz bu sefer bu ilke kararı değişikliğini dava ediyoruz. Yargının yavaş ilerlemesine karşılık inşaat çok hızlı tamamlanıyor. Hem de imar planının bir buçuk kat üzerine çıkıldığı, yeni ek binalar yapıldığı hâlde. Ama hukuk mücadelesini sonuna kadar sürdüreceğiz. Mahkeme sürecinin tamamlanması ile Anayasa Mahkemesi’ne gideceğiz.” diye konuştu.
   </p>
   <p>
    <strong>
     Gücü yeten yıksın
    </strong>
   </p>
   <p>
    Yaşanan sürecin tam bir “yargının siyasallaşması” olduğunu kaydeden Sevim, yargıdan önce hukukun siyasallaştığını vurguladı. İktidar partisinin bir yandan TBMM’deki sayısal çoğunluğu ile keyfî yasa yaparak bir yandan da belediye yetkilerini kullanarak yargısal süreci yönlendirdiğini belirten Sevim, kamu kurum yöneticileri ve bürokratlar üzerinde de baskı oluşturulduğunu kaydetti.
   </p>
   <p>
    Başbakan Erdoğan’ın buradan kaynaklanan özgüvenle, “güçleri yetiyorsa yıksınlar” diye meydan okuduğunu hatırlatan Şehir Plancıları Odası Ankara Şube Başkanı Sevim sözlerini şöyle sürdürdü: “Mart ayı başında davayı kazandık. Mahkeme sit alanında inşaat yapılmasına imkân veren Ankara Kültür ve Tabiat Varlıklarını Koruma Bölge Kurulunun kararını iptal etti. Planı yapan belediye de, Kültür ve Turizm Bakanlığı kurul üyeleri de iktidarın taleplerine göre karar alıyor. Mahkemenin aleyhlerine sonuçlanacağından haberdar oluyor, hemen iki gün öncesinden yeni ilke kararları alıyorlar. Başbakan mahkeme kararının geçersizleştiğini herkesten önce bildiği için, ‘Güçleri yetiyorsa yıksınlar!’ diyerek meydan okuyor. Yıllardır devam eden mevzuatı, ilke kararlarını, mahkemekararlarını, davaları anlamsızlaştırmak için değiştiriyorlar. Bu uygulamadan önce ilke kararının değiştirildiği bir başka örnek yok! Ondan önce planladıkları şekilde keyfî, hukuku askıya alan yasa çıkarıyorlar. Yönetmelik değiştiriyorlar, hukuksuzluk için önceden yol açıyor, hukuku da yargıyı da siyasallaştırıyorlar. Neredeyse, mahkeme kararlarına karşı kolluk kuvvetleriyle karşı koyacaklarını söyleyecekler.”
   </p>
   <p>
    Atatürk Orman Çiftli-ği’nin talan edilmesinin yanında, dev bina ile kamu kaynaklarının israf edildiğini öne süren Emre Sevim, “Mevcut Başbakanlık Binası 12 yıldır hükümet etmeye yetiyordu. Her ne kadar, kamuoyunda yeni bina ihtiyacıyla ilgili kanaat oluşturulsa da böylesi dev bir binaya neden ihtiyaç duyulduğunu izah edemezler. Çünkü mevcut Başbakanlık, yeni binanın nizamiyesi kadar kalıyor. Bin odası olduğu söylenen bu binayı hangi birimlerle dolduracaksınız? İnanılmaz derecedeki büyüklüğü nasıl kullanacaksınız? Rantabl kullanılmaması israf olmayacak mı? Ego tatmini için inşa edildiği kanaati uyandıran bina için kamu kaynağı bu kadar kolay harcanabilir mi?” diye sordu.
   </p>
   <p>
    Uydudan bakıldığında Ankara’nın nefes alan, iki adet açık ve yeşil alanı bulunduğuna dikkat çeken Sevim, “Bunlardan biri ODTÜ Kampüsü, diğeri de Atatürk Orman Çiftliği. Böyle giderse, 30 yıl sonra çiftlik arazisi diye bir şey kalmayacak. Her bir yanı kentsel dönüşüm adı altında ranta açılmış olur.” dedi. Abartılı büyüklüğü politik kaygının dışa vurumu olarak gördüğünü belirten Emre Sevim şunları söyledi: “Cumhurbaşkanlığı çalışma ofisi olarak Çankaya Köşkü’nden çok bu binanın kullanılacağı anlaşılıyor. Başbakanlık binası olarak inşa edildiği için başbakan da aynı çatı altında olacak. Zaten ayda bir kabineye başkanlık edeceğini de söylüyor. Başkanlık sistemine geçmeden hükümeti kontrol altında tutma kaygısı kendini gösteriyor.”
   </p>
   <p>
    Başkanlık Sarayı’na yakın Etimesgut Askerî Havaalanı’nın da yakın zamanda özel havalimanına dönüştürülmesinin sürpriz olmayacağını düşünen Şehir Planlamacıları Odası Ankara Şube Başkanı, Başkanlık Sarayı’nı şehrin ana arterlerine bağlamak için otoban büyüklüğünde yolların plansız yapıldığını ve onlarla ilgili dava açma hazırlığında olduklarını da sözlerine ekledi. Şeffaf toplumlarda, tartışmaya mahal bırakmadan güvenlik tedbirleri çerçevesinde kamuoyunun aydınlatılacağını vurgulayan Sevim, dava açmak için gerekli bilgilere dahi ulaşmalarının aylar aldığını kaydetti.
   </p>
   <p>
    <img alt="" height="422" src="http://web.archive.org/web/20140830151826im_/http://medya.aksiyon.com.tr/aksiyon/2014/08/25/benim-olsun3.jpg"/>
   </p>
   <p>
    <strong>
     UNESCO’ya başvuru
    </strong>
   </p>
   <p>
    Atatürk Orman Çiftliği’nde talanı önlemede, UNESCO korumasının kesin çözüm olacağı düşünülmüş. UNESCO’ya kültürel miras başvurusu normalde devletler eliyle olduğu için Mimarlar Odası, Kültür ve Çevre bakanlıklarına bu yönde çağrıda bulunmuş. Bakanlıkların işini kolaylaştırmak için bu amaçla hazırladıkları 400 sayfalık raporu da iki bakanlığa takdim eden Mimarlar Odası Ankara Şubesi, UNESCO’ya başvuru talebini reddeden bakanlıklar hakkında da dava açmış.
   </p>
   <p>
    Ankara Mimarlar Odası Başkanı Tezcan K. Candan, “İnsan eliyle şekil kültürel peyzaj alanının UNESCO korumasına alınması için 2 bakanlığa müracaatta bulunduk. Antik çağa dayanmadığı yönünde komik cevap ile UNESCO’ya başvurmayacaklarını bildirdiler. Normalde devlet eliyle olması gereken başvuruyu UNESCO’ya biz yaptık. Kabul edileceğine de inanıyoruz. Atatürk Orman Çiftliği de kentsel tarım açısından önemli kültürel peyzaj alanıdır. UNESCO’nun kabulü, STK eliyle yapılan başvurunun kabulü anlamında bir ilk olacak.” diye düşünüyor.
   </p>
   <p>
    Binanın, Başbakanlık binasından öte, başkanlık sarayı için de gereğinden fazla büyük olduğunu kaydeden Candan, “Bu büyüklükteki mimariye Türkiye Cumhuriyeti sistem yapısının ihtiyacı yok. Başkanlık sistemlerinde bile böylesi abartılı binalar çok değil.” dedi. İnsanın içinde kaybolacağı büyüklükte kabul salonları bulunduğunu belirten Candan, Ankara Başkanlık Sarayı’nın ‘megaloman mimari’ ürünü olarak kendini gösterdiğini söyledi. Abartılı büyüklükteki yapıların ‘ideolojinin mekânlaşması’ kaygısı ile inşa edildiklerini kaydeden Ankara Mimarlar Odası Başkanı Candan sözlerini şöyle sürdürdü, “Binaya ancak mahkemenin bilirkişi keşfi sırasında girebildik. Uçsuz bucaksız, insanın içinde kaybolacağı 6 büyük kabul salonu var. Abartılı genişlik gibi tavan yüksekliği de abartılı. Âdeta, en büyüğü, en ihtişamlısı, en görkemlisine sahip olma duygusuyla tasarlanmış. Mimari çizim aşamasında Erdoğan’ın bizzat müdahale ettiğini de biliyoruz. Padişahların sahip olmadığı, bugüne kadar yapılmamışı yapma kaygısı ile hem megaloman mimari ürünü ortaya çıkıyor, hem de ideolojinin mekânlaşması gerçekleşiyor.”
   </p>
   <p>
    Güçlü iktidar ve diktatörlerin ideolojiyi mekânlaştırarak iz bırakmak istediklerini vurgulayan Candan, “Hitler de yüz binlerce insanı selamlayacağı mekânlar yaptırdı. Başka otoriter yönetimler de sistematik olarak ideolojiyi mekânlaştırdılar. İnsanların karşısında kendini küçük hissedeceği, üzerlerine üzerlerine gelen dev mimarilerle ideolojiler kendilerini ifade eder. Ankara Başkanlık Sarayı bunun en tepe örneği oluyor.” dedi.
   </p>
   <p>
    Binanın tamamlanmasının hukuka uygun olduğu anlamına gelmeyeceğini vurgulayan Candan, binaya taşınması hâlinde Cumhurbaşkanı Erdoğan’ın hukuksuzluğu teşvikinin perçinleneceğini söyledi. Cumhurbaşkanlarının hukukun üstünlüğü ile kendi üstünlüklerini yarıştıramayacaklarını kaydeden Candan, “Ülkenin en yüksek temsil makamına gelenler Anayasa’da belirtilen hukukun üstünlüğüne uymak zorundadırlar. Eğer hukukun üstünlüğü ile kendi üstünlüğünü yarıştırırlarsa, resmen o ülkenin cumhurbaşkanı olamazlar. Cumhurbaşkanının taşınması, kaçak bina ve oturanın meşru olduğu anlamına gelmez. Aksine hukuksuzluğu teşvik ettiğini ortaya koyar. O bina çevre ve hukuk katilidir. Duvarlarına hukukun katledilmesi sinmiştir. O yüzden uğursuzdur, oturanlara asla mutluluk getirmeyecektir. Konu sadece bir bina ve çevre problemi değil! Demokrasi ve hukukun katledilmesi problemidir.” diye konuştu.
   </p>
   <p>
    Hukuk katline karşı duruşlarında hukuk fakülteleri başta olmak üzere siviltoplumu tepki vermeye çağıran Candan, bugün susanların daha sonra konuşmaya hakları olmayacağını kaydetti.
   </p>
   <p>
    <img alt="" height="380" src="http://web.archive.org/web/20140830151826im_/http://medya.aksiyon.com.tr/aksiyon/2014/08/25/benim-olsun4.jpg"/>
   </p>
   <p>
    ________________________________
   </p>
   <p>
    <strong>
     TBMM’de sit alanı itirafı
    </strong>
   </p>
   <p>
    Başkanlık Sarayı’nın sit alanına inşasıyla ilgili CHP İstanbul Milletvekili M. Sezgin Tanrıkulu’nun soru önergesine verilen cevapta, inşaatın sit alanında yükseldiği itiraf edildi. Başbakan Yardımcısı B. Atalay imzasını taşıyan cevapta şöyle denildi: “Başbakanlık hizmet binası inşaatının yapıldığı alanın sit durumu ile ilgili olarak alınan Mahkeme kararları gereği, Başbakanlık hizmet binası inşaatının bulunduğu yeri de kapsayan alan Kültür ve Turizm Bakanlığı Ankara I numaralı Kültür Varlıklarını Koruma Bölge Kurulunca tekrar ‘Tarihî Sit’ olarak tescil edilmiş olup, aynı Kurul tarafından yapılaşması büyük ölçüde tamamlanmış olan Başbakanlık Kampusu içerisinde bulunan yapılara ilişkin projenin tarihî sit olarak tescil edilen bu alanda yapılmasının ilke kararları çerçevesinde uygun olduğuna karar verilmiştir.”
   </p>
   <p>
    “Başkanlık Sarayı” tartışmaları üzerine, Tanrıkulu ikinci soru önergesinde Çankaya Köşkü’nün yıkılıp yıkılmayacağını gündeme getirdi. Tanrıkulu sarayın ikametgâh olarak kullanılıp kullanılmayacağıyla ilgili önergesinde şu soruya yer verdi: “AOÇ’de mahkeme kararlarına rağmen inşa edilen Başbakanlık Binasını resmî ikametgâh olarak kullanacaksa en başından beri kamuoyu ve mahkemeler yanıltılarak söz konusu Başbakanlık Binası başka bir amaç için mi inşa edilmiştir; o hâlde o gerçek amaç nedir?”
   </p>
   <p>
    Başkanlık Sarayı bitişiğindeki orman yangınıyla ilgili kuşkuları da önergesine ekleyen Tanrıkulu şu soruyu yöneltti: “Cumhurbaşkanlığı seçiminden 7 gün sonra 17 Ağustos 2014 tarihinde saat 11.18’de  AOÇ’de yeni Başbakanlık binasına 200-300 metre mesafede başlayan ve yaklaşık 3,5 dönümlük (3 bin 500 metrekare) ağaçlık arazinin zarar görmesine yol açan yangının sabotaj olduğu iddiası doğru mudur; iddia doğru ise herhangi bir soruşturma başlatılmış mıdır veya başlatılacak mıdır?”
   </p>
   <p>
    _______________________
   </p>
   <p>
    <strong>
     Süreç Gökçek’in ‘koruması’ ile başladı
    </strong>
   </p>
   <p>
    Başkanlık Sarayı inşaatının yükseldiği alan Atatürk Orman Çiftliği (AOÇ) sınırları içinde yer alıyor. AOÇ 1 Nisan 1950 tarihinde yasal statüye kavuştu. Tarım Bakanlığı’na bağlanan, ismi de bu tarihte netleşen çiftliğe 5659 no.lu kuruluş kanunu ile tüzel kişilik statüsü verildi.
   </p>
   <p>
    Atatürk Orman Çiftliği’nde talanın, kuruluş kanununda 2006 yılında yapılan değişiklikle başladığına dair yaygın kanaat var. Kanaatin sebebi ve sonrasında tarihî konjonktür şöyle gelişti.  2006’ya kadar kendi özel kanunu ile korunan AOÇ, 21 Haziran 2006 tarihinde çıkan 5524 sayılı yasa ile Ankara Büyükşehir Belediyesi ve Melih Gökçek’in ‘korumasına’ bırakıldı.  Kanun ile büyükşehir belediyesi; üst ölçekli plan, koruma amaçlı imar planı ve bunlara uygun her türlü imar planı yapma yetkisini elde etti.  2007 yılında 1/25.000 ve 1/10.000 ölçeklerinde planlar hazırlayan belediye, olimpiyat köyü ve kültür merkezi niyetini açıkladı.  TMMOB’nin itirazıyla başlayan yargı süreci, 17 Mart 2010 tarihinde planların iptal kararının Danıştay tarafından onanmasıyla sonuçlandı.  Ankara Büyükşehir Belediyesi aynı yıl, “ulaşım ihtiyaçları” gerekçesi ile 2. kez planlama yaptı.  13 Ağustos 2010 tarihinde “1/10.000 ölçekli Atatürk Orman Çiftliği Alanları Nazım İmar Planı ve I. Derece Doğal Sit Alanı Koruma Amaçlı Nazım İmar Planı, 1/10.000 ölçekli Ulaşım Şeması ile 1/10.000 ölçekli Ulaşım Uygulama Projesi” belediye meclisinde onaylandı.  TMMOB’nin ikinci hukuk mücadelesi sürerken, ekspres yollar yargı kararlarından önce tamamlandı. Yollar ile AOÇ peyzajı belirgin bir şekilde parçalandı.  Yol inşaatları devam ederken 2011 yılında beklenmedik bir gelişme yaşandı. Orman Genel Müdürlüğü’nün AOÇ’deki Gazi Tesisleri için koruma amaçlı imar planı yapma görevi Ankara Büyükşehir Belediyesi’ne devredildi.  1998 yılında I. derece doğal ve tarihî sit alanı ilan edilen AOÇ Orman Genel Müdürlüğü Gazi Tesisleri sit derecesi, 10 Ağustos 2011’de III. dereceye düşürülerek “tarihî sit alanı” şerhi kaldırıldı.  12 Ağustos’ta I. Derece Doğal ve Tarihî Sit 1/1.000 ölçekli Koruma Amaçlı İmar Planı 12.08.2011 tarih ve 2484 sayılı kararla onaylandı.  Şubat 2012’de Gazi Tesisleri’ne komşu ve mülkiyeti AOÇ Genel Müdürlüğü’ne ait 70.000 metrekarelik alan üzerindeki “I. derece doğal ve tarihî sit alanı” şerhi kaldırılarak burası “III. derece doğal sit alanı” olarak tescil edildi.  Başkanlık Sarayı ile ilgili niyet, bu kararlar sonrasında ortaya çıktı. Orman Genel Müdürlüğü Gazi Tesisleri alanı Başbakanlık Hizmet Binası yapılması amacıyla TOKİ’ye devredildi.  Bu alanların da yetersiz bulunması üzerine toplam 900.000 metrekarelik AOÇ arazisi Başbakanlık Yerleşkesi yapılmak üzere 16.04.2012 tarihli Bakanlar Kurulu kararı ile kentsel dönüşüm ve gelişim alanı ilan edildi.  Tüm bu gelişmeler karşısında, Mimarlar Odası ve Peyzaj Mimarları Odası, 3 Temmuz 2012 tarihinde, Çevre ve Şehircilik Bakanlığı’ndan, AOÇ’nin kültürel peyzaj alanı olarak UNESCO tarafından tescillenmesi için talepte bulundu.  Başkanlık Sarayı inşaatı 2013 Eylül ayında başladı. Ve inşaatı çevreleyen yollar da protokol yoluna dönüştürüldü.  Mart 2014’te TMMOB’nin açtığı davalardan sonuç alındı. Proje için yürütmeyi durdurma kararı alındı. Ancak, yürütmenin iptal edilmesine rağmen, plan ve ilke değişiklikleri ile yargı kararının konusu ortadan kaldırılarak inşaat tamamlandı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=39306), [web.archive.org (arşiv bağlantısı)](http://web.archive.org/web/20140830151826/http://www.aksiyon.com.tr:80/aksiyon/newsDetail_getNewsById.action?newsId=39306)
