# "Zeytin Katliamı"nın önü nasıl açıldı

*Ali Aslan Kılıç 2014.11.18*

<div class="pNewsDetailMainContent" itemprop="articleBody">
 <p>
  Yırca’da 6 bin zeytin ağacı kelimenin tam anlamıyla katledildi. Bir faili meçhule dönüştürülmeye çalışılan olayda taşlar aslında tam da yerlerinde duruyor.
 </p>
 <p>
  Maden faciası ile sarsılan Soma, zeytinlik katliamı ile yeniden gündemde. Yırcalı köylülerin mağduriyeti Ankara’ya, siyasetin kalbine uzanıyor. Hukuk skandalları, siyasi iktidarı zora sokacak gariplikler iç içe.
  <br/>
  6 bin ağacın katledilme süreci, bu alanın AK Parti’ye yakın sermaye grubu için kamulaştırma kararı ile başlıyor. Sürecin hızlanması için de, ‘acilen’ Hazine adına tescil edilmesi isteniyor. Kimden? Maliye Bakanlığı’ndan! Kim mi istiyor? Dönemin başbakanı R. Tayyip Erdoğan!
  <br/>
  Bu istek Bakanlar Kurulu kararı ile Maliye Bakanlığı için talimata dönüştürülüyor. Oysa Bakanlar Kurulu kararı yürürlükteki yasa ve yönetmeliklere aykırı. Talimat net, “Öyleyse değiştirin!” Öyle de yapılıyor. Tasarı hızla Bakanlar Kurulu’ndan geçip Meclis’e geliyor. Ancak sıkışan takvimde Genel Kurul gündemine gelemiyor.
  <br/>
  Daha bu gariplikler kamuoyuna yansımadan, köylülerin arazilerinden sürüklenerek çıkarılma görüntüleri tepkileri yükseltti. Binlerce zeytin ağacının alaca karanlıkta iş makineleri ile termik santral için katledilmesi kamuoyu hassasiyetini daha da artırdı.
  <br/>
  Hükümet adına Başbakan Yardımcısı Bülent Arınç memleketi ve seçim bölgesiyle ilgili o zor soru ile karşılaştığında, bu işte biz taraf değiliz, anlamına gelen şeyler söyledi.  Tarım ve Gıda Bakanı Mehdi Eker, daha net dille, “Biz orada taraf değiliz!” diyebildi.
  <br/>
  MHP Grup Başkanvekili Oktay Vural’a göre; “Hepsi taraf!” Kamulaştırma kararı olmasaydı o katliam olmayacaktı. Vural, “Kamulaştırma kurallarını istismar ederek, ülke savaş hâlindeymiş gibi acilen kamulaştırma için Bakanlar Kurulu olarak karar aldılar. Yırcalıları mağdur eden ağaç katliamı Erdoğan’ın imzasıyla başladı.” diye düşünüyor.
  <br/>
  Bakanlar Kurulu’nun kamulaştırma kararının maden alanı için olduğunu belirten Bakan Eker, savunmasını şöyle sürdürmüştü: “Bakanlar Kurulu, ‘orada Zeytincilik veya Toprak Koruma Kanunu varsa, ona da muhalefet edebilirsiniz’ demiyor ki. Madencilik ile ilgili kamulaştırma kararı başka bir şey, eğer o alanda Zeytincilik Kanunu varsa, hükümleri de meri ise o zaten uygulanacaktır.”
  <br/>
  Bakan Eker’in savunmasını MHP Manisa Milletvekili Erkan Akçay şöyle çürütüyor: “Tarım Bakanı polemik yapıyor. ‘Zeytincilik varsa, kanun hükümleri meri ise’ diyor. Var olduğunu kendisine bağlı Manisa İl Müdürlüğü söylüyor. Müdürlük, 4 Mart 2014’teki açıklamasında Soma Yırca’da söz konusu alanın zeytinlik olduğunu, yasalara göre santral kurulamayacağını belirtmişti. Hukuku ayaklar altına aldıklarını itiraf edemeyecekleri için laf olsun diye savunma yapıyorlar. Yırca zeytinlik katliamı, yandaş rantı için hukukun istismar edildiğinin en güzel göstergesi.”
  <br/>
  CHP Manisa Milletvekili Özgür Özel de, hükümetle firmanın ortaklaşa sorumlu oldukları görüşünde. Özel, “Yırca’da termik santral için yer seçip o zeytinliği beğenen Kolin firmasının kendisi. Onun talebini onaylayan da hükümet! Normalde ihaleye 60 dosya girer. Burada rödevans ihale sistemi ile üç-beş havuz firması giriyor ve Kolin’de kalıyor. Kaymakamı, valiyi, hükümeti ve tabiî ki cumhurbaşkanını arkasına alan yandaşlar özel güvenlik eliyle zeytinlik katliamını göze aldı.” yorumunu yapıyor.
 </p>
 <p>
  <strong>
   Kronoloji
  </strong>
 </p>
 <p>
  Bakanlar Kurulu, Yırca’da ‘acele’ kamulaştırma kararını 21 Nisan 2014’te alıyor  Karar, 10 Mayıs 2014’te Resmî Gazete’de yayımlanıyor. Bu sırada Enerji Bakanlığı’nda hazırlanan kanun tasarısı Bakanlar Kurulu’nda imzaya açılıyor. 16 Haziran’da Meclis’e geliyor. Zeytin üreticileri ve sivil toplumdan gelen tepkiler çığ gibi büyüyor
 </p>
 <p>
  Bakanlar Kurulu kararını baz alan Kolin firması, tasarının yasalaşmasını beklemeden Yırca köyünde inşaata başlamak istiyor. Kamulaştırma kararının yürütmesinin durdurulması için Danıştay’a başvuran köylüler tedirgin
 </p>
 <p>
  Danıştay, 28 Ekim 2014’te Bakanlar Kurulu’nun kamulaştırma kararının yürütmesini oy birliği ile durduruyor. İtiraz yolunu da yine oy birliği ile kapatıyor. Ancak bu karar 7 Kasım’a kadar açıklanmıyor
 </p>
 <p>
  Kolin firması vali, kaymakam ve jandarmanın önünden geçip 7 Kasım’ın ilk saatleri alaca karanlıkta özel güvenlik güçleri ve iş makineleri ile zeytinliğe geliyor. Toprağını savunan köylüler tardedilirken 6-7 bin zeytin ağacı katlediliyor
 </p>
 <p>
  Birkaç saat sonra da Danıştay 10 gün önce aldığı yürütmeyi durdurma kararını açıklıyor
 </p>
</div>


Kaynak: [www.aksiyon.com.tr](http://www.aksiyon.com.tr:80/toplum/zeytin-katliaminin-onu-nasil-acildi_539956), [web.archive.org (arşiv bağlantısı)](http://web.archive.org/web/20150716081034/http://www.aksiyon.com.tr:80/toplum/zeytin-katliaminin-onu-nasil-acildi_539956)
