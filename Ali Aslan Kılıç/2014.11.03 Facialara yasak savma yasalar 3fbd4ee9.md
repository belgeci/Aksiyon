# Facialara yasak savma yasalar

*Ali Aslan Kılıç 2014.11.03*

<div class="pNewsDetailMainContent" itemprop="articleBody">
 <p>
  Soma sonrası 150 maddelik torbaya neredeyse işçi hariç her şey sokulmuştu. Ermenek faciası akabinde ise AK Parti grubu son torba yasanın hasarlarını gidermek için yeni bir maden yasası değişikliğini konuşuyor.
 </p>
 <p>
  Ermenek kömür madeninde 18 işçinin yer altı suyu ile dolan galeride can vermesi Türkiye’nin önemli bir sorununa projektör tuttu. Çözüm üretme sanatı olan siyaset kurumu maalesef çözüm üretemiyor. Onlarca torba yasa ile yüzlerce kanunda değişiklik yapılması Meclis’i kanun makinesine dönüştürdü. Ancak bir yasa değişikliği, çözümden çok ürettiği sorun ile bir sonraki yasa değişikliğine zemin hazırladı. Bunun en çarpıcı örneği Soma faciasının acılarını dindirmek üzere hazırlanan 150 maddelik son torba yasa oldu.
 </p>
 <p>
  Meclis’in yaz boyu çalışmasına da sebep olan torba yasa, Soma için 30 madde olarak hazırlanmış eklemelerle 150 maddeye ulaşmıştı. İlgisiz konulardaki eklemeler ile çok eleştirilen torba yasa, geçen hafta bizzat Cumhurbaşkanı Recep Tayyip Erdoğan tarafından Ermenek faciasının sebebi olarak gösterildi. AK Parti grubu şimdi son torba yasanın hasarlarını gidermek için yeni bir maden yasası değişikliği hazırlıyor.
 </p>
 <p>
  Siyaset kurumunun önemli bir parçası olan muhalefet Meclis’in çözüm üretememesini, “yürütmenin yasamaya vesayet ve tahakkümüne” bağlıyor. Sayısal çoğunluğuna güvenen iktidar partisi muhalefetin hiçbir görüş ve önerisini dikkate almadan yasa üretiyor.
 </p>
 <p>
  Cumhurbaşkanı Erdoğan’ın, devletin hesap sorması gerekir, diyerek kurtulmaya çalıştığını belirten TBMM Enerji ve Tabii Kaynaklar Komisyonu üyesi ve MHP Bilecik Milletvekili Bahattin Şeker, yaşanan felaketlerde devlet kurumlarının büyük pay sahibi olduğu görüşünde. 54. Hükümet’te Devlet Bakanlığı da yapan Şeker, şunları söylüyor:
 </p>
 <p>
  “Devlet hesap soracak deniyor. Kimden?! En büyük sorumlu devlet değil mi?! Faciaları önleyecek denetim mekanizmasını çalıştırmak devletin sorumluluğunda değil mi? Felaketin denetimden sonra yaşanması sizin sorumluluğunuz değil mi? Soma’nın acısı dinmeden yeni bir acı ile karşı karşıyayız. Çıkardığınız kanunun sıkıntılara sebep olacağını anlamışsınız! Neden sıkıntıları felakete dönüşmeden takip etmiyorsunuz, doğru düzgün denetimi temin edemiyorsunuz? Peki, bilgilendirme raporlarını neden dikkate almıyorsunuz? İşçilerin öğle yemeği için yeryüzüne çıkma hakları ellerinden alınıyor, kaymakam nerede, vali nerede? Hükümet olarak, devlet olarak siz neredesiniz? Suçu başkasına atarak kurtulamazsınız!”
 </p>
 <p>
  Muhalefeti yok sayan AK Parti, Soma faciasını haber veren araştırma önergesini de reddetmişti. Önergesi reddedilen Manisa Milletvekili Özgür Özel, madenlerde yaşanan can kayıplarını AK Parti’nin yasama organını tek başına çalıştırma sorumsuzluğuna bağlıyor. Özel’e göre; “Meclisteki çoğunluğuna güvenen AKP, muhalefetten gelen hiçbir öneriyi dikkate almıyor. Önergelerin görüşülmesine bile tahammül edemiyor. Sadece muhalefetin değil, AKP yönetimi kendi milletvekillerinin de görüş üretmesine izin vermiyor. Parmak çoğunluğuna güvenerek yasa yapıyor, madde ekliyor, madde çıkarıyor.”
 </p>
 <p>
  Cumhurbaşkanı Erdoğan, faturayı doğrudan, işçileri öğle yemeğini madende yemeye zorlayan işverenlere kesmişti. Ve devletin hesap sorması gerektiğini söylemişti.
 </p>
 <p>
  Gerçekten tek sorumlu işverenler mi? Tek sorumlu işveren ise o zaman AKP grup yöneticileri maliyet artışıyla ilgili neden yeni bir yasa hazırlığı yapıyor? AK Parti Grubu’nun madencilerin çalışma saatleri ile maden işverenine maliyet artışının fiyat farkı olarak ödenebilmesine ilişkin düzenleme çalışması aslında bir itiraf değil mi? Muhalefetin eleştirilerinin dikkate alınıp, maden işverenlerinin Torba Yasa hazırlanırken dinlenip maliyet artışının ne getireceği öngörülmesi gerekmiyor muydu? AK Parti’nin kısa sürede yasalaştırmak isteyeceği bu yeni düzenleme siyaset kurumunun, yasamanın, geç kalmışlığın itirafı da değil mi?
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/facialara-yasak-savma-yasalar_539770), [web.archive.org (arşiv bağlantısı)](http://web.archive.org/web/20150102074131/http://www.aksiyon.com.tr:80/dosyalar/facialara-yasak-savma-yasalar_539770)
