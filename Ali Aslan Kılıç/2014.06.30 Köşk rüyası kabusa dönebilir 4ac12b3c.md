# Köşk rüyası kabusa dönebilir

*Ali Aslan Kılıç 2014.06.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çankaya yarışında karşısına kavga edebileceği bir rakip çıkmayınca bocalayan Başbakan, yüzünü yeniden ‘hayalî düşman’a çevirdi. Her sandıkta ‘mağdur’ peleriniyle halkın karşısına çıkıp oy isteyen Erdoğan, yine ‘mağdur’ olmayı beceremezse, Köşk için ‘Kürt Kartı’ da yeterli gelmeyebilir.
  </font>
 </div>
 <div id="newsText">
  <font class="detail-text">
   <p>
    kmeleddin İhsanoğ-lu’nun Cumhurbaşkanlığı adaylığının açıklanması Başbakan Recep Tayyip Erdoğan’ı yeni bir strateji aramaya mecbur kıldı. Strateji değişikliğinin sebebi Cumhurbaşkanlığı rüyasının sona erme ihtimaliydi. İhsanoğlu’nun kişiliği göz önüne alınarak ‘kazanma stratejisi’ yeniden belirlendi. Cumhurbaşkanlığı seçimleri öncesi meydanlarda kavga edecek kimse olmayınca, eski zanlı(!) ısıtılıp yeniden piyasaya sürülmeliydi ki kavgacı üslup ve nefret dili bir defa daha amaca ulaşmak için yolları temizlesin.
   </p>
   <p>
    Fransa dönüşü uçağa alınan yakın gazetecilere ifade edilenler yeni stratejinin de ipuçlarıydı. Erdoğan’ın açıklaması, ‘kumpas itirafı’ niteliğindeydi; ‘yeni bir proje geliştiriliyor’du, ‘yeni yasalar onaylanacak, binlerce dava açılacak, süreç hızlanacak’tı! Bu yüzden Meclis’in 1 Temmuz’da tatile girmemesi gerekiyordu. Ramazan ayına rağmen, Cumhurbaşkanlığı seçim takvimine rağmen gerekirse 3 hafta daha çalışılacaktı.
   </p>
   <p>
    CHP ve MHP ortak aday belirlerken birkaç önemli nokta ön plana çıktı. Bunlardan ilki adayın ‘muhafazakâr tabandan oy alacak profilde olması’ idi. Bir diğeri, ‘Kızgın boksör gibi ringde yumruklarını sıkmış bekleyen Erdoğan’ın karşısına kavga edemeyeceği bir isim çıkarmak’ idi. Rakibin bu iki özelliği Erdoğan’a siyasi hayatının en heyecansız konuşmalarını yaptırdı. Arama sürecinde, sürekli espri konusu yaptığı ‘Çatı Aday’ın ismini anmamaya dikkat etti. Program yoğunluğu gerekçe gösterilerek İhsanoğlu’nun ziyaret talebi bile kabul edilmedi.
   </p>
   <p>
    Yeni stratejinin ilk hamlesi, ‘Rakibe vurmaktan sakın!’ oldu. Kavgacı olmayan rakibin dövülmesi ‘seyircilerin’ bir bölümünü memnun etmez, hatta kızdırabilirdi. Yıllardır tepe tepe kullanılan ‘mağduriyet’ üstünlüğü belki de rakibe geçebilirdi. Zaten, düşmanlaştırmakta zorlandığı ‘Cemaat’in mağdur edildiğine dair kanaat oluşmaya başlamıştı bile.
   </p>
   <p>
    İkinci hamle; Cemaat’e vurmaya devam. Ama suç delilleri oluşturarak! Bulunmaz fırsat olan Böcek Operasyonu’nda gözaltına alınan 11 emniyetçinin serbest bırakılmasına Başbakan, sert tepki ile ‘İtirazım var!’ dedi. Bunu savcının itirazı izledi. Binlerce dava açılmalı, gözaltılar, tutuklamalar olmalıydı.
   </p>
   <p>
    Bu taktiklerle mevcut korunabilirdi belki ama ilk turda gereken yüzde 50’nin yakalanmasına ve Köşk hayalinin gerçekleşmesine yetmezdi…
   </p>
   <p>
    Üçüncü hamle ise ikinci tura dönüktü. Çankaya hayalinin gerçekleşebilmesi için BDP-HDP blokunun yüzde 5-7’lik oyuna ihtiyaç vardı. Elbette, 30 Mart’taki yüzde 43’lük oranın korunması da şarttı. Bu oran korunduktan sonra ilk turda İhsanoğlu isterse yüzde 47’yi görsün fark etmezdi. En az yüzde 5’lik BDP-HDP oyu 24 Ağustos için yeterliydi.
   </p>
   <p>
    En büyük risk birinci turda, Erdoğan’ın tabanından 1-2 puanlık İhsanoğlu’na kayması. Yüzde 41’lerde kalan Erdoğan’ın yüzde 47’leri gören İhsanoğlu’nu ikinci turda yakalaması için ‘Kürt Kartı’ da yetmeyecek. Dahası ‘Kürt Paketi’ olarak adlandırılan çözüm sürecine ilişkin yasal düzenlemeler ters tepkiye de sebep olabilir.
   </p>
   <p>
    Bıçak sırtı denilen de işte tam buydu. HDP-İmralı-Kandil ikinci tur desteği için somut adım atılmasını istiyordu. BDP-HDP sözcülerinin her fırsatta dile getirdiğini Esat Canan şöyle özetledi: “Yıllardır verilen sözler ve gelinen noktaya bakarak Kürt halkı artık yasa yapılmasını istiyor.”
   </p>
   <p>
    <strong>
     Önce torba yasa
    </strong>
   </p>
   <p>
    Son yıllarda her yasama yılının sonuna gelindiğinde ‘torba yasa’ tartışması yaşanır oldu. Hükümet, yıl içinde yetiştiremediği değişiklikleri yıl sonunda çok sayıda kanunda değişiklik yapan bir tasarıyla çözmeye çalışır. Muhalefet ise şiddetle eleştirdiği uygulamaya komisyon görüşmelerinden başlayarak obstrüksiyon hakkını kullanır. Torba yasa tasarısının 1 Temmuz’dan önce yasalaşmayacağı anlaşılır ve hemen her yıl Meclis’in tatile girişi ertelenerek tasarı Genel Kurul’dan geçirilir.
   </p>
   <p>
    Bu yıl bu tabloda her şeyden çok daha belirleyici olan Cumhurbaşkanlığı seçimleri öne çıktı. Torba yasa da, Köşk rüyasıyla geliştirilen stratejiye uygun maddeler içeriyor.
   </p>
   <p>
    Asıl olarak Soma faciasının yaralarının sarılması maksadıyla hazırlandı tasarı. 60 madde olarak geldiği Plan Bütçe Komisyonu’nda AKP’li üyelerin önergesiyle nerdeyse ikiye katlandı. Madencilik sektörünün dışında 44 farklı kanunda daha değişiklik getiriyor. En önemlileri elbette Cumhurbaşkanlığı seçim süreci ve bu süreçte Başbakan Erdoğan’ın belirlediği stratejiye uygun olanlar. Muhalefetin de sert tepki gösterdiği 3 milyon kamu çalışanını ilgilendiren madde bu nitelikte.
   </p>
   <p>
    Plan Bütçe Komisyonu Üyesi Mehmet Günal bu maddenin sakıncasını şöyle dile getiriyor: “Artık kamu çalışanının; tayin, terfi, görevin değişmesi, disiplin cezası ve meslekten uzaklaştırma gibi özlük hakları siyasi otoritenin keyfî uygulamasına bırakılıyor. Başbakan’ın binlerce dava açacakları şeklindeki örtülü tehdidi de muhtemelen süreçte yaşanacak.”
   </p>
   <p>
    Erdoğan böylece, “Suçlu ise yargı süreci işletilsin! Paralel yapı üyesi olarak suça karışan bir kamu çalışanının görev yeri değiştirilir mi? Suçlu ise mahkeme karar versin, değilse insanların görev yeri değiştirilerek suçlu muamelesi yapılmasın!” eleştirilerini de sona erdirmeyi hedefliyor.
   </p>
   <p>
    Torba yasa ayrıca kamu çalışanının hak arama yollarını da tıkıyor. Torba yasa ile Anayasa’nın 138. maddesinin ortadan kaldırılmak istendiğini kaydeden CHP’li Altay, “İdari yargı kararlarına uymama serbestliği getiriliyor. Türkiye’de hukuk devleti ortadan kaldırılıyor.” görüşünde.
   </p>
   <p>
    Torba yasa uygulamasının 17 Aralık Yolsuzluk ve Rüşvet Soruşturması’ndan sonra daha farklı bir kimliğe büründüğünü söyleyen Altay’ın sözleri üzerinde düşünmeye değer: “Mahkeme kararı ile mağduriyeti tespit edilen kamu çalışanının hakkının iadesi engelleniyor. Mahkeme kararı ile yanlış yaptığı tespit edilenlere cezai muafiyet getiriliyor. Mahkeme kararlarının iki yıl uygulanmaması gibi bir yasal düzenleme kabul edilebilir mi? Anayasa’nın 138. maddesi mahkeme kararlarının bir an önce uygulanmasını hükme bağlar. İlk zamanlar rantlarını, özel gündemlerini gözetiyorlardı. Şimdi, hukuksuzluklarını kanunla örtmeye çalışıyorlar.”
   </p>
   <p>
    Sadece Emniyet Genel Müdürlüğü bünyesinde 40 bini aşan görev yeri değişiklikleriyle ilgili Danıştay’ın vereceği göreve iade kararı 2 yıl yerine getirilmeyecek. Bunu yerine getirmeyen amirlerin cezai muafiyeti olacak. Anayasa’nın 138. maddesi “Yargı kararı hemen uygulanır.” derken torba yasanın ilgili maddesi yürütmeye 2 yıl süre veriyor. Yani Cumhurbaşkanlığı ve 2015 Genel Seçimleri öncesinde siyasi iktidar kamu çalışanlarıyla ilgili, (hak arama imkânı olmadan) dilediği tasarrufta bulunabilecek.
   </p>
   <p>
    Torba yasa ile siyasi iktidarın güç devşirdiğini vurgulayan MHP Grup Başkanvekili Oktay Vural, “Kamu çalışanlarının mağduriyeti, özelleştirme ve kamu ihaleleriyle ilgili adrese teslim maddeler dışında üniversite ve bilim dünyası da hükümete bağlanmak isteniyor.” diye konuşuyor. Torba yasanın başlı başına bir hukuksuzluk aracı hâline getirildiğini kaydeden Vural’a göre dikkat edilmesi gereken başka noktalar da var:
   </p>
   <p>
    “Hükümet, gücüne güç katmaya çalışıyor. İnsanların kendi statüleri ile ilgili mahkemeye gitme hakkı bile elinden alınıyor. Bu ancak darbe yönetimlerinin tezahürüdür. 12 Eylül, 28 Şubat ne yapıyorsa aynısını Recep Tayyip Erdoğan yapıyor.”
   </p>
   <p>
    <strong>
     ‘Çözüm Paketi’ çok ses getirecek
    </strong>
   </p>
   <p>
    ‘Yargı Paketleri’nden esinlenilerek, ‘Çözüm Paketi’ olarak adlandırılan 6 maddelik Terörün Sona Erdirilmesi ve Toplumsal Bütünleşmenin Güçlendirilmesine Dair Kanun Tasarısı TBMM’de görüşülmeye başlandı. BDP-HDP cephesinde memnuniyetle karşılanan tasarıya CHP temkinli yaklaşırken MHP ve BBP’den sert tepki geldi. MHP’nin, “PKK’yı meşrulaştırmak” olarak değerlendirdiği tasarı Cumhurbaşkanlığı seçim sürecinin de en çok tartışılan konusu olmaya aday.
   </p>
   <p>
    Tasarıyı önemsediklerini belirten HDP Şırnak Milletvekili Hasip Kaplan, “Sorunların artık Meclis’te konuşulacağı bir sürece geçiyoruz. Yapılacakları yasal güvenceye kavuşturan ve hükümete de yetki tanıyan bir tasarı olması önemini artırıyor.” diyor.  Kaplan paketin içeriği ve getirilerinin parti yönetimi ve Meclis grubunca ayrıntısıyla değerlendirileceğini söyledi. Abdullah Öcalan da paketi ‘tarihi’ olarak niteledi.
   </p>
   <p>
    Çözüm süreciyle ilgili yasaları aslında Erdoğan sonbaharda getirmeyi planlıyordu. Ancak Kandil-İmralı-HDP üçlüsünü ikna edemedi. Söz konusu üçlü Cumhurbaşkanlığı seçim sürecinde sıkıştıracakları Erdoğan’dan istedikleri tavizi alacaklarını düşünüyorlardı.
   </p>
   <p>
    Hükümet ilk işareti Başbakan Yardımcısı Beşir Atalay ile Efgan Ala’nın Diyarbakır’da katıldıkları Çözüm Süreci Çalıştayı’nda verdi. Paket de Atalay-Ala üretimi olarak Bakanlar Kurulu’na geldi.
   </p>
   <p>
    Paketin ilk işaretleriyle birlikte Başbakan Erdoğan’ı eleştiren MHP lideri Devlet Bahçeli, “Pınarhisar günlerini arayacağını” hatırlatarak sert mesajlar verdi. Başbakan Erdoğan daha sert üslupla Bahçeli’ye karşılık verirken, bir yandan da, “İstediğim de buydu” demeye getirdi. Erdoğan’ın yüzde 43-45 bandında bulunan kendi tabanındaki milliyetçi muhafazakâr seçmenin Çözüm Paketi’ne vereceği tepkiyi, MHP’ye yönelik, “Kandan besleniyorlar, barış istemiyorlar!” söylemi ile azaltmak istiyor.
   </p>
   <p>
    Cumhurbaşkanlığı seçim pazarlığı karşılığında Türkiye’nin PKK’ya ikram edildiğini vurgulayan MHP Genel Sekreteri İsmet Büyükataman’ın üslubu hayli sertti: “AKP hükümeti, PKK’yı meşrulaştırmak için gözü dönmüş gibi hareket ediyor.” Çözüm sürecinin terör örgütüne yaradığını kaydeden Büyükataman eleştirilerini şöyle sürdürdü: “PKK terör örgütü dağ kadrosuna yeni teröristler kazandırdı. İç güvenlik tedbirleri alması gereken İçişleri Bakanı ise işini yapmak yerine yakayı nasıl kurtaracağının hesabını yapıp yasal zemin arayışlarına girdi.”
   </p>
   <p>
    Paketin en önemli maddesi sürecin aktörlerinin kendilerine yasal zırh oluşturmaları! Eve dönüşün kolaylaştırılması, kaçırılan çocuklarla ilgili düzenlemeden yanında Öcalan’a dönük örtülü bir düzenleme iddiası Erdoğan’ın hesaplarını karıştırabilir. Ama Erdoğan’ın başka çaresi varmış gibi görünmüyor.
   </p>
   <p>
    <strong>
     Küçük paketin 4 maddesi
    </strong>
   </p>
   <p>
    Terörün sona erdirilmesi için, yürütülen çözüm sürecine ilişkin atılacak adımlara yasal zemin kazandıran paket aslında 4 maddeden oluşuyor. 5 ve 6. maddeler yürürlük ve yürütme maddeleri.
   </p>
   <p>
    <strong>
     MADDE 1-
    </strong>
    Bu Kanunun amacı, terörün sona erdirilmesi ve toplumsal bütünleşmenin güçlendirilmesi için yürütülen çözüm sürecine ilişkin usul ve esasları düzenlemektir.
   </p>
   <p>
    <strong>
     MADDE 2-
    </strong>
    Hükümet, çözüm süreci kapsamında aşağıdaki hususlarda gerekli çalışmaları yürütür. Terörün sona erdirilmesi ve toplumsal bütünleşmenin güçlendirilmesine yönelik siyasi, hukuki, sosyo-ekonomik, psikolojik, kültürel alanlarda, insan hakları, güvenlik ve silahsızlanma alanlarında ve bunlarla bağlantılı konularda atılabilecek adımları belirler. Gerekli görülmesi hâlinde, yurtiçindeki ve yurtdışındaki kişi, kurum ve kuruluşlarla temas, diyalog, görüşme ve benzeri çalışmalar yapılmasına karar verir ve bu çalışmaları gerçekleştirecek kişi, kurum veya kuruluşları görevlendirir. Silah bırakan örgüt mensuplarının eve dönüşleri ile sosyal yaşama katılım ve uyumlarının temini için gerekli tedbirleri alır. Bu Kanun kapsamında yapılan çalışmalar ile alınan tedbirlere ilişkin kamuoyunun doğru ve zamanında bilgilendirilmesini sağlar. Alınan tedbirlere ilişkin uygulama sonuçlarını izler ve ilgili kurum ve kuruluşlar arasında koordinasyonu sağlar. Gerekli mevzuat çalışmalarını yapar.
   </p>
   <p>
    <strong>
     MADDE 3-
    </strong>
    Bakanlar Kurulu, çözüm sürecine ilişkin gerekli kararları almaya yetkilidir.
   </p>
   <p>
    (2)Çözüm süreci kapsamında yapılan çalışmaların koordinasyonu ve sekretarya hizmetleri Kamu Düzeni ve Güvenliği Müsteşarlığı tarafından yürütülür.
   </p>
   <p>
    <strong>
     MADDE 4-
    </strong>
    Bu Kanun kapsamında verilen görevler, ilgili kamu kurum ve kuruluşlarınca ivedilikle yerine getirilir.
   </p>
   <p>
    (2) Bu Kanun kapsamında verilen görevleri yerine getiren kişilerin hukuki, idari veya cezai sorumluluğu doğmaz.
   </p>
   <p>
    <strong>
     MADDE 5-
    </strong>
    Bu Kanun yayımı tarihinde yürürlüğe girer.
   </p>
   <p>
    <strong>
     MADDE 6-
    </strong>
    Yürütme maddesidir.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-38899-.html), [web.archive.org (arşiv bağlantısı)](http://web.archive.org/web/20140916225417/http://www.aksiyon.com.tr/aksiyon/haber-38899-.html)
