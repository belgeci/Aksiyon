# Akaryakıta zam mı geliyor?

*Sevim Şentürk 2016.02.23*

<div class="pNewsDetailMainContent ctx_content" itemprop="articleBody">
 <p>
  Petrol üreticileri 1,5 yılda yüzde 71 düşen petrol fiyatları için çare arıyor. Suudi Arabistan, Katar, Rusya ve Venezuela üretimi sabitlemek için anlaştı. Olan yine türk tüketiciye olacak.
 </p>
 <p>
  Petrol fiyatları, son bir yıldır dünya ekonomisinin gündeminde. Arz, talebin üstünde olduğu için fiyatlar, 2014 Haziran’ından itibaren düşmeye başladı ve petrol bir yılda yüzde 71 değer kaybına uğradı. Varili 40 dolar civarında seyreden brend petrol, geçen haftalarda 30 dolara kadar indi. Arz- talep dengesini bozan nedenlerden biri, İran üzerindeki boykotun kalkması.
 </p>
 <p>
  Üretici konumundaki ülkelerden olan İran, boykotun kalkmasıyla petrol ihracatına başladı. İran’ın yanı sıra piyasada pazar kaygısına zemin hazırlayan bir ülke daha var: ABD. O da, elindeki petrolü satışa sundu. Bu durum, ekonomisi büyük ölçüde petrole bağlı ülkeleri hâliyle tedirgin etti. Özellikle de bütçe gelirinin yüzde 60’ını petrolden sağlayan Rusya’yı. Rusya ekonomisinin durgunluktan çıkabilmesi için varil fiyatının en azından 70 doların üstünde seyretmesi gerekiyor.
 </p>
 <p>
  Düşüşten Rusya kadar Suudi Arabistan da endişe duyuyor. OPEC’e (Petrol Üreten Ülkeler Teşkilatı) bağlı ülkelerin ürettiği petrolün üçte birini, dünyadakininse yüzde 20’sini Suudi Arabistan sağlıyor zira.
 </p>
 <p>
  Petrolün gidişatını anlatan bu tablo, ekonomilerini siyah altınla döndüren Rusya ve Suudi Arabistan’ı harekete geçirdi.
 </p>
 <p>
  Fiyatların daha da aşağıya inmesine mâni olabilmek adına, bu hafta kapalı kapıların arkasında bir toplantı yapıldı. Dört büyük petrol ihracatçısı Katar’ın başkenti Doha’da buluştu. Suudi Arabistan ve Rus yetkililerin dışında Katar Enerji ve Sanayi Bakanı Muhammed bin Salih es-Sade ve Venezuela Petrol Bakanı da toplantıdaydı. Daha toplantıdan bir sonuç çıkmadan petrol fiyatında yaklaşık yüzde 4 yükselme görüldü. Varil fiyatı 35,51 doları bularak iki haftanın en yüksek seviyesine ulaştı.
 </p>
 <p>
  16 Şubat’ta yapılan toplantıda, petrol üreticileri üretimi ocak ayı seviyesinde sabitleme konusunda anlaştı. Fiyatlarda ciddi bir hareketlenme beklemediklerini ifade eden Suudi Arabistan Petrol Bakanı Ali Naimi, amaçlarının dalgalanmayı önlemek olduğunu ifade etti. Yani istikrarlı bir petrol fiyatına ulaşmak daha çok gündem meselesi olmuş. Fakat karar ne kadar uygulanır, işte orası büyük bir muamma!
 </p>
 <p>
  Dengeleri İran bozuyor
 </p>
 <p>
  İran, yılların acısını çıkarmak için üretimini artırmaya çalışıyor. Bu yüzden arzı sabitlemek gibi bir niyeti olmadığını açıkladı. İşin içine siyasi ilişkileri de dâhil etmek lazım. Suriye, adı geçen ülkelerin hepsi için kilit nokta.
 </p>
 <p>
  Enerji Ekonomisi Derneği Başkanı Gürkan Kumbasar, anlaşmanın Suriye politikasına sıçrayacağını ve Türkiye’nin meselenin bir parçası olacağını düşünüyor. Nedenini ise şöyle açıklıyor: “Rusya bir taraftan İran’ın gerginlik içinde olduğu Suudi Arabistan’la işbirliği yaparken diğer yandan Suriye politikasında İran’la müttefik. İktisadi ve siyasi öncelikler birbirinin içine geçmiş karmaşık bir tablo sergiliyor.”
 </p>
 <p>
  Petroldeki bu gelişmenin Türkiye’ye ekonomik olduğu kadar siyasi yansımaları olacak hâliyle. Fakat şu an için ne olacağını kestirmek çok mümkün değil. Öngörülen tek şey, çok olmasa da fiyatların artacağı. Tahmin edilen fiyat, şimdilik bir varil petrolün 40 dolar seyrinde olacağı. Daha da yükselmesine İran nedeniyle ihtimal verilmiyor. Fiyat yükselişi Türkiye’yi elbette olumsuz etkileyecek.
 </p>
 <p>
  İstanbul Teknik Üniversitesi Petrol Mühendisliği Bölümü Ana Bilim Dalı Başkanı Abdurrahman Satman, söz konusu üretim düşüşünden dünya ekonomisinin olumlu etkileneceğini, Türkiye’nin ise petrole ayırdığı ithalat bütçesinin artacağını ve bunun da vatandaşın akaryakıtı daha zamlı almasına zemin hazırlayacağını ifade ediyor. Yani petrol fiyatındaki düşüş Türkiye’de halkın cebine pek yansımamış olsa da yükselmesi hâlinde doğrudan olumsuz etkileyecek.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/ekonomi/akaryakita-zam-mi-geliyor_553929), [web.archive.org (arşiv bağlantısı)](http://web.archive.org/web/20160228093923/http://www.aksiyon.com.tr:80/ekonomi/akaryakita-zam-mi-geliyor_553929)
