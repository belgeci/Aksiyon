# Çöpten ne çıkacağı belli olmaz

*Sevim Şentürk 2016.02.29*

<div class="pNewsDetailMainContent ctx_content" itemprop="articleBody">
 <p>
  Sağından solundan geçen araçlara pek aldırmıyor. Meraklı bakışlara da… Yükünü omuzlarına verdiği çuvallı çekçekiyle devam ediyor yoluna. Sonra, yanından geçerken dahi iğrenerek baktığımız, burnumuzu tuttuğumuz bir çöp konteynerine yaklaşıyor. Tek tek içindeki bütün poşetlerini açıyor. Kâğıt, karton, plastik gibi atıkları bulup çuvalına dolduruyor. Tüm bu işlemi yaparken kendisi de tiksiniyor belki, hatta mikrop kapıyor; fakat işine ara vermiyor. O adam, ekmek parasını çöpten kazanıyor! Sık sık yolunuzun kesiştiği herhangi bir kâğıt toplayıcısından bahsettiğimizi hemen anladınız, elbette.
 </p>
 <blockquote>
  <p>
   <span>
    <strong>
     Depoda çalışıyor depoda yaşıyorlar
    </strong>
   </span>
  </p>
  <p>
   <span>
    Bayrampaşa’da bir atık toplama deposundayız. Çöpten seçilenler buraya getiriliyor. Orada ayrıştırılarak aracılara satılıyor. Depolardan biri Urfalı Mahmut Kesik’e ait. 35 yaşındaki Kesik, 17 yaşında memleketi Urfa’dan kalkıp İstanbul’a gelir. Evlidir o sırada. Köyünde bulamadığı işi İstanbul’da arar. Sokaklarda yatar 40 gün. Sonra toplayıcılık yapanları görür, o da başlar. Beş yıl böyle yaşar. Atıklarını sattığı depoda kalır. Sonra biriktirdiği parayla kendine bir depo açar. Kardeşlerini de yanına getirir. Meslekte 15 yılını geride bırakan Kesik, hâlâ depoda yatıp kalkıyor. Ailesi köyde. Ayda bir uğruyor ve kazandığı parayı götürüyor. “Bizim çöpten çıkardıklarımız sayesinde karnı doyuyor ailemin.” diyor. Çoğu aile, tıpkı Kesik kardeşler gibi ekmek teknelerinde yatıp kalkıyor.
   </span>
  </p>
 </blockquote>
 <p>
  Her ne kadar adları kâğıt toplayıcısı olarak lügatimize yerleşmişse de geri dönüşümü mümkün her atık giriyor onların çuval-arabalarına. Zaten kâğıt toplayıcılığından ziyade ‘geri dönüşüm işçileri’ olarak tarif ediyor onlar da kendilerini. Resmî makamlar, bu işi meslek edinenlerin Türkiye genelinde 500 bin civarında olduğunu tahmin ediyor. Fakat gerçek sayının bundan çok daha fazla olduğunu söyleyelim. Geri Dönüşüm İşçileri Derneği Başkanı Dinçer Mendillioğlu’na göre, sadece İstanbul’da 200 bine yakın Suriyeli mülteci atık işçiliği yapıyor. Rakamların tahminî olmasının tek nedeni var: işin ve işçinin bağımsız ya da daha doğrusu kayıt dışı olması.
 </p>
 <p>
  Birkaç haftadır, Çevre ve Şehircilik Bakanlığı’nın gündemi onlarla meşgul. Aslında konu yeni değil. Avrupa Birliği uyum sürecinde, yani 11 sene önce atıklar için bir yönetmelik hazırlanıyor. Sağlıksız ve kötü koşullarda çalışan kâğıt toplayıcıları şehrin çehresini bozdukları gerekçesiyle yasaklanıyor. Aynı şekilde firmalara da onlardan atık almaları hâlinde ceza uygulanacağı belirtiliyor. Yönetmelik çıkıyor ama unutuluyor. İşte Bakanlık bu yönetmeliği bugünlerde yeniden hatırladı. Hatta Ankara’da iki firmaya, toplayıcılardan kâğıt aldığı için 140 bin TL ceza bile kesti. Bakan Fatma Gül Demet Sarı, “Kâğıt toplayıcılarını mağdur edecek hiçbir anlaşmanın altında imzamız olamaz.” diyerek meseleye son noktayı koydu. Ancak geri dönüşüm işçileri hâlâ endişeli. “Sorun burada bitmez, işin içinde rant var!” diyorlar. İlerleyen günler ne gösterecek, yönetmelik hangi şekli alacak şimdilik belli değil. Net olan bir tek şey var: Toplayıcıların bahtına çöpten bu kez atık değil, ekmek kavgası çıktı!
 </p>
 <blockquote>
  <p>
   <span>
    <strong>
     Ne kadar kazanıyorlar?
    </strong>
   </span>
  </p>
  <p>
   <span>
    Toplayıcıların günlük kazançları gösterdikleri performansa göre değişiyor. Kimi günlük 1 ton, kimi 250 kilo topluyor. 1 ton toplayan tabii ki daha çok kazanıyor. Burada kıstas atığın fiyatı. Atıkların fiyatları da yer yer değişiklik gösteriyor. Ama genel olarak kâğıdın kilosu 35 kuruş, plastik ise 1 lira. Bu fiyatlar, günlük yevmiyeye ortalama olarak 40 – 70 lira arasında yansıyor. Toplayıcıların aylık kazancı da bu doğrultuda 750 lira ile 1500 lira arasında değişkenlik gösteriyor.
   </span>
  </p>
 </blockquote>
 <h2>
  Hırsızlık mı yapalım?
 </h2>
 <p>
  Verilen söz tutulmazsa toplumun her kesimini ilgilendiren büyük bir sorun çıkacak ortaya: işsizlik. Meselenin en önemli ayağı bu zaten. Kayıt dışı da olsa binlerce insan, geçimini böyle sağlıyor.
 </p>
 <p>
  İstanbul Dolapdere’de bir depoda çalışan 30 yıllık geri dönüşüm işçisi Ahmet Çakır’ın sözleri bahsi geçen sosyal sorunlardan en dikkat çekenine işaret ediyor aslında. Çakır, “Hırsızlık mı yapalım? Bunu mu istiyorsunuz? Biz alnımızın teriyle kazanıyor, evimizi geçindiriyoruz. Ama yok; bu ülkede çalan makbul.” diyerek yönetmelikten rahatsızlığını belli ediyor. Ona göre, devlet hiçbir zaman kâğıt toplayıcılarını düşünmüyor; lisanslı firmalara göre karar veriyor. Çakır, lisans almanın zorluğunu da anlatıyor. “Devletin atık için oluşturduğu bir sistem yok hâlâ. Ne kazanıyoruz ki şartları yerine getirebilelim.” diyor ve ekliyor: “Devletin arzu ettiği toplayıcılık için bizi belediyelerle entegre etmeleri lazım. Başka türlüsü olmaz.”
 </p>
 <blockquote>
  <p>
   <span>
    <strong>
     Ne yapalım, ölelim mi?
    </strong>
   </span>
  </p>
  <p>
   <span>
    Atık işçiliği yapan Suriyeli mülteciler ülke gündeminden uzak. Yaptıkları işin yasaklanma ihtimalinden haberleri dahi yok. İçlerinden Besim Kasım 40 yaşında. Sekiz çocuğu var. Bir yıl önce, gece yarısı Halep’teki evi bombalanınca, çocuklarını da alıp Türkiye’ye sığınmak için yola çıkmış. Mesleği yok. Suriye’de lokantada çalışıyormuş. Buraya gelince işsiz kalmış. Çevresindeki diğer Suriyeliler gibi kâğıt toplayıcılığına başlamış o da. Kızı Elisar en büyük yardımcısı. Yenibosna’da bir çöp konteynerinin başında bekliyorlar baba kız. Akşama kadar oraya gelen atıkları ayıklayıp çuvallara dolduruyorlar. Günlük 25 lira kazanıyor. “Yasak çıkarsa Türkiye’de hiç yaşayamayız!” diyor ve kanımızı donduran bir cümle düşürüyor dilinden: “Mecbur ölmeyi göze alacağız o zaman. Avrupa’ya gitmek için yola çıkacağız.”
   </span>
  </p>
 </blockquote>
 <p>
  Atık Kanunu’nun çerçevesi bu işin çehresini düzeltmek ve sağlıklı koşullarda geri dönüşüm sağlamaksa, Çakır’ın önerisi en mantıklı yol olarak çıkıyor devletin karşısına. Örnekleri de yok değil. Çankaya Belediyesi, ilçedeki atık toplayıcılarını, bünyesinde, resmî bir üniformayla ve temiz koşullarda çalıştırmaya özen gösteriyor. Fakat bu da tam çözüm gibi görünmüyor. Çünkü o kadar işçiyi istihdam etmek belediye bütçesini aşıyor. Kaldı ki, mevzubahis işçilerin çoğu sokağa ve serbest çalışmaya alışkın.
 </p>
 <p>
  Geri Dönüşüm İşçileri Derneği Başkanı Mendillioğlu, böylesi hayata alışkın insanları belli saatlere tabi tutmanın da mümkün olmayacağını belirtiyor. Ayrıca çöp karıştırmanın saati olmadığını söylüyor. Kendisi de yıllarca atık toplayan biri olarak, “Çöpten ne zaman ne çıkacağı belli olmaz. Bu nedenle, atık saatlere bağlı olarak toplanmaz.” diyor.
 </p>
 <h2>
  Bu iş baba mesleğimiz
 </h2>
 <p>
  Aslında konu en çok Romanları ilgilendiriyor. Zira onlarda toplayıcılık, meslek olarak müzisyenlik ve çiçekçilikten hemen sonra geliyor. Pek çok Roman, atık toplayıcılığından kazandıkları parayla hayatlarını idame ettiriyor. Tarlabaşı’nda küçük bir kâğıt deposuna sahip 40 yaşındaki Bayram Renklihava içlerinden sadece biri. 15 yaşından beri geri dönüşüm işçisi olarak çalışan Renklihava, “Kâğıt toplayıcılığı bizim baba mesleğimiz. Başka meslekte yapamayız.” diyerek Romanların   toplayıcılıktaki geçmişine vurgu yapıyor. ” Hâliyle kâğıt toplayıcılığını yasaklamak en çok onları etkileyecek. Bir de sabıkalıları…
 </p>
 <p>
  “Sabıkam vardı, iş bulamadım.” Bu cümle 65 yaşındaki Faruk Atar’a ait. İzmirli Atar 40 yıl önce gelmiş İstanbul’a. Suça karışmış ilk geldiğinde ve cezaevine girmiş. Tam 20 yıl yatmış. Çıktığında, sabıkası yüzünden hiçbir işe girememiş. Geri dönüşüm işçiliğine bu sebeple başlamış. 20 yıldır atık topluyor. İlerleyen yaşı ve belindeki fıtığa rağmen kilolarca yüke omuz vererek çalışmaya devam ediyor. Çünkü eli mahkûm. Emekli değil, bir de yuva kurmuş. 13 yaşında bir oğlu var. O bu işi sabıkası yüzünden yapan onlarca insandan yalnız biri.
 </p>
 <blockquote>
  <p>
   <span>
    <strong>
     Nasıl bir yol izlenmeli?
    </strong>
   </span>
  </p>
  <p>
   <span>
    Çevre Mühendisleri Odası Baran Bozoğlu: Yönetmeliğin iki taraf için de olumlu olması için atığın kaynağından ayrıştırılması gerekiyor. Herkes evinde kâğıdı, plastiği farklı alanlarda biriktirip toplayıcıya ulaştırırsa, hem toplayıcıların çalışma koşulları düzenlenmiş olur hem de daha çok atık dönüştürülür. Mahalli yöneticiler gerekirse bu atıkların toplanacağı bir sistem kurmalı. Sonra da işçiler belediyelerin bünyesinde normalde kazandıkları maaş miktarı ile istihdam edilmeli. Geri Dönüşüm İşçileri Derneği Başkanı Dinçer Mendillioğlu: Atığı yani evlerde ayrıştırma bilincini oturtmak bu işin ilk noktası. Devlet öncelikle bir altyapı oluşturmalı. Sonra da atık işçilerinin istihdamı söz konusu olmalı. Böylece sağlıksız çalışma koşulları bertaraf olduğu gibi geri dönüşüm miktarı da çoğalır.
   </span>
  </p>
 </blockquote>
 <p>
  Çuvalıyla birlikte 115 liraya mal edilen toplayıcı arabasını isteyen herkes alıp kâğıt toplayabiliyor. Nişantaşı’nda 40’lı yaşlarda takım elbiseli bir toplayıcıya denk geldik. İsmini paylaşmadı bizimle; ama hikâyesini anlattı. Bir devlet dairesinde memur. Aldığı maaş evini geçindirmiyor. O da, işten çıkar çıkmaz soluğu çöp konteynerlerinin başında alıyor. Toplayıcılığı ek işi olarak görüyor.  Depo sahipleriyle konuştuğumuzda benzer pek çok örneğin olduğunu duyuyoruz. Öğrenciler okul harçlığını çıkarmak, emekliler gelir elde etmek, memurlarsa maaşları yetmediği için  yarı zamanlı geri dönüşüm işçiliği yapıyor. Kısacası toplayıcılığın yasaklanması toplumun ötekilerini işsiz bırakacak.
 </p>
 <p>
  Üstelik onlar kendi evlerinin yanı sıra ülke ekonomisine de katkı sağlıyorlar.Çevre ve Şehircilik Bakanlığı’nın istatistiklerine göre, Türkiye’de yılda yaklaşık olarak 25 milyon ton atık çıkıyor. Bunun 2,5 milyon tonu geri dönüştürülüyor. Geri dönüştürülen atığın 1,5 milyonu bağımsız çalışan kâğıt toplayıcıları tarafından tedarik ediliyor. Firmalar, onların topladığı atığı temin etmeye yetişecek iş gücüne sahip değil. Eğer yasa toplayıcıların aleyhinde gelişirse 1,5 milyon ton ağırlığındaki atık tam anlamıyla çöp olacak.
 </p>
 <p>
  Çevko’nun 2013 verilerine göre, bu sayede ülke ekonomisine giren 1 milyar 300 milyon liralık katkıda gerileme yaşanacak. Sadece ekonomik değil, ekolojik kazanımlarda da gözle görülür bir azalma olabilir. Bugünkü istatistiklerle Türkiye, dönüştürdüğü kâğıt sayesinde yılda 17 milyon ağacın kesilmesini önlüyor.Bu yüzden, hazırlanacak ‘Atık Kâğıt Yönetmeliği’nin, onları da kapsaması kaçınılmaz.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/copten-ne-cikacagi-belli-olmaz_553981), [web.archive.org (arşiv bağlantısı)](http://web.archive.org/web/20160303024217/http://www.aksiyon.com.tr:80/dosyalar/copten-ne-cikacagi-belli-olmaz_553981)
