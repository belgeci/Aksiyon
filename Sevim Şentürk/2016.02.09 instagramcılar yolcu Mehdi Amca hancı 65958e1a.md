# instagramcılar yolcu Mehdi Amca hancı

*Sevim Şentürk 2016.02.09*

<div class="pNewsDetailMainContent ctx_content" itemprop="articleBody">
 <p>
  Büyük Valide Han; Boğaz, Haliç ve Galata’yı aynı anda kadraja sığdırabileceğiniz bir yer. Son zamanlarda hayli merak ediliyor. Filmlerin çekildiği, turizmin yeni uğrak noktası handa bir poz için mehdi amca’dan izin gerek.
 </p>
 <p>
  Sosyal medyada geziniyorsunuz; mesela Instagram’da... Çeşit çeşit fotoğrafla karşı karşıyasınız. Birinde özenle hazırlanmış sofrayı, diğerinde tarihî bir binayı görüyorsunuz. Fakat tıklayıp baktığınız onlarca fotoğrafın içinde, teki dikkatinizi daha çok çekiyor. Ziyaret ettiğiniz galerinin sahibi arkasına İstanbul’un o muazzam manzarasını almış ve bir kulenin üzerinde zıplayarak poz vermiş. Çok etkileyici, bir o kadar da heyecan verici bu görsel ziyafet karşısında merakınıza yenik düşüyorsunuz. Hemen zihninizde şu soru beliriyor: “Burası neresi?”
 </p>
 <p>
  Başta Instagram olmak üzere çeşitli sosyal ağlarda sıkça rastlanan yer, Büyük Valide Han’ın çatısı. Görenler muhakkak oraya gitmek ve söz konusu fotoğraftan bir kare olsun çektirmek istiyor. Hanın popülaritesi de bu sayede her geçen gün artıyor. Peki, pek çok insanın varlığından sosyal medya aracılığıyla haberdar olduğu yapı nasıl bir yerdir, nerededir, ne iş yapılır orada, mazisinde hangi sesler var, çatısına çıkmak serbest midir öyle sanıldığı gibi, her şey bir yana nasıl gidilir oraya? Dilerseniz son sorudan başlayarak anlatalım Valide Han’ı sizlere...
 </p>
 <p>
  Öncelikle Eminönü’ne ulaşmanız gerekiyor. Malum, hanlarıyla ünlü tarihî semt, ticaretin kalbinin asırlardır attığı bir yer. İç içe geçmiş sokaklarda, yokuşlarda çeşit çeşit ürünlerin satıldığı mağazalar var. Buna alışveriş yapan insan kalabalığı da eklenince, hedefe varmak zorlaşıyor. Kaybolabiliyorsunuz ya da her fırsatta birilerinden tarif almak zorunda kalıyorsunuz. Bu yüzden tavsiyemiz, Rüstem Paşa Camii’nin önündeki yoldan girip hasırcıları arkanıza alarak Uzun Çarşı Caddesi’ne ulaşmanız. İleride önünüze Yavaşça Mehmet Ali Paşa Camii çıkacak. Onu geçtikten sonra ilk sola sapın. Çakmakçılar Yokuşu’ndasınız… Şimdi biraz aşağıya doğru yürüyün. İşte Büyük Valide Han’ın önündesiniz. Şaşırmamanız için bir ipucu daha: Han’ın tam çaprazında III. Mustafa Camii var. Artık bir film platosunu andıran bu yapının içine girme vakti.
 </p>
 <p>
  Şimdi solunuzda kalan merdivenlerden hanın üst katına çıkın. Ve içinde bulunduğunuz ortamın size sunduğu görsel ziyafete hazırlanın. Yıkık dökük olmasına rağmen, eşine az rastlanır bir yerdesiniz çünkü. Her biri ayrı bir fotoğraf karesine sığacak kadar dikkat çekici kapıların arasından geçerek devam edin. Tam önünüze gelecek şekilde, karşınıza yerden yüksek siyah bir kapı çıkacak. İşte, mevzubahis İstanbul manzarasını görmek için hanın bekçisi Mehdi Amca’yı bulup o kapıyı açtırmanız gerekiyor... Nihayetinde, ziyaret ettiğiniz yer müze değil, bir binanın damı! Kaldı ki düşme, yıkılma gibi muhtemel tehlikeler de söz konusu. Bu yüzden çatıya kontrollü çıkış var. Mehdi Amca seslendiğinizde geliyor yahut kaldığı odanın üzerinde numarası var, arayıvereceksiniz. O gelene kadar bekleyebilirsiniz. Aksi bir anına denk geldiyseniz yukarı hiç çıkamayabilirsiniz. Bundan da haberiniz olsun. Çatının yegâne sorumlusu o nitekim. Bu sebeple onu biraz tanımakta fayda var.
 </p>
 <p>
  <strong>
   TURİSTLER GELMEDEN
   <br/>
   MEHDİ AMCA’YI ARIYOR!
  </strong>
 </p>
 <p>
  <img alt="" src="/web/20160218013815im_/http://www.aksiyon.com.tr/sehir/ http:/medyakitapzamani.zaman.com.tr/aksiyon/2016/02/09/575115.jpg "/>
  67 yaşındaki Mehdi Amca, 44 yıldır Büyük Valide Han’ın çalışanı. Dükkânı varmış önceleri. Dokuma tezgâhının başında kumaşını dokur, ekmeğini kazanırmış. Ama tekstil işinin Merter’e kaymasıyla onun da handa kazancı kalmamış. Önce emekli olmuş, sonra da kapatmış dükkânı. Ama alışkanlık işte, ayrılmak istememiş ömrünün yarısından çoğunu geçirdiği yerden. Han odabaşısı (hanlardan sorumlu yöneticiye verilen ad) ‘Sen burada bekçi ol’ deyince seve seve kabul etmiş bu görevi. Aslında resmî bir bekçilik değil ona verilen. Sadece fahri bir vazife, vefadan ötürü. Birkaç yıldır -tam tarihini karıştırıyor- Valide Han’ın çatısı ondan soruluyor. Hanımının vefatıyla da geceleri bile burada kalmaya başlamış, çoğu zaman.
 </p>
 <p>
  Mehdi Amca’yı tanımamız, kapıyı açacak kişi olmasının yanında, çatının yakın geçmişine tanık olması açısından da önemli. Sadece tacirlerin uğradığı hanın, nasıl turizmin bir parçası olduğunu o anlatıyor bize. Söylediğine göre, yerli turist bu tarihî binayı, iki yıl önce fark etmiş. Hâliyle son zamanlarda onların kadrajında. Ama hanın asıl müdavimi hâlâ yabancı turistler. Allah’tan Mehdi Amca çat pat İngilizce konuşmayı öğrenmiş de turistlerle diyaloğu sağlayabiliyor. Rehberli kafilelerde zaten İngilizce konuşmasına gerek kalmıyor. İstanbul rehberlerinin birçoğunda numarası olduğundan bahsediyor. “Geziye çıkmadan önce beni ararlar, çatıya çıkıp çıkamayacaklarını öğrenmek için.” diyor. Han kadar meşhur yani. Yurtdışından çektikleri fotoğrafı postayla yollayanlar bile çıkıyormuş. “Çatıda en çok fotoğraf çekinen benim.” şeklinde bir iddiası var. Kanıt olarak da albümlerini gösteriyor. Artık o çekindiği fotoğrafları koyacak yer bulamadığından dem vuruyor. Turizme hizmet ettiğini düşünen Mehdi Amca, şu ayrıntıyı da es geçmiyor: “Yabancılar Büyük Valide Han’ın tadını bizden iyi çıkarıyor. Çaycıyı arayıp çatıya çay sipariş ediyor, manzaraya karşı yudumluyorlar. Yerli turist öyle değil. Hanın çaycısı olduğundan dahi haberdar değiller. Hâlbuki hanların çaycıları meşhurdur asıl.”
 </p>
 <p>
  Mehdi Amca, biraz aksi bir kişiliğe sahip yalnız. Tüm bunları kavga eder gibi aktarıyor bize. Aslına bakarsanız popüler olmaktan çok da memnun değil. Sıkılmış, gelen gidenden. Han sorumlusu da bunun için gelen ziyaretçiden ücret almasını söylemiş. O da yalnız kendinde olan çatının anahtarını bir lira karşılığında çıkarıyor cebinden. Fakat soğuk, rüzgârlı ve karlı havalarda sakın yolunuzu buraya düşürmeyin. Gezi yazarlarının “İstanbul’un sekizinci tepesi” olarak gördüğü yere, böyle zamanlarda çıkmak için 1 liranın da hükmü yok. Buzlanma nedeniyle risk alınmıyor. Biz şanslıydık, güneşli bir günde gittik. Yerli turistin aksine çayımızı da söyledik.  Bilginiz olsun, çaylar bir lira.
 </p>
 <p>
  KÖSEM SULTAN’IN HATIRASI
 </p>
 <p>
  Büyük Valide Han, çatısının sunduğu manzaradan ibaret değil. Taş duvarları, kubbeli odaları, odalarının yüksek estetik zevklerle yapılmış kapı ve pencereleriyle insanı kadim geleneğimizle yeniden tanıştıran Han, Sultan Ahmet’in eşi Kösem Sultan tarafından 17. yüzyılda inşa ediliyor. 3 avlusu, 210 odası var. Ayvansarayî Hüseyin Efendi’nin ‘Hadikat-ül Cevami’ adlı eserinde yazdığına göre, Kösem Sultan burayı hayırlarına gelir sağlamak için yaptırır. Han zamanla Eminönü’nün en önemli ticaret merkezi hâline gelir. Yurtdışından gelen mallar, ilkin hanın avlusuna indirilip sonra İstanbul’a dağıtılırmış. Ticari işlerin yürütüldüğü han, özelliğini, eskisi gibi olmasa da hâlâ koruyor. Bilhassa 1950’lerde tekstilin merkezi durumundaymış. Söz konusu yıllarda, odaların büyük çoğunluğunda dokuma tezgâhları tıkırdarmış. Fakat tekstilin Merter’e kayması handaki dokuma tezgâhlarının da tarihe karışmasına neden olmuş. Gerçi, siz de giderseniz göreceksiniz, bir iki dokuma dükkânı zamana ve gelişen sanayiye karşı direnmeye devam ediyor. Onun dışında, handa şimdi sadece kuyumcular, nargileciler, avizeciler, şapkacılar üretim yapıyor. Faaliyette olan dükkân sayısı ise 15 civarı. Diğer odalar çoğunlukla depo olarak kullanılıyor. Lakin yer yer bazı ressam ve müzisyenlerin handan oda kiraladıkları oluyormuş. Örneğin bir yıl önce piyanist iki kız kiraladıkları odayı sanatlarını icra etmek için kullanmış. Şimdi de han ünlü bir ressama ev sahipliği yapıyor. Ama hanın esnafı ne yazık ki ressamın adını bilmiyor! Odasının kapısını çalıp ressamla konuşmak istedik fakat yerinde yoktu. Yeri gelmişken belirtelim: Fotoğraf karelerindeki İstanbul’u seyreden kubbenin altı, bahsini ettiğimiz ressamın odası.
 </p>
 <p>
  Şimdi bu didaktik bilgileri bir kenara bırakıp yapının içler acısı durumundan bahsedelim. Göz ardı edilemeyecek kadar izbe duruyor Büyük Valide Han. Hiç restorasyon görmemiş. Bir de gecekondu gibi çıkma yapılmış, Cumhuriyet’in ilk yıllarında. Bu da tarihî dokunun kaybolmasına neden olmuş. Üstelik çok da pis… Duvarlar dökülüyor, ışık yok. En kötüsü ne biliyor musunuz? Define avcıları burayı da delik deşik etmiş, altın bulabilme ümidiyle! ‘Niye?’ diye soracak olursanız, bunun sebebi bir rivayet. Tarihçi Naima, sultanın kubbelerden birine inşaat esnasında servetini sakladığını yazıyor. Bu anekdotu duyan da soluğu Büyük Valide Han’da almış. Öyle ki 50’lerde bugün fotoğraf karelerinin başkahramanı olan kubbelerin üzerindeki kurşun kaplamalar bile çalınmış. Kurşunlar olmayınca çatı su almaya başlamış ve han zamanla çürümüş. Bu da şu demek oluyor: Yabancı turistin İstanbul’a gelince görmek istediği yerlerin başlıcası Büyük Valide Han’ı her an kaybedebiliriz.
 </p>
 <p>
  Peki, böylesi kadim bir yapı neden atıl durumda? Hanı gezdiğimiz sırada kapısını çaldığımız esnaf pek cevap vermiyor buna. Herkes sükûtu tercih ediyor. Zaten hana gösterilen ilgiden rahatsızlar. Kimisi fotoğraf çekilmez, girilmez tabelası dahi koymuş dükkânının girişine. Anlam veremediğimiz tavrın sebebini hanın çaycısı Mehmet Demir’den öğreniyoruz. Han, Tek Parti Dönemi’nde vakıf malı olmaktan çıkmış. Odalar tek tek şahıslara satılmış. İsteyen kendi sahip olduğu odaya bakım yapıyor. Ancak devlet eliyle yenileme mümkün görünmüyor. Zaten esnaf da devletin girmesini istemiyor. Nedenini nargile şişesi üretimi yapan Barış Yağmur hayli manidar bir şekilde açıklıyor: “Çünkü restorasyon olursa han otel olur!”
 </p>
 <p>
  <img alt="" src="http://web.archive.org/web/20160218013815im_/http://medyakitapzamani.zaman.com.tr//aksiyon/2016/02/09/575116.jpg "/>
 </p>
 <p>
  <strong>
   Kerbela anmaları yapılıyor
  </strong>
 </p>
 <p>
  Büyük Valide Han’ın başka bir özelliği daha var. Burası ilk kurulduğu yıllardan beri İranlıların da meskeni. Hanın avlusundaki mescit, Kerbela anmalarının yapıldığı dinî bir üs konumunda. Bugün bu mescit hâlen Şiîlerin toplanma yeri.
 </p>
 <p>
  <strong>
   Film platosu olarak kullanılıyor
  </strong>
 </p>
 <p>
  Büyük Valide Han, pek çok sanatçı ve şarkıcının klip çekimi için geldiği yerlerden. Diziler ve sinema için de film platosu olarak kullanılıyor. Ezel dizisinin bazı sahneleri hanın çatısında çekiliyor mesela. Sonra son dönemde vizyona giren Ertuğrul filminin de burada çekilmiş sahneleri mevcut.
 </p>
</div>


Kaynak: [www.aksiyon.com.tr](http://www.aksiyon.com.tr:80/sehir/instagramcilar-yolcu-mehdi-amca-hanci_553824), [web.archive.org (arşiv bağlantısı)](http://web.archive.org/web/20160218013815/http://www.aksiyon.com.tr:80/sehir/instagramcilar-yolcu-mehdi-amca-hanci_553824)
