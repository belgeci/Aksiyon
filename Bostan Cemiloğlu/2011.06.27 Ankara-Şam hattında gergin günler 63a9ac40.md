# Ankara-Şam hattında gergin günler

*Bostan Cemiloğlu 2011.06.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <strong>
    <span lang="EN-GB">
     Arap Baharı, Türkiye-Suriye ilişkilerinde yaşanan baharı âdeta kışa çevirdi. Şam, Türkiye’nin tutumunun şaşkınlığını yaşarken, Ankara güçlü reform çağrılarına devam ediyor.
    </span>
   </strong>
  </font>
 </div>
 <div id="newsText">
  <font class="detail-text">
   <p>
    <p class="BasicParagraph">
     <span>
      Ortadoğu’da Tunus ile başlayan Mısır, Libya, Yemen ile devam eden halk ayaklanmalarının son halkası Suriye’deki gelişmeler her geçen gün endişeleri artırıyor. Ülkede 15 Mart’ta başlayan ve 3 aydan fazla süredir devam eden yönetim karşıtı protestolar ve sonrasında yaşanan olaylarda 1300’den fazla insan yaşamını yitirirken, tutuklu sayısı binlerle ifade ediliyor. İlk olarak ülkenin güneyinde Ürdün sınırında yer alan Dera kentinde başlayan yönetim karşıtı protestolar, başkent Şam, İdlib, Humus, Hama, Deyrezzor gibi birçok kente yayılmış durumda. İlk başlarda cuma günleri yapılan protestoların haftanın diğer günlerine de yayılması ve can kayıplarının sürekli artması ülkedeki sürece ilişkin tahminleri iyice güçleştiriyor.
     </span>
    </p>
    <p class="BasicParagraph">
     <span>
      Aslında geriye dönüp bakıldığında Tunus ve Mısır’ın ardından, benzer bir ayaklanmanın Suriye’de olması zor bir ihtimal olarak görülüyordu. Zira Devlet Başkanı Beşşar Esad, babasının aksine sosyal ve ekonomik olarak ülkesini dışa açan, başta Türkiye olmak üzere birçok ülke ile ilişkilerini geliştiren, halkıyla barışık bir lider olarak tanınıyordu. Bununla beraber Beşşar Esad, Arap dünyasında halk ayaklanmalarının başlamasının ardından verdiği bir mülakatta “Bölge liderleri reforma açık olmalı.” sözüyle değişim sinyali veren ilk lider oldu. Halkın büyük bölümü tarafından da takdir edilen Esad’ın ülkesinde herhangi bir kargaşa çıkmadan gerekli reformları yapacağı beklentisi göz önüne alındığında Suriye’de ayaklanma zayıf bir ihtimal olarak görülüyordu. Reformlar konusunda yavaş kalınması ve atılan adımların halkın beklentilerini karşılamaktan uzak kalması nedeniyle devam eden protestolara Esad yönetiminin tepkisi çok sert oldu. Ülke geneline yayılan protestolarda çok fazla kan akması uluslararası kamuoyunun tepkisini çekti. ABD yönetiminin ardından Fransa ve İngiltere’nin başını çektiği AB ülkeleri aldıkları yaptırım kararları ile Suriye yönetimine tepkisini ortaya koydu. ABD ve AB ilk olarak Esad’ın çevresindeki üst düzey yöneticilere karşı aldığı yaptırım kararlarına daha sonra Beşşar Esad’ı da ekledi. Süreci başından beri endişe ile izleyen Ankara ise Şam yönetimine halkın istediği reformları hızlı bir şekilde hayata geçirmesini ve olaylarda kan akıtmamasını şiddetle tavsiye etti. Başbakan Tayyip Erdoğan, olayların başladığı ilk günlerden itibaren Esad ile yaptığı telefon konuşmalarında reformları hızlı bir şekilde hayata geçirmesinin önemine vurgu yaparak, bu konuda her türlü desteği vereceklerini iletti. Ardından Dışişleri Bakanı Ahmet Davutoğlu’nun Şam’da Esad ile görüşmesi ve sonrasında MİT Müsteşarı Hakan Fidan’ın yaptığı görüşmelerde Ankara çağrılarını yineledi. Ankara’nın bu yöndeki yoğun çabalarına rağmen yönetim karşıtı protestolarda çok sayıda eylemcinin ölmesi ve halkın beklediği reformların bir türlü yapılmaması Türkiye’de hayal kırıklığına sebep oldu. Başbakan Erdoğan’ın, “Beşşar Esad, reform yapacağım diyor. Ama bir türlü adım atmıyor. Hama olaylarının tekrarlanmasını istemiyoruz.” gibi açıklamaları Şam’da sert yankı buldu. Erdoğan’ın açıklamalarından sonra Suriye Dışişleri Bakanı Velid el Muallim, Türkiye’nin Şam Büyükelçisi Ömer Önhon’u bakanlığa çağırarak, açıklamalardan duydukları rahatsızlığı sert bir dille aktardı. Bu olay yaklaşık 10 yıldır bahar havası yaşayan Türkiye-Suriye ilişkilerindeki ilk gerilim oldu. Özellikle 1 Haziran tarihinde Antalya’da muhaliflerin gerçekleştirdiği toplantılar bu gerilimi tırmandırdı. İki ülke son yıllarda büyük bir mesafe katetmişti. İlişkiler stratejik boyuta getirilmiş ve
      <span>
      </span>
      karşılıklı olarak vizeler kaldırılmıştı. Serbest ticaret anlaşması ile ekonomik alanda da ilişkiler gelişirken bakanlar arasında ortak toplantılar yapılarak ilişkiler nerdeyse “iki millet tek devlet” boyutuna taşınmıştı. Tam bir bahar dönemi yaşanırken ortaya çıkan ve dalga dalga yayılan Arap Baharı, mevcut havayı âdeta kışa çevirdi. Şimdi gelinen noktada Türkiye, Esad yönetimini gerekli reformları yapmamak, süreci ağırdan almak ve kan dökmekle eleştiriyor. Şam yönetimi de Türkiye’yi içişlerine karışmakla suçluyor.
     </span>
    </p>
    <p class="BasicParagraph">
     <span>
      Türkiye sınırına yakın İdlib kenti Cisr El Şuğur kasabasında çıkan olaylarda 120 güvenlik mensubunun ölmesi ve sonrasında kent sakinlerinin Hatay’a akın etmesi üzerine Türkiye’nin sınırlarını açması da Suriye yönetimini öfkelendirdi. Hatay’ın Yayladağı, Altınözü ve Reyhanlı ilçelerinde kurulan mülteci kamplarına gelen mültecilerin sayısının aşamalı olarak 10 bini geçmesi Suriye’yi uluslararası kamuoyunda güç duruma soktu. Suriye yönetimi Cisr El Şuğur’dan Türkiye’ye giden vatandaşların silahlı grupların baskıları sebebiyle evlerini terk ettiklerini söylerken; mülteciler, ordunun saldırıları sebebiyle evlerini terk ettiklerini belirtiyor. Esad son olarak geçen hafta yaptığı konuşmasında mültecilere evlerine dönme çağrısında bulundu. Mülteciler ordunun saldıracağı korkusu ile bu çağrıya olumsuz karşılık verirken, Türkiye mültecileri misafir olarak değerlendirerek, istedikleri zaman gidebileceklerini beyan ediyor.
     </span>
    </p>
    <p class="BasicParagraph">
     <span>
      Suriye tarafından gelen bu son açıklamalar aslında Türkiye’nin tutumundan duyulan şaşkınlığı ve şoku gösteriyor; zira olayların başlamasının hemen ardından Şam reform sürecinde Türkiye’den destek talep etmişti. Yeni hükümetin başbakanı Adil Sefer yönetime geldikten sonra Büyükelçi Önhon ile yaptığı görüşmede reformları hayata geçirme konusunda Türkiye’den katkı istemişti. Suriye yönetimi bu süreçte en çok desteği Türkiye’den göreceğinden neredeyse emindi. Çünkü Türkiye ile Suriye arasında her alanda gelişen ilişkilerin yanında Beşşar Esad ile Cumhurbaşkanı Abdullah Gül ve Başbakan Erdoğan arasında kişisel dostluklar vardı. Suriye yönetiminde Erdoğan’ın ‘kardeşim’ dediği Esad’a şartlar ne olursa olsun destek vereceği konusunda bir kanı bulunuyordu. Ancak Erdoğan ve ardından Gül’den gelen açıklamalar Suriye yönetiminde bir şok ve ardından bir öfke oluşturdu. Şam, “Tüm reformları yaptık, hâlâ bizden ne isteniyor derken, Ankara Esad’ın adımlarını yetersiz ve yavaş buluyor. Sürecin gidişatına bakılırsa iki ülke ilişkileri daha da gerilecek, çünkü Türkiye’nin tutumu muhalifleri memnun ederken, yönetim taraftarı gruplarda büyük rahatsızlık oluşturuyor. Türkiye’nin rejim karşıtlarına silah ve maddi destek sağladığı yönündeki İran kaynaklı haberler de Şam’da oluşan menfi havaya güç veriyor. Suriye basınında da İran’ın Türkiye’ye yönelik uyarıları yer alıyor. Geçen hafta içinde yerel halkın sınırdaki bir gözetleme kulesine Türk bayrağını asması da birdenbire tansiyonu yükseltti. Bayrak haberlerinin basında çıkmasından sonra Suriye ordusuna ait tanklar Türkiye sınırına kadar sokuldu ve Türk bayrağı indirilerek Suriye bayrağı çekildi. Türk Dışişleri Bakanlığı, Suriye’nin Ankara Büyükelçisi Nidal Kabalan’ı bakanlığa çağırarak Suriye tanklarının sınıra yaklaşmasından duyulan rahatsızlığı iletti. Son tahlilde, Esad ve ekibi birkaç ay içinde tüm reformları hayata geçireceğini ifade ederken, muhalifler yapılanları oyalama taktiğinden ibaret şeklinde değerlendiriyor. Esad rejiminin üstündeki baskı artarken, Türkiye başta olmak üzere Rusya ve Çin, Libya benzeri bir dış müdahaleye karşı çıkıyor. Ancak önümüzdeki günlerde muhalif göstericilere karşı şiddet ve baskının artması durumunda beklenmedik gelişmeler ortaya çıkabilir ve bu durum yerel halkı vurur; en çok da çocukları...
     </span>
     <span>
     </span>
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### DİLEK DOĞAN, 29 June 2011, 20:42
> Suriye,değişen dengeleri gözardı etmeye devam ederse yok olmaya mahkum olacaktır.....

### fikret soylu, 28 June 2011, 12:31
> Suriye yönetimi halkın sesine kulak vermeli. Azınlık çoğunluğu yönetemez! Türkiye'yi örnek almaları doğru olur.

Kaynak: [www.aksiyon.com.tr](http://www.aksiyon.com.tr:80/aksiyon/haber-29794-ankara-sam-hattinda-gergin-gunler.html), [web.archive.org (arşiv bağlantısı)](http://web.archive.org/web/20120228145900/http://www.aksiyon.com.tr:80/aksiyon/haber-29794-ankara-sam-hattinda-gergin-gunler.html)
