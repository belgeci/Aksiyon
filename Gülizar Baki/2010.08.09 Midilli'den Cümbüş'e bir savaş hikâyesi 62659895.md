# Midilli’den Cümbüş’e bir savaş hikâyesi

*Gülizar Baki 2010.08.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı İmparatorluğu’nu I. Dünya Savaşı’na sokan Midilli gemisinde genç bir subay olan Dönitz’in günlüğü, dönem hakkında hayret verici detaylara sahip.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Tarih kitaplarında Osmanlı İmparatorluğu’nun I. Dünya Savaşı’na girmesine sebep olarak, İngiliz donanmasından kaçıp İstanbul’a sığınan iki Alman gemisi gösterilir. Dönemin en iyi savaş gemileri olan Goeben ve Breslau, Yavuz ve Midilli adlarını alır. Mürettebatı ve komutanları Alman olan gemiler 1914 Ekim’inin son günlerinde Rus limanlarını bombalar ve daha önce tarafsızlığını ilan eden Osmanlı İmparatorluğu’nu resmen savaşa sokar. 600 yıllık imparatorluğun yıkılmasına yol açan süreci de başlatır. Bu iki geminin yaptıkları, neden Osmanlı’ya sığındığı, teknik özellikleri ile ilgili tarih kitaplarında daha birçok bilgi var. Fakat bir anı kitabı var ki gemiler ve yaptıklarını içeriden, mürettebatın gözünden anlatıyor. M. Haydar Cümbüş’ün Almancadan çevirdiği “Goeben ve Breslau’nun Deniz Seferleri” kitabı bizim Yavuz ve Midilli olarak bildiğimiz gemilerde teğmen olarak görev yapan Th. Kraus ve Karl Dönitz’in anılarından oluşuyor.
    </p>
    <p class="MsoNormal">
     Genç Alman subayı Dönitz, Boğaz’ın beyaz evlerini, pırıl pırıl saraylarını ve sivri minerali camilerini anlattığı günlüğünü kaleme alırken, birkaç yıl sonra dünyanın kaderine yön verecek ‘büyük bir komutan’ olacağından habersizdi. Dönitz, insanlık tarihinin en kanlı savaşına imza atan Hitler’in sağ kolu olacağını da bilmiyordu. Osmanlı İmparatorluğu’nu I. Dünya Savaşı’na sokan Midilli gemisinde genç bir subay olan Dönitz’in günlüğü hayret verici detaylara sahip. Dönemin Avrupa ülkelerinin Akdeniz sahillerinde ne oyunlar oynadığını bu iki genç subayın romantik izlenimleri arasında hayretler içinde kalarak görebiliyorsunuz. Karl Dönitz, I. Dünya Savaşı döneminde Osmanlı kıyılarında dolaşan ve stratejik işler yapan Midilli gemisindeki görevinden sonra Hitler’in sağ kolu olmuş. Hitler’in intiharından sonra da Almanya devlet başkanı ve başkomutan görevini üstlenmiş. Osmanlı İmparatorluğu’nun sonunu getiren I. Dünya Savaşı’na girmesine vesile olan zırhlıda görev yapan Dönitz, kaderin garip bir cilvesi olarak II. Dünya Savaşı sonunda ülkesinin kayıtsız-şartsız teslim anlaşmasını imzalamak zorunda kalır. Bu defa Almanya’nın felaketini tescil eden belgeye imza atar.
    </p>
    <p class="MsoNormal">
     Dönitz ve Th. Kraus’un günlüklerini Türkçeye kazandıran Haydar Cümbüş’ün babası da o dönemde Osmanlı ordusunda savaşan bir askerdir. Mustafa Kemal Atatürk’le de birlikte savaşmasına rağmen biz Zeynel Abidin Cümbüş’ü müzik aleti mucidi olarak tanıyoruz. Osmanlı ordusunda zorlu cephelerde savaşan ve ölümcül yaralar alan Cümbüş, harp malulü olarak emekli olunca İstanbul’a gelir. Burada tamamen kişisel yeteneği ve ilgisi dolayısıyla müzik aleti yapımına başlar. Neyzen Tevfik, Münir Nurettin Selçuk, Ümmü Gülsüm (Mısır) gibi dönemin meşhur sanatçılarına müzik aletleri yapan Cümbüş, uda benzeyen ve tamamen metalden olan enstrümanı (cümbüş) geliştirmiş. Böyle bir çalgı geliştirmesinin sebebini Zeynel Abidin Cümbüş’ün en küçük oğlu Haydar Bey anlatıyor: “Şehirden şehire, bölgeden bölgeye değişen iklim şartları müzik aletlerinin akordunu ve ses kalitesini değiştiriyor. Babam da metalik versiyonunu geliştirmiş. Böylelikle nereye gidilirse gidilsin ses aynı kalıyor.”
    </p>
    <p class="MsoNormal">
     Müzik aletleri geliştiren meşhur bir babanın oğlu olarak Haydar Bey’in I. Dünya ve II. Dünya savaşlarına ışık tutan kitapları araştırması ve Türkçeye kazandırmasına sebep olan olaylar ise en az hayat hikâyesi kadar ilginç. Babasının isteğiyle Almanca eğitim veren İstanbul Erkek Lisesi’nde okuyan Haydar Bey’in Almancası oldukça iyidir. İstanbul Teknik Üniversitesi İnşaat Mühendisliği’ni bitirdikten sonra çalışmak için Almanya’ya gider. 1971 yılında oğlunu Alman okuluna kaydeder. Okul müdürüyle ahbaplığı gelişir. Müdür Osmanlı’nın I. Dünya Savaşı’na girmesine sebep olan Goeben zırhlısında yer alan askerlerden birisinin akrabasıdır. Bu anı kitabını da Haydar Bey’e okuması için o verir. Orijinal Almanca baskısından defalarca okuyan Haydar Bey, 30 yıl sonra çevirmeye karar verir. Çiğdem Yayınları’ndan çıkan kitabın tarihe ışık tuttuğunu söyleyen Haydar Cümbüş, Karl Dönitz’in kızı Ursula Hassler Dönitz’le de tanışmış. Babasının anılarını ondan da dinlemiş. Şimdi Alman askerlerin Osmanlı’ya dair anılarını çevirmeye devam eden Haydar Cümbüş, emekliliğini geçirdiği Antalya’da tarihe tanıklık eden kitaplar üzerine çalışıyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27316-midilliden-cumbuse-bir-savas-hik%C3%A2yesi.html), [web.archive.org (arşiv bağlantısı)](http://web.archive.org/web/20130529190831/http://www.aksiyon.com.tr:80/aksiyon/haber-27316-midilliden-cumbuse-bir-savas-hik%C3%A2yesi.html)
