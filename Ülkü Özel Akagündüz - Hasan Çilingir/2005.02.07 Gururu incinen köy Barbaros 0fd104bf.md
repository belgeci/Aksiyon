# Gururu incinen köy: Barbaros

*Ülkü Özel Akagündüz - Hasan Çilingir 2005.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İzmir Valisi Yusuf Ziya Göksu, 2005'i "Çocuk Yılı" ilân etmiş ve bundan böyle İzmir sokaklarında korunmaya muhtaç çocuk kalmayacağını duyurmuştu. Ancak İzmir, açıklamanın üzerinden bir ay geçmeden patlak veren Barbaros Çocuk Köyü skandalıyla sarsıldı. Köyle ilgili soruşturmalar devam ediyor; suçlular cezalandırılacak, çocuklar rehabilite edilecek.
  </font>
 </div>
 <div id="newsText">
  <font class="detail-text">
   Barbaros Çocuk Köyü'nün sıkı sıkıya kilitli demir kapısının üzerinde "Köyümüze Hoş Geldiniz" yazıyor. "Cinsel taciz ve tecavüz" skandalından önce, ziyaretçilerin kıvançla ağırlandığı günlerden kalma bu karşılama, şimdi, üzerinde "Sevgi Yolu" yazan tabela kadar ironik görünüyor. Köye giriş yasak; kapının önünde, tel örgülerin etrafında bekleşen gazetecilerin gözü, bir evden diğerine, yüzlerini montlarıyla örterek koşan çocuklarda. "Hey gidi." diyor muhabirlerden biri, "Şu evlerden birinde pasta, börek yemiştik." Arkadaşı takılıyor; "İçeride çok kalmadın umarım, biliyorsun tehlikeli.'' Evlerin perdeleri kapalı, boş pencereler naylon poşetlerle kapatılmış. İçeride mecburî tecrit yaşayan çocuklar gazetecilere nasıl hitap edileceğini çoktan öğrenmişler; 'Çekme, lan, şerefsiz...'
   <br/>
   <br/>
   Bahçede koşuşturan ya da pencerede bir görünüp bir kaybolan sadece çocuklar değil, yurtta vekaleten görevlendirilenler de objektiflere yakalanmaktan korkuyor. Gazeteciler kendi aralarında vicdan muhasebesi yapıyor: "Gece kulübünün önünde bekleyen paparazziler gibi olduk valla!"
   <br/>
   <br/>
   Barbaros Köyü, hemen yanıbaşında, kendi ismiyle anılan çocuk köyünde patlak veren utançtan fazlasıyla nasibini almış; köylülerin başı yerde. Kendini köyü savunmakla yükümlü hisseden muhtar Yüksel Ersan dışında konuşmaya istekli çok az insan var. Köy kahvesinde bir televizyon muhabirinin ısrarla uzattığı mikrofon boşta kalıyor. Gerekçeleri anlaşılır: Hep aynı cümleleri kurmaktan yorgun düşmüşler, üstelik görüntüleri yayınlanmıyor ve en önemlisi de konuşmak, köylerinin isminin lekelenmesinden duydukları üzüntüyü gidermeye yetmiyor.
   <br/>
   <br/>
   Tek sıkıntı, çocuk köyüyle aynı ismi taşıdıkları için daha uzunca bir müddet taciz ve tecavüz kelimeleriyle birlikte anılacak olmaları değil, köyün delikanlıları zan altında ve halk, kimsesiz çocuklara kucak açmamakla suçlanıyor. "Geceleri uyuyamıyorum." diyen muhtar Ersan,  suçlamaların asılsız olduğunu ispatlamaya kararlı. İş biraz da inada binmiş. Taraflar hem yerel hem de ulusal medyanın imkanlarını kullanarak birbirlerini suçlayabiliyor. Ege Tv'nin canlı yayın programına, "çok üzgün" olduğu için katılmak istemeyen muhtar şimdi bin pişman. "Programın rövanşı olacakmış." diyor; "O zaman çıkacağım ve köyümü savunacağım."
   <br/>
   <br/>
   Muhtara göre, köy delikanlılarının çocuk köyündeki kızları taciz ettiği iddiaları asılsız. Üstelik kızlar gece yarılarına kadar köyde başı boş gezdiği, patika yollardan aşıp denize girdiği, otoban kenarlarında beklediği halde... Olay neredeyse, "bizim köyün oğlanları", "sizin köyün kızları" sataşmasına dönüşmüş. Köylülerin ağız birliği ettiği tek konu; çocukların bağ bahçeye verdiği zarar, ziyan. Vaktiyle bir de dilekçe vermişler; ama işe yaramamış. Muhtar Ersan, çocukların verdiği zararın basında, üç beş erik, bir iki karpuz gibi algılanmasından da rahatsız: ''Komşum Gülhan hanımı hüngür hüngür ağlattılar. Onun bahçesi köyün en güzel bahçesiydi, çocuklar talan etti. Üzümleri, narları yetişmeden koparıyorlardı. Köyün başıboş atları da başka bir köylünün kurutmak üzere yere serdiği üzümleri ezdi.''
   <br/>
   <br/>
   Sokaklarda konuştuğumuz köylülerin de onayladığı 'talan', çocukları 'örnek köy'ün seralarında sebze yetiştirirken gösteren fotoğraflarla uyuşmuyor. Ancak burada, günlerdir İzmir Valisi'nden Baro Başkanı'na herkesin ısrarla üzerinde durduğu "Köyde kalan 81 çocuğun hepsini birden olayların içinde göstermek yanlıştır." uyarısını hatırlamak gerekiyor. Nitekim muhtar da, bu sorunlara rağmen çocukların kimsesiz olduğu gerçeğini hiç unutmadıklarını söylüyor. Hatta o günlerde iki köy arasında bir nevi 'barış anlaşması' sayılabilecek bir 'kardeş ev' projesi üretmiş muhtar Ersan: ''Köyden isteyen aileler, çocuk köyündeki evleri kendilerine kardeş ev olarak seçebileceklerdi. Ben kendime 9 numaralı evi seçmiştim. Orada Mehmet adında gariban bir çocuk var, halini görseniz ağlarsınız. Neyse, proje herkesin aklına yattı, hatta vali bey 'muhtarım, sizden beklediğim işte budur' diyerek beni tebrik etti. Olay patlak verince proje askıda kaldı. Şimdi soruyorum size biz bu çocuklar için daha ne yapabilirdik?''
   <br/>
   <br/>
   Muhtar, çocuk köyünün top sahasını kendi köylerinin bağışladığını, kardeşinin kendi arazisinin bir kısmını yine çocuk köyüne hibe ettiğini de hatırlatıyor. Bir de, köyleri için televizyon ekranlarında sarf edilen bir ifade var ki, hem muhtarı hem köylüleri incitmiş. "Bizim köy için 'orası dağ başıdır.' dediler. Biz sadece Türkiye değil Kıbrıs üniversitelerine bile profesör gönderdik. Köyün yarısı lise mezunu. Buraları gezip görmeden konuşuyorlar. Biz o kadar vahşi bir köy müyüz?''
   <br/>
   <br/>
   Köylüler, çocuk köyündeki Barbaros isminin kaldırılmasını istiyor. Muhtar ise çocuk köyünün hem mekan hem de isim olarak yerinde kalmasından yana. ''Bize güvenmeselerdi, çocuk köyünü buraya kurmazlardı." diyen muhtar yine de oylamada çıkan sonuca saygı duyacağını ve köylülerin isteğini bir dilekçeyle kaymakama ulaştıracağını söylüyor.
   <br/>
   <br/>
   Köylerin nabzı kahvede atar; fakat son günlerde olağanüstü bir hareketlilik var kahvede. "Köylüler konuşmuyor oğlum, neredeyse döveceklerdi bizi." söylentilerine aldırmayan gazetecilerin de, Barbarosluları teselli etmek üzere görevlendirilen CHP milletvekillerinin de ilk durağı köy kahvesi. Kameralardan bunalan yaşlılar derin bir iç çekişle "Hay gidi..." diyorlar; kimileri de "Ne o len, televizyonlarda görüyoz artık seni." diye takılıyor birbirine. Peki köy kahvesinin dışındakiler skandalı nasıl yorumluyor? Köy sokaklarında dolaştığımızı görenler, "Meşhur olduk değil mi?" diyorlar sitemle. İzmir'e gideceği için arabasını yıkayan köylü epey öfkeli; "Adımız kötüye çıkınca koşa koşa geliyorsunuz. Başka zaman olsa adım atmazsınız.''
   <br/>
   <br/>
   Çocuk köyünün 'böğründeki' at çiftliğinde çalışan Çorumlu Ali, bizim oralarda bir söz var diye giriyor konuya; "Gâvurun aşını yiyen, kılıcını da kuşanır." 10 yılı aşkındır Barbaros Köyü'nde yaşayan Ali Bozdemir, köy, kendi köyü olmasa bile, çirkin olaylarla anılmasından üzüntü duyuyor. Barbaros'un en eski evlerinden birinde yalnız yaşayan 78 yaşındaki Emine Uz, "Köy çalkalanıyor." dese de olan bitenden habersiz görünüyor. Onun kendine has bir dünyası var; turistlere evini gezdiriyor, şifalı otları ve çiçekleri eşeğinin heybesine yükleyip Manzara Kahvesi'nin önünde müşteri bekliyor. Hasta eltisine bir göz atıp evine dönen nine meseleyi kendince çözmüş; "O köy başka, bu köy başka. Eden bulur, başlarına geleni çeksinler. Çocuklar benim nar ağaçlarıma zarar verdilerdi."
   <br/>
   <br/>
   Yerel basın, Savaş Ay'a karşı
   <br/>
   <br/>
   Urla Kaymakamlığı ile Barbaros Köyü arasında mekik dokuyan yerel basın Savaş Ay gazeteciliğini tartışıyor; "Köye o giriyor da biz niye giremiyoruz? Savcı ona konuşuyor da bize niye konuşmuyor?" Kaymakamlık önünde savcının dışarıya çıkıp bir açıklama yapması için bekliyorlar; saatler ilerliyor, hava kararıyor, savcı yok. Sonra bir söylenti dolaşıyor ortalıkta; "Savcı, Savaş Ay'a konuşmamış, ben öyle şeyler söylemedim." demiş.
   <br/>
   <br/>
   Urla'da çıkan yerel gazeteler de kaymakam ve okul müdürüyle ilgili zehir zemberek yazılara devam ediyor. 15 günde bir yayımlanan Özgür Urla gazetesini tek başına çıkaran Ali Rıza Söke koltuğunun altında sıkıştırdığı gazeteleriyle takip ediyor gündemi. 1000 adet bastırdığı gazetesi neredeyse tükenmek üzere, yeni gelişmeleri duyurmak için ek bir baskı yapmayı bile düşünüyor. Ali Rıza Söke, Barbaros Çocuk Evi'nden bir çocuğu da nüfusuna geçirmiş. Özgür Urla, Yarımada ve Demokrat Urla'nın suçladığı kaymakamı aklayan tek gazete Urlalılara "İnanmayın, yazılara inanmayın... Belgeler var." diye seslenen Urla Postası.
   <br/>
   <br/>
   Tutuklananlar arasında yakınları bulunanlar da oyunu 'raconu'na göre oynamayı öğrenmişler. İçlerinden biri, "Yarın, gazetenizde bakıcı anneler suçsuz diye manşet atarsanız, size önemli bir bilgi vereceğim." diyor. Kadın, 'görevi kötüye kullanmak'tan tutuklanan bakıcı anne G.K'nın ablası. G.K'nın yaşı küçük oğlu da 'tecavüze teşebbüs'ten cezaevine kondu. Yerel gazetelerden birinde G.K'nın tutuklanma sebebinin 'taciz' olduğu yazılınca, akrabaları 'soyadını kirlettiği' gerekçesiyle dava açmışlar kadına.
   <br/>
   <br/>
   G.K, oğlu ve çocuk köyündeki iki küçük çocuğun avukatlığını üstlenen Mustafa Ökeş, bilgi kirliliğinin soruşturmalar sonuçlanmadan çoğu zaman söylentilere dayalı haber yapmaktan kaynaklandığına inanıyor. Çocukların bazılarının psikolojik sorunlar yüzünden hayal âleminde yaşadığını söyleyen Ökeş'e göre ne bakıcı annelere isnat edilen suçlamalar doğru ne de çocuklar arasında yaşanan yanlış ilişkiler. G.K da, evindeki 9 çocuktan biri tarafından suçlandığı için cezaevinde şimdi.
   <br/>
   <br/>
   Çocuk Köyü'yle ilgili soruşturma devam ediyor. Bakıcı anneler, sosyal hizmet uzmanları, psikologlar ve korunmaya muhtaç çocuklarla ilgili iddialar henüz kesinliğe kavuşmuş değil. Barbaros Çocuk Köyü'nde konuşan Sosyal Hizmetler Çocuk Esirgeme Kurumu Genel Müdürü İsmail Barış, olayda ismi geçen çocukların 'suçlu' değil 'mağdur' olduğuna dikkat çekiyor. Peki, çocukların koğuşları andıran yurtlar yerine kardeşler, anneler ve teyzelerden oluşan evlerde barınmasına imkan veren Barbaros Köyü'nde hatalı olan neydi? SHÇEK Genel Müdürü Barış, "Kız ve erkek çocukların küçük yaşlardan itibaren kardeşçe yaşayıp bu kardeşliği ileri yaşlarda da devam ettirmelerini esas alan bir sistemdi. Ancak gördük ki bu, olumsuz sonuçlar doğuruyor. Çocuk köyündeki 12 yaş üstü erkek çocuklar bundan böyle başka bir kuruma yerleştirilecek ve ileride bu sistemle kurulacak çocuk köylerinde kız ve erkek çocuklar ergenlik döneminde ayrı evlerde barındırılacak." diyor.
   <br/>
   <br/>
   Çocukların bakımından sorumlu annelerde bulunması gereken nitelikler ve SHÇEK'in bundan böyle Türkiye Korunmaya Muhtaç Çocuklar Vakfı'yla beraber çalışıp çalışmayacağı da önümüzdeki günlerde belli olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=14552), [web.archive.org (arşiv bağlantısı)](http://web.archive.org/web/20130103120812/http://www.aksiyon.com.tr:80/aksiyon/newsDetail_getNewsById.action?newsId=14552)
