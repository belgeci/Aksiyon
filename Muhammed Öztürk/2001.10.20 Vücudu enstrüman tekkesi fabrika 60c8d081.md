# Vücudu enstrüman, tekkesi fabrika

*Muhammed Öztürk 2001.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Ceketi ütülüyorum 78'lik, palto geliyor 98'lik, 108'lik, her darbeyi bir bit olarak kabul ediyorum. Öbür taraftan etrafımdaki aletler; bir aletten 'la' geliyor öbür aletten 'do' geliyor, Allahhh! Orkestra etrafımda, büyük bir zevk içerisindeyim, işimi yapıyorum."
  </font>
 </div>
 <div id="newsText">
  <font class="detail-text">
   Bu sözler Ömer Faruk Tekbilek'e ait. Bahsettiği yer, ömrünün on yedi yılını verdiği ütü fabrikası.
   <br/>
   <br/>
   Bir çalışma zorunluluğu ile başlayan, bir yıl boyunca 'gitsem mi kalsam mı' gelgitleriyle devam ettirilen ütü fabrikası işçiliği Ömer Faruk Tekbilek'e yeni bir dünyanın kapısını açar. Sabah 6'da kalkarak işe giden, bütün gün bir iş yerinde çalışanları garipseyen Tekbilek, bir zorunluluk sonucu eşinin de diretmesiyle böyle bir hayatı yaşamakla karşı karşıya kalır. Kahve molalarında vücudunu gevşetmeye çalışsa da, akşamları piyanosuyla, davullarıyla 'praktis' yapsa da Tekbilek, ütü fabrikası işçiliğini, bir iş kazası sonrası bırakasıya kadar tam 17 yıl devam ettirir. 12 yaşından itibaren müzik yaşamının içinde olan, gençlik yıllarında Orhan Gencebay'la 8 yıl çalışan, Burhan Tonguç gibi ustalardan dersler almış olan Tekbilek ilk defa müziğine rengini veren 'nefesi', hayatın içindeki müziği ve dahi kendisini bu fabrikada keşfeder. "Müziğin 'izole' edilmiş bir şey değil her an hayatın içerisinde olduğunu hissettim". Kendi vücudu 'enstürüman', ütü fabrikasının da 'Hacı Bektaş Tekkesi' olduğunu fark eder. Makina sesleri orkestra, kumaşa her dokunuş bir beste gibidir adeta. Hafta içi bütün dokularında fabrikayı, kumaşı hisseden Tekbilek, hafta sonları New York'taki Türk klübüne çıkar, fabrikada çalıştığı bu süre içinde de 5 albüm doldurur.
   <br/>
   <br/>
   Ömer Faruk Tekbilek'le ilk karşılaştığınızda "vay hemşehrim" diye sarılabilir, "biz Adanalıyız " diye de ortak bir söylem tutturabilir, günlük yaşantıya dair koyu bir sohbete dalabilirsiniz. Bu his bir yanılgı değil, gerçek zenginliğin normal hayatta olduğuna inanan Tekbilek, şov dünyasını gündelik hayatlarına sıçratan, sokakta da evde de şov yapan sanatçılara karşılık, sade yaşamını sahneye taşırken de 'kendi olmanın' bütün hallerini yansıtıyor, bir anlamda sanat dünyasında alışılagelmiş ritüelleri tersine çeviriyor. Sözgelimi, sosyetenin boy gösterdiği İstanbul konserinde, kendisini ayakta alkışlayan seyircilere bütün sadeliğiyle ve mahcubiyetle "Allah razı olsun" diyerek karşılık veriyor, konserin başlarında duygularına hakim olamayıp ağlıyor, ağlamasını gizlemeye çalışıyor, seyircinin alkışlarıyla teskin oluyor. O muhataplarına 'destur' çekip caka satanlardan değil, olduğu gibi görünerek hayran bırakanlardan. Çünkü o kendi deyimiyle hayatı, "normalliliği" keşfetmiş, küçük şeylerin büyüsüne inanan bir müzisyen.
   <br/>
   <br/>
   Amerika'da yayınlanmış 7 albümü var. Tekbilek; bağlama, darbuka, zurna, ney, bendir, def gibi enstrümanları virtüöz derecesinde kullanabilen bir besteci aynı zamanda. Dünyanın değişik festivallerinde boy göstermesine rağmen Türkiye'de ilk konserini geçen hafta verdi. Bu tanışmanın geç olması da bir anlamda tesadüfi; müzik festivalleri organizasyonlarında çalışan menejer Larry Dilmen İsrail'de bir festival sırasında Tekbilek'le tanışıyor ve Akbank Caz Festivali komitesine öneriyor. Tekbilek, bu tanışmanın gecikmiş olmasından o kadar da şikayetçi değil: "Demek ki bardağın dışarıdan dolması gerekiyormuş" diyor.
   <br/>
   <br/>
   Amerika'da 'Ortadoğulu' müzisyen olarak da tanınmasını "Arap müziğini Arap gibi", "Türk müziğini de Türk müzisyeni gibi " çalmasına bağlıyor. Hem Doğu'ya hem de Batı'ya bu denli açık olmasını Roma'nın bittiği, Arap dünyasının başladığı bir sınırda doğmasına yoruyor. "Adana'da bütün sesleri duyabilirsiniz. " Anne tarafı Mısır'a dayanan, on yılını İstanbul'da geçirdikten sonra 25 yaşından sonra Amerika'ya yerleşen Ömer Faruk Tekbilek'in bu ilginç hayat serüveninde aidiyet hissiyle bağlı kaldığı tek bir yer var; Adana.
   <br/>
   <br/>
   İmam hatip mezunu olan dindar bir ailede "Abdüssamed, Mustafa İsmail" dinleyerek büyüyen Ömer Faruk Tekbilek, daha küçük yaşlarda müzik yapmanın kendisini masivadan soyutlamak olan 'ibadet etme' gibi bir şey olduğunu fark etmiş. "Bir anda öyle hissettim ki namaz kılarken nasıl bir atmosfere giriyorsam çalarken de onu yakalıyorum. Namaz kılarken dış dünyaya bloke oluyorsunuz, kendinizle berabersiniz, çalarken de aynı oluyor. Bütün dünyayı unutuyorsunuz". Tekbilek, çalmakla dua etmenin temel duygusunun aynı olduğunu, niyete bağlı olarak da müziğin kutsileşebileceğini söylüyor. "Kendinize yaklaştığınız o anda kalbinizdeki fısıltıyı hissediyorsunuz. Yaradan'la temas başlıyor. Kabiliyetleriniz geliştikçe 'vay beni ne güzel yaratmış' diyorsunuz. Oysa devamlı kendimizden dışardayız, geleceğe ve geçmişe aitmişiz gibi yaşıyoruz. 'Dur neredesin' deyip kendimize gelemiyoruz. Durdun mu Allah'la birsin, müziğinle birsin. Nefesini kaybetmemek önemli olan."
   <br/>
   <br/>
   Ömer Faruk Tekbilek, zor bir hayat yaşamasına rağmen hayatı boyunca kendini şanslı hissetmiş. "Sabır ağacı çizdim ben. Sanki karanlık bir tünelde gidiyorum, tünelde hiç bir ışık yok ve çok dar. Sürüne sürene gitmişim, gitmişim, sonra bir dışarı çıktım, meğer o tünel altın doluymuş, bir çıktım ki her tarafımı altın tozcukları kaplamış, parlıyorum." Hayatı da müziği de hep öğrenerek örmüş. Ağabeyi ve ailesi ilk hocası olmuş. On yılını geçireceği İstanbul'a geldiğinde bağlamayı ve kavalı çalabiliyor, makamları biliyordur. Bunun farkına varan ritm ustası Burhan Tonguç, ona "Senin davul çalman şart" demiş. Hangi enstürümanı çalarsa çalsın aslında 'ritim çaldığını', vurmadan, dokunmadan ses çıkmayacağını, aslında her müzisyenin bir ritimci olduğunu söyleyerek kendisini vurmalı çalgılar konusunda teşvik etmiş Burhan Tonguç. Tekbilek, Tonguç'a çok şey borçlu olduğunu ifade ediyor. "Burhan Baba, bize pratik yaptırırken evvela havada yaptırırdı. Çünkü havada çalıyorsun, ses yok ama duyabilmek önemli ....Sonra bunu piyanoya koyarsan piyano olur, saza koyarsan saz olur... O ritmi, o perdeleri vücudunuzda görüp ondan sonra bir şeye aktardığınız zaman, o alet çalıyor, aslında ilk çalan vücud."
   <br/>
   <br/>
   Ömer Faruk Tekbilek, oryantalden tasavvufa, cazdan türkülere kadar genişleyen bir repertuara sahip. Çok tanıdık gelen melodiler bile onun tarzında yeni bir ruh kazanıyor.
   <br/>
   <br/>
   m.ozturk@aksiyon.com.tr
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-7689-vucudu-enstruman-tekkesi-fabrika.html), [web.archive.org (arşiv bağlantısı)](http://web.archive.org/web/20120828201342/http://www.aksiyon.com.tr:80/aksiyon/haber-7689-vucudu-enstruman-tekkesi-fabrika.html)
