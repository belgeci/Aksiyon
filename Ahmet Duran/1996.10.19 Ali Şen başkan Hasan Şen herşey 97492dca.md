# Ali Şen başkan, Hasan Şen herşey

*Ahmet Duran 1996.10.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ali Şen, Fenerbahçe'nin şampiyonluğu için yola çıkmış, bunun için milyarları seferber etmiş, Brezilya'dan teknik direktör; Danimarka'dan, İngiltere'den,
  </font>
 </div>
 <div id="newsText">
  <font class="detail-text">
   Nijerya'dan futbolcu getirmiş ve 'Ali Şen başkan, Fenerbahçe şampiyon' sloganını hayata geçirmişti. Sarı Lacivertlilerin gözünde Ali Şen, Fenerbahçe'nin herşeyiydi ve o 'olmazsa olmaz'dı. Gördük ki Ali Şen, Fenerbahçe'nin herşeyi değil, sadece başkanıymış meğer.
   <br/>
   <br/>
   SADECE BAŞKAN DEĞİL
   <br/>
   <br/>
   Side... Denizi, plajları, tarihi ve turistik yerleriyle Akdeniz'in küçük bir kasabasıydı bir zamanlar. Her yıl binlerce turistin ziyaret ettiği bu belde, turizm yatırımcılarının iştahını kabartınca, kısa sürede nahiyeliğe terfi etti. 33 yıldır muhtarlık görevini yürüten Turgut Şen de belediye başkanlığına tabii. Çok kısa bir sürede aşırı büyüme göstererek belediyelik olan Side'de her türlü turistik yatırımdan kaçınılmıyordu ama eksik olan birşey vardı: Spora yatırım yapılmıyordu.
   <br/>
   <br/>
   Yirmi altı yaşında futbol oynamaya başlayan Side Belediye Başkanı Turgut Şen'in oğlu Hasan Şen, spordaki boşluğu doldurmak için hızlı bir çalışma içerisine  girdi ve 1992 yılında Sidespor'u kurdu. Hasan Şen, o günden bu güne Sidespor Kulübü'nün başkanlığını yapıyor. Şen, kulübün sadece başkanı değil. Teknik direktörü, kaptanı ve santrforu da aynı zamanda. Hasan Şen'in ilginçlikleri bunlarla da bitmiyor. Türkiye'de bir futbolcu, otuzuna merdiven dayamaya başladığı  zaman futbolu bırakırken, Hasan Şen yirmi altı yaşında futbola başlamış. Şu anda otuz sekiz yaşında ve Sidespor'un bütün maçlarında doksan dakika oynamış bir futbolcu. Başkan Hasan Şen, kırk üç yaşına kadar futbol oynayabileceğini düşünüyor.
   <br/>
   <br/>
   HER SENE TERFİ EDEN TAKIM
   <br/>
   <br/>
   Her yıl bir üst lige terfi eden Sidespor'un kuruluşunu Hasan Şen şöyle anlatıyor: 'Sidespor'u kurmadan önce Manavgat Hisarspor'da da başkanlık yaptım. Side'nin belde olmasından sonra yavaş yavaş bir potansiyel oluşmaya, takım kurmak için baskılar gelmeye başladı. Benim en büyük hobim futbol olduğu için takımı kurduk. Aslında biz takımı kurmadan önce sahamızı yaptık. 1992 yılında ikinci amatörden bu işe başladık. İlk yılımızda şampiyon olduk, birinci amatöre çıktık. Birinci amatörde yine şampiyon olduk ve guruplarda elendik. Üçüncü yılımızda yine şampiyon olduk. Guruplarda da şampiyon olarak üçüncü lige yükselme başarısını gösterdik. Dört sene gibi kısa bir zamanda bu işi başardık'.
   <br/>
   <br/>
   Başarılarının sebebini paraya bağlamıyor, başarının kolej havasıyla geldiğini belirtiyor Hasan Şen. 'Bizim başarımızın faktörü para değil. İşte Sidespor'da para olduğu için başarı sağlıyorlar diyorlar, aslında değil. Biz çok komik bütçelerle bu işi yaptık. Çok büyük paralar harcamadık. Ben ve futbolcu arkadaşlarımız futbolu seviyoruz ve özveride bulunuyoruz. Takımımızda oynayan futbolcularımızın hemen hemen hepsi mutlaka bir iş yerinde çalışır. Kendi otelimde çalışır. Lojmanımda yatarlar. Beslenmeleri güzel. Çocuklar bir kolej havasında. Disiplin güzel. Bizde antrenmana geldi gelmedi olmuyor. Biz Türkiye çapında futbolcularla falan oynamıyoruz. Hepsi amatör futbolcular'.
   <br/>
   <br/>
   İnsanlar futbola olan ilgisini bildikleri için başkan seçerler ama başkan olması futbolu bırakmasını gerektirmez Hasan Şen'in. 'Futbolculuğa da devam' deyince kaptanlık da onun olur. Başkan, kaptan ve santrfor olarak kulübüne hizmet eden Hasan Şen, Teknik Direktör Tayfun Türkmen'in hiç mağlubiyetleri olmamasına rağmen beklenmedik bir anda istifa etmesi üzerine teknik direktörlüğe de soyunmak zorunda kalır. Bu konumdaki bir başkanın futbolcuları sahada ve saha dışında nasıl etkilediğine ve neler yaptığına da değiniyor Hasan Şen. 'Benim başkanlığım zaman zaman futbolcuları saha içerisinde etkileyebiliyor. Sahada ben olduğum zaman daha derli toplu ve daha disiplinli oynuyorlar. Saha dışında onların rahat hareket edebilmeleri için onlardan uzak kalmaya çalışıyorum. Özellikle saha dışında. Mesela otelde çalışırken, hem patronları, hem başkanları, hem kaptanları... Onları çok sıkmamaya çalışıyorum'.
   <br/>
   <br/>
   YAŞINI SORULUNCA HATIRLIYOR
   <br/>
   <br/>
   Yirmi altı yaşında futbola başlayan Hasan Şen, Türk futbolcusunun futbolu bıraktığı yaşları çoktan geçmesine ve otuz sekiz yaşına gelmesine rağmen futbolu kolay kolay bırakacağa benzemiyor. Çünkü kendini genç hissediyor ve yaşını ancak sorulduğu zaman hatırlıyor. 'Ben otuz otuz beş yaşına geldiğimi ve geçtiğimi bilmiyorum. Yaşımı sadece insanlar sorduğunda hatırlarım. Otuz beş yaşında nasıl depar atabiliyorsam bugün de aynı şekilde depar atabiliyorum. Otuz sekiz yaşındayım ve halen beni geçebilen bir futbolcu yok. Ama 'herkeste böyle mi olur, olmalı mı?' bunun yorumunu yapamam'.
   <br/>
   <br/>
   Çok kısa bir sürede Üçüncü Lig'e yükselen Sidespor'un bu yılki amacı, ligi orta sıralarda tamamlayıp gelecek yıl şampiyonluk için mücadele etmekmiş ama aldıkları sonuçlar çıtayı yükseltmelerine neden olmuş. Geçen hafta lider Kütahya Seramik'i 62 gibi farklı bir skorla yenen ve en çok gol atan Sidespor üçüncü sırada. Hasan Şen, 'Dört yılda Üçüncü Lig'e çıktık. Altı yılda niçin Birinci Lig olmasın?' diyor. 'Takımımızı Fenerbahçe, Galatasaray gibi büyük kulüplerle mutlaka karşılaştıracağız. Tabii kendinize hedef koymazsanız buraya gelemezsiniz. Birinci Lig'i gerçekleşmesi zor bir hayal olarak görmüyoruz'. Bu sözleri boşuna sarfetmiyor Şen. Takımına ve seyircisine güveniyor çünkü. 'Bizim takımımız deplasmanlarda da galip geliyor. Üç deplasmana gittik ikisini kazandık. Bizim seyircimiz de deplasmanlara gidiyor. Hatta Nevşehirspor maçına helikopter kiralamışlar; ancak, hava muhalefetinden dolayı gidemediler. Bizim seyircimizde küfür yok. Kolej seyircisi. Otobüs kiralayıp giderler. Her zaman sakin olmuşlardır. Çünkü maçtan önce ben onları uyarırım. Futbolcularımız da sahada hiç bir zaman kasıtlı  faul yapamazlar. Küfür edemezler, tekme atamazlar. Çünkü ilk tepkiyi kendi takım arkadaşlarından görürler. Oynadığımız yedi maçta sarı kart gören futbolcumuz üçü beşi geçmez. Bizim futbolcularımızın tekme atmaması, seyircilerimizin küfür etmemesi bizi sempatik bir kulüp yaptı'.
   <br/>
   <br/>
   Hasan Şen, Sidespor'u en yakın zamanda Birinci Lig'e çıkarmaya kararlı. Bunun için Ajax'ın, Bayern Münih'in kasetlerini getirterek futbolculara izlettiriyor. Yurtdışına gittiği zaman büyük takımların antrenmanlarını izliyor. Hayalinde bu büyük takımların altyapısını Side'de oluşturmak var. 'Bunu bir gün mutlaka yapacağım. Üç dört yıl sonra Ajax'ın altyapısı gibi bir takım ortaya çıkarırsam hiç şaşırmayın' diyor iddialı bir şekilde. Tüm bunları gerçekleştirmeye çalışırken Hasan Şen'in felsefesi de şu: Önemli olan büyük paralar vererek bir takım ortaya çıkarmak değil, sağlam bir altyapı oluşturarak başarıyı sağlamaktır.
   <br/>
   <br/>
   *  *  *
   <br/>
   <br/>
   Bir tarafta büyük paralar vererek takım kurmaya çalışan Ali Şen, diğer tarafta da başkan, kaptan, teknik direktör ve santrfor sıfatıyla özveride bulunan Hasan Şen. İşte bu yüzden: 'Ali Şen başkan, Hasan Şen herşey'.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1879-ali-sen-baskan-hasan-sen-hersey.html), [web.archive.org (arşiv bağlantısı)](http://web.archive.org/web/20131112130503/http://www.aksiyon.com.tr:80/aksiyon/haber-1879-ali-sen-baskan-hasan-sen-hersey.html)
