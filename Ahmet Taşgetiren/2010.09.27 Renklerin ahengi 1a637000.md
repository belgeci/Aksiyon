# Renklerin ahengi

*Ahmet Taşgetiren 2010.09.27*

<font class="agenda2NewsSpot">
 Referandum sürecindeki tartışmalar gösterdi ki 12 Eylül işkencelerini savunan kimse yok. 27 Mayıs utanılacak bir şey olarak niteleniyor. 28 Şubat savunması da güçlükle yapılıyor. İyiyiz ve iyiye gidiyoruz. Onun için renklerin savaşından değil, ahenginden söz etmek lazım.
</font>
<font class="newsDetail">
 <p>
  <p class="MsoNormal">
   Referandum sonuçları ortaya çıktığından bu yana, bir bölünme ve korku tema’sıdır gidiyor.
  </p>
  <p class="MsoNormal">
   Gazete köşeleri veya TV kanallarındaki yorumlarda, “bölünme” ya da “korku” vurgusundan geçilmiyor.
  </p>
  <p class="MsoNormal">
   Herkes, halk oylaması sonrasında ortaya çıkan Türkiye haritasındaki renk ayrışmasına bakıyor ve “Eyvah, nereye gidiyoruz?” çığlığını atıyor.
  </p>
  <p class="MsoNormal">
   Gerçekten haritaya bakıp böylesine karamsar olmak gerekiyor mu?
  </p>
  <p class="MsoNormal">
   Memleketin bir bölümünde boykot olmuş. 6 ilde, katılım yüzde 30’larda kalmış.
  </p>
  <p class="MsoNormal">
   Memleketin bir bölümü “Hayır” demiş ve kırmızıya boyanmış.
  </p>
  <p class="MsoNormal">
   Buna karşılık çok daha büyükçe bir bölümü “Evet” demiş ve beyaza, maviye boyanmış.
  </p>
  <p class="MsoNormal">
   Evet, ilk bakıldığında, böyle blok blok bir ayrışma var.
  </p>
  <p class="MsoNormal">
   Ve ayrışma varsa, ülkenin geleceği adına çığlık atmak kaçınılmaz.
  </p>
  <p class="MsoNormal">
   Ama ben, bu renklendirmenin yanıltıcı olduğunu ve bu yüzden çığlık atmanın da abartılı ve gereksiz olduğunu düşünüyorum.
  </p>
  <p class="MsoNormal">
   Neden böyle düşünüyorum?
  </p>
  <p class="MsoNormal">
   Bunun çok realist bir gerekçesi var:
  </p>
  <p class="MsoNormal">
   Öncelikle “Bu renklendirme yanıltıcı” dedim. Evet, yanıltıcı. Çünkü bizler bu renklendirmeyi, sonuca göre yapıyoruz. Şu il, şu bölge “Evet” dedi, şu il, şu bölge “Hayır” dedi biçiminde. Evetler veya Hayırlar, bir oy bile ötekini geçmişse, o şehrin, o bölgenin rengi değişiyor.
  </p>
  <p class="MsoNormal">
   Ama bu renk değişimi, o şehirde, o bölgede, ne diğer renkleri yok etmiş oluyor ne de bir renge mutlak egemenlik sağlıyor.
  </p>
  <p class="MsoNormal">
   Sonuçta bunlar oyların renginden ibaret.
  </p>
  <p class="MsoNormal">
   Ve o oylar, insanların bir tek konudaki tavrını belirliyor.
  </p>
  <p class="MsoNormal">
   Oysa insan, bir tek konudan ibaret değil.
  </p>
  <p class="MsoNormal">
   Yani insanlar, haritalardaki renk ayrışması gibi tek renge indirgenmiyor ve ilişkileri de birbirinden renklerdeki ayrışma gibi ayrışmıyor.
  </p>
  <p class="MsoNormal">
   Diyelim İzmir’de, yüzde 67 hayır var. Ama yüzde 33 de evet var. İzmir dediğimiz il, bir alana toplanmış ve yüzde 67-33 ayrılmış insan kümesinden ibaret değil.
  </p>
  <p class="MsoNormal">
   Bir kere İzmir’i kırmızıya boyadığınız zaman, bu yüzde 33’ü görmüyorsunuz ama gerçekte bu yüzde 33 yok olmuş olmuyor.
  </p>
  <p class="MsoNormal">
   Aynı şekilde Konya’da, yüzde 78 evet, yüzde 22 hayır çıkmış.
  </p>
  <p class="MsoNormal">
   Demek Konya’da da, evetler hayırları sıfırlamış değil. Hayır diyen yüzde 22 hayatına devam ediyor. Bu, yüzde 2 bile olabilirdi. Yine hayatına devam edecekti. Referandum öncesinde olduğu gibi.
  </p>
  <p class="MsoNormal">
   Yani referandum, hiçbir şehrin diğer renklerini ortadan kaldıracak değil.
  </p>
  <p class="MsoNormal">
   Üstelik, bu farklı renkler, halk oylamasındaki iki renge indirgenmeyecek ölçüde çeşitli olarak hayatına devam edecek.
   <span>
   </span>
  </p>
  <p class="MsoNormal">
   Hatta aynı aile içinde farklı renkler birbiriyle kavga etmeden ya da ederek devam edecek. Yani bazen kavga etmek bile, toplumda mutlak ayrışma anlamına gelmeyecek. İnsanlar bugün tartışacak, kavga edecek, yarın barışacak, el sıkışacak.
  </p>
  <p class="MsoNormal">
   Hatta, halk oylamasında aynı oyu kullananlar arasında bile farklar var veya oluşacak. Ne “Evet” diyenler mono-blok, ne “Hayır” diyenler... Nitekim evetçiler ve hayırcılar, yarın önlerine seçim sandığı konduğunda, muhtemel ki başka başka partilere oy atacaklar.
  </p>
  <p class="MsoNormal">
   Hayat ne siyasetten ibaret ne de sadece halk oylamasında ortaya konan tavırdan ibaret.
  </p>
  <p class="MsoNormal">
   Zaman zaman siyaseti veya fikrî farklılıkları, hayat-memat meselesi haline getirdiğimiz doğru. Bu yüzden aynı fikir dünyası içinde yaşayanlar arasında bile kıran kırana mücadeleler olmuyor değil.
  </p>
  <p class="MsoNormal">
   Ama biraz yukarıya çıkıp bakabildiğimizde, bütün bu tartışmaların hayat-memat meselesi olmadığını görebiliyoruz.
  </p>
  <p class="MsoNormal">
   Bir ara, Saadet Partisi Genel Başkanı Numan Kurtulmuş, parti içindeki tartışmalarla ilgili olarak “Her şey siyasetten ibaret değil. Yarın yüz yüze bakamayacak şeyleri söylememek lazım” demişti.
  </p>
  <p class="MsoNormal">
   Aynen katılıyorum.
  </p>
  <p class="MsoNormal">
   Evet, referandum kampanyası sürecinde liderler birbirine “Kalpazan” dedi, “Adamsan çık karşıma” dedi, boy-soy, taraf-bertaraf tartışmalarına girdi; ama gördük ki Başbakan, sonuçlar açıklandıktan sonra kürsüye çıktı ve “Hayır”ları da kutladı, “Evet”leri de...
  </p>
  <p class="MsoNormal">
   Eminim ki yarın, kendisini basket sahasında yuhalayanlara da hizmet götürmekte tereddüt etmeyecek.
  </p>
  <p class="MsoNormal">
   Hatta belki, “Acaba hangi kusurumuz sebebiyle bize bu tepkiyi gösterdiler?” diye kendi kendilerine bakmaya yönelecek.
  </p>
  <p class="MsoNormal">
   Benzeri şekilde, referandumda “Hayır” diyen partiler de kendilerine bakacaklar. Yüzde 58’lik toplum kesiminin neden orada öbeklendiğini ya da neden kendi seslerine olumlu cevap vermediğini sorgulayacaklar.
  </p>
  <p class="MsoNormal">
   Türkiye’yi bölünme korkusuna iten Doğu ve Güneydoğu’dan yüzde 90’lar seviyesinde “Evet” çıktı. Oysa belki de Batı sahillerindeki “Hayır”lar, biraz da, Doğu Güneydoğu’da yaşananlara tepki sebebiyle oluşmuştu.
  </p>
  <p class="MsoNormal">
   Yani hiçbir şey göründüğü kadar yalın değil.
  </p>
  <p class="MsoNormal">
   Türkiye başka bir ülke.
  </p>
  <p class="MsoNormal">
   Bu ülkenin insanı, yüz yıllar içinde çok deruni bağlarla gönülleri birbirine örülmüş insanlar.
  </p>
  <p class="MsoNormal">
   Evet, zaman zaman birbirimizi kırıyor, geçiriyoruz. Ama bir gün geliyor, kardeşliğimizi yeniden hatırlıyoruz.
  </p>
  <p class="MsoNormal">
   Bir basket maçındaki başarı bile, sandıklarda birbirinden kilometrelerce uzağa düşen insanları birbiriyle kucaklaştırabiliyor.
  </p>
  <p class="MsoNormal">
   Kendimize haksızlık yapmayalım ve sandıktan çıkan sonuçları, felaket göstergesi gibi okumayalım.
  </p>
  <p class="MsoNormal">
   Bizde farklı bir iyilik damarı var ve zor günde ortaya çıkar. Sabredelim ve yüreklerimizi birbirimize karşı sevgi ile donatmaya gayret edelim.
  </p>
  <p class="MsoNormal">
   Belki burada, “Bölünme” görüntüsünün “korku”ya sebep olmasını da pozitif bir hadise olarak değerlendirmek gerekiyor.
  </p>
  <p class="MsoNormal">
   Biz ülkenin bölünmesinden korkuyoruz, insanların birbirine öfke ile dışlayarak bakmasından korkuyoruz, biz bölünmekten daha çok bütünleşmeyi seviyoruz...
  </p>
  <p class="MsoNormal">
   Bunlar iyi şeyler değil mi?
  </p>
  <p class="MsoNormal">
   O zaman belki de, her birimiz yüreklerimize bakma ihtiyacı hissedeceğiz.
  </p>
  <p class="MsoNormal">
   Bu memleketin üstünü çizeceği hiçbir insan, hiçbir toplum kesimi yok, bunu anlayacağız.
  </p>
  <p class="MsoNormal">
   Kahramanmaraş tarafında söylenen bir söz vardır: Kardeş kardeşi atar, yar başında tutar..
  </p>
  <p class="MsoNormal">
   Yani zaman zaman kardeşler arasında da kıran kırana kavgalar olur, ama onun başına bir acı geldiğinde herkesin yüreği kavrulur.
  </p>
  <p class="MsoNormal">
   Ben, “İnsanlara yönelik sevgilerimizi, onları kaybettiğimiz zamanki duygularımızla ölçmeliyiz” derim.
  </p>
  <p class="MsoNormal">
   Siyasi fikirleri itibariyle kızdığımız bir insana, gözümüzün önünde işkence yapılsa, işkenceciye isyan ederiz.
  </p>
  <p class="MsoNormal">
   Eğer bu duygular kaybolmuşsa, zaten, insanlığımızla ilgili bir sorun var demektir ve orada insanlığımızı yeniden tamir gibi bir görev düşer üzerimize.
   <span>
   </span>
  </p>
  <p class="MsoNormal">
   Ben, halen içimizde bu duyguların kaybolmadığı inancındayım.
  </p>
  <p class="MsoNormal">
   Mesela, referandum sürecindeki tartışmalar da gösterdi ki 12 Eylül işkencehanelerini savunan kimse yok. 27 Mayıs utanılacak bir şey olarak niteleniyor. 28 Şubat henüz belki o noktaya gelmedi ama 28 Şubat savunması da güçlükle yapılıyor. İyiyiz ve iyiye gidiyoruz. Onun için renklerin savaşından değil, farklılıklar içindeki ahenkten söz etmek lazım ve bu ahengi daha da geliştirmek için herkesin gönlüne ve diline emek vermesi lazım.
  </p>
  <p class="MsoNormal">
  </p>
  <p class="MsoNormal">
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=EB9116331BCF776494CA1332B9D1870C?newsId=27703), [web.archive.org (arşiv bağlantısı)](http://web.archive.org/web/20101002140119/http://www.aksiyon.com.tr:80/aksiyon/newsDetail_getNewsById.action;jsessionid=EB9116331BCF776494CA1332B9D1870C?newsId=27703)
