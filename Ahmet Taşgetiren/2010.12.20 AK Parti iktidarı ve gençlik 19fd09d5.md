# AK Parti iktidarı ve gençlik

*Ahmet Taşgetiren 2010.12.20*

<font class="agenda2NewsSpot">
 27 Mayıs, 12 Mart ve 12 Eylül askerî müdahale süreçlerinin bir parçası olarak öğrenci hareketleri önemli bir yer tutar. Son olaylarda, geçmiş iktidarlar gibi, AK Parti iktidarının da sağlıklı bir tavır geliştirip geliştirmediği tartışılmaya değerdir.
</font>
<font class="newsDetail">
 <p>
  <p class="MsoNormal">
   Türkiye, “gençlik olayları”nı tanır. İşin ucu, ta Osmanlı dönemine kadar uzanır. “Medrese talebeleri”nin Osmanlı’nın çözülüş sürecinde karıştığı olaylar, sonraki olaylarda hep hatırlanmıştır.
  </p>
  <p class="MsoNormal">
   27 Mayıs 1960 öncesinde, 12 Mart 1971 öncesinde, 12 Eylül 1980 öncesinde askerî müdahale süreçlerinin bir parçası olarak gençlik-öğrenci hareketleri, önemli bir yer tutar. Müdahale vasatının oluşmasında önemli aktörlerden birisi öğrencilerdir, hem bu süreçte hem müdahale olduktan sonra bedel ödeyen kitle de önemli ölçüde öğrenciler ve gençlerdir.
  </p>
  <p class="MsoNormal">
   Bu arka plan sebebiyle, geçer haftalarda gerçekleşen gençlik - öğrenci hareketleri, hep, 1960, 71, 80 önceleri hatırlanarak değerlendirilmiştir.
  </p>
  <p class="MsoNormal">
   Yaşananların “gençlik - öğrenci hareketleri” olarak tanımlanmaları tartışılabilir. Bu olaylarda öğrenci gençliğin özne değil nesne olduğuna dair iddialar da yabana atılmaz.
  </p>
  <p class="MsoNormal">
   Ama yine bu olaylarda, geçmiş iktidarlar gibi, şu andaki AK Parti iktidarının sağlıklı bir tavır geliştirip geliştirmediği de tartışılmaya değerdir.
  </p>
  <p class="MsoNormal">
   AK Parti iktidarının tavrını tartışılır bulmanın arkasında, bu iktidar kadrolarının da aslında, geçmişte gençlik olaylarını yaşamış, bizzat kendilerinin gençlik hareketleri içinde yetişmiş ve gençliğin ödediği bedelin farkında olmaları gerçeği de bulunmaktadır.
  </p>
  <p class="MsoNormal">
   Ben buna bir de, bu iktidar kadrolarının, farklı bir gençlik inşası gibi bir hedeflerinin bulunması gereğini ilave etmek isterim.
  </p>
  <p class="MsoNormal">
   Hani denebilir ki, bu iktidarın refleksi, bütün bu sebeplerle geçmiştekilerden farklı olmalıydı. Yani sadece asayiş boyutunda kalmamalı, şiddet uygulaması boyutuna inmemeli, iktidarla gençlik farklı kamplar içindeymiş gibi bir görüntü ortaya çıkmamalıydı.
  </p>
  <p class="MsoNormal">
   O yüzden “AK Parti iktidarı ve gençlik” başlığı altında bir ufuk turu yapılabileceğini düşünüyorum.
  </p>
  <p class="MsoNormal">
   Yani AK Parti’nin beyin kadrosunun, belki şu yaşananlarda ortaya çıkan imajı da dikkate alarak, “Gençlik” üzerine yepyeni bir “Açılım”ı gündeme alması gerektiğini ifade etmek istiyorum.
   <span>
   </span>
   Bunun, AK Parti iktidarı için en hayati mesele olması gerektiğine inanıyorum.
  </p>
  <p class="MsoNormal">
   Şimdi bazı başlıkları alt alta yazalım:
  </p>
  <p class="MsoNormal">
   <span>
   </span>
   Türkiye için bir gelecek tasarımı ihtiyacı. Bir gelecek projesi.
  </p>
  <p class="MsoNormal">
   <span>
   </span>
   Geleceğin inşası misyonu.
  </p>
  <p class="MsoNormal">
   <span>
   </span>
   Yarısı 20 yaşın altında, dörtte üçü 40 ve daha aşağı yaşlarda, 65 yaş ve daha üstündekilerin oranı toplam nüfusun sadece yüzde 4,8’i olan genç nüfus. 2040 yılında 15-64 yaş arası, yani çalışma yaşındaki nüfus 64,8 milyon olması öngörülüyor. Böyle bir yaş durumunun ülkelerin tarihinde bir kere ele geçeceği belirtiliyor.
  </p>
  <p class="MsoNormal">
   <span>
   </span>
   Osmanlı’nın çözülüşünde kaht-ı rical - adam kıtlığının rolü.
  </p>
  <p class="MsoNormal">
   <span>
   </span>
   İnsan açığı. İnsan açlığı.
  </p>
  <p class="MsoNormal">
   <span>
   </span>
   İslam dünyasının tamamında yaşanan insan açığı - insan açlığı.
  </p>
  <p class="MsoNormal">
   <span>
   </span>
   Türkiye’nin genç nüfusunun taşıdığı potansiyel.
  </p>
  <p class="MsoNormal">
   <span>
   </span>
   Genç nüfusun iyi eğitilmesi hâlinde elde edilecek avantaj, kötü yetişmesi durumunda karşı karşıya kalınacak problemler.
  </p>
  <p class="MsoNormal">
   <span>
   </span>
   Yani her şeyden önce eğitim üzerine yoğunlaşma.
  </p>
  <p class="MsoNormal">
   <span>
   </span>
   Birim insanın özgül ağırlığını en üst düzeye ulaştırmayı emanete sadakat olarak görme ve eğitimi buna göre dizayn etme.
  </p>
  <p class="MsoNormal">
   <span>
   </span>
   Uyuşturucu kullanımının 11 yaşına indiğine dair tespitler.
  </p>
  <p class="MsoNormal">
   <span>
   </span>
   “Suçlu çocuklar” olgusu. Öğrenci cinayetleri.
  </p>
  <p class="MsoNormal">
   <span>
   </span>
   Türkiye’deki eğitimin problemleri: İdeolojik eğitim... Toplum değerleriyle çatışan eğitim... Toplumu dönüştürme amaçlı eğitim...
  </p>
  <p class="MsoNormal">
   <span>
   </span>
   Kimlik problemi...
   <span>
   </span>
   Mankurtlaşma olgusu...
  </p>
  <p class="MsoNormal">
   <span>
   </span>
   Küresel kültürün teknolojik gelişmelerle gelen abanışı karşısında özgün bir kültür donanımı ile mukabele edememe durumu.
  </p>
  <p class="MsoNormal">
   <span>
   </span>
   Özgün bir kültür duyarlılığının inşa edilememesi...
  </p>
  <p class="MsoNormal">
   <span>
   </span>
   Gençlikte ortaya çıkan ruhsal sorunlar...
  </p>
  <p class="MsoNormal">
   <span>
   </span>
   Eğitim gördüğü alanda yeterli donanmışlığın elde edilememesi problemi...
  </p>
  <p class="MsoNormal">
   <span>
   </span>
   Yetişmiş insanın istihdamı, genç işsizliğin ortaya çıkardığı bunalımlar...
  </p>
  <p class="MsoNormal">
   <span>
   </span>
   Gençliğe, ülkenin geleceğini inşa projesinde rol üstlenmesi yolunda bir bilinç yüklenilmemesi...
   <span>
   </span>
  </p>
  <p class="MsoNormal">
   Bu başlıkların her biri üzerinde uzun uzun durulabilir.
  </p>
  <p class="MsoNormal">
   Bunlar, bir fikir adamı için, yürekte taşınacak derttir.
  </p>
  <p class="MsoNormal">
   Ama memleketin sorumluluğunu üstlenmiş kişiler için, bir projenin koordinatlarıdır.
  </p>
  <p class="MsoNormal">
   Şöyle düşünürüm ben:
  </p>
  <p class="MsoNormal">
   Bizler birer projeyiz. Abdullah Gül de, Tayyip Erdoğan da, Bülent Arınç da, Cemil Çiçek de, Ahmet Davutoğlu, Ali Babacan da birer projedirler.
  </p>
  <p class="MsoNormal">
   Kimin?
  </p>
  <p class="MsoNormal">
   Diyelim babalarımızın, diyelim milletin...
  </p>
  <p class="MsoNormal">
   Babalarımız belki ilkokul mezunu, belki biraz yukarlarda idiler. Milletimizin eğitim seviyesi de, genelde daha yüksek ortalamayı yansıtmıyordu.
  </p>
  <p class="MsoNormal">
   Ama, okul eğitiminden öte bir “İrfan” eğitimi var ki, milletimiz, bin yıllar içinde onu, genlerine taşımıştı. Okulda okutulanlar zamanla silinebiliyor belki ama tarih içinde genlere yazılanlar, en zor şartlarda, her şeyin bittiğinin düşünüldüğü zamanlarda bile diri kalabiliyor.
  </p>
  <p class="MsoNormal">
   Baba dua ediyor, anne abdestle süt veriyor, nineler ninnilerde yüreklere büyük ufuklar konuyor, ve siz o dualar, o anne sütleri ve o nine ninnileriyle ilerliyorsunuz.
  </p>
  <p class="MsoNormal">
   Proje o proje.
  </p>
  <p class="MsoNormal">
   Şimdi, diyorum ki, onlar bu nesli getirdiler, bugünün nesilleri, hem o irfanla beslenerek hem çağın bilgileriyle donanarak, ülkenin önüne yeni projeler koyabilmeli, ülke çocuklarının o projeyi inşa edecek kıvamda yetişmesi için yolları açabilmelidir.
  </p>
  <p class="MsoNormal">
   Hedef, bir tek kişinin bile kaybına tahammül edemeyen bir anne şefkati çerçevesinde olmalıdır.
  </p>
  <p class="MsoNormal">
   Onun için sadece polis copu, biber gazı, yerlerde sürüklenme değil, kaş çatmanın, öfkeli söz söylemenin bile, eğitimi amaçlamayan şeklinden uzak durulmalı.
  </p>
  <p class="MsoNormal">
   İçinde şefkat bulunmayan tek kelime söylenmemeli.
   <span>
   </span>
  </p>
  <p class="MsoNormal">
   Cumhurbaşkanı’ndan, Başbakan’dan sevgisiz bir tek söz, bir tek jest olmamalı.
  </p>
  <p class="MsoNormal">
   “Size kıyamam, bir tekinizin gözünün yaşarmasına, kılınıza dokunulmasına, yüreğinizin burkulmasına gönlüm razı olmaz” mesajı verilebilmeli.
  </p>
  <p class="MsoNormal">
   “Ne olur kendi kendinize de kıymayın” mesajını alabilmeli her çocuk, her genç, her öğrenci.
  </p>
  <p class="MsoNormal">
   Başarılarıyla bayram sevinci yaşayan, ayakları sürçünce bir anne gibi yüreği dağlanan liderlikler sergilenebilmeli.
  </p>
  <p class="MsoNormal">
   Ben, böyle bir yüreğin, Abdullah Gül’de, Tayyip Erdoğan’da bulunduğuna inanıyorum.
  </p>
  <p class="MsoNormal">
   Onlar oralardan geldiler çünkü.
   <span>
   </span>
  </p>
  <p class="MsoNormal">
   Yaşanan süreçler insana format bozduruyor. Kendi kendinden çıkarıyor insanı.
  </p>
  <p class="MsoNormal">
   Ama, özellikle bu eğitim meselesinde, öyle bir yürek formatı geliştirilmeli ki, hiçbir süreç onun insicamını bozamamalı.
  </p>
  <p class="MsoNormal">
   Bir anne yüreği insicamı budur işte.
  </p>
  <p class="MsoNormal">
   İllegal örgütlerin ağına düşse bile...
  </p>
  <p class="MsoNormal">
   ...
  </p>
  <p class="MsoNormal">
   Gün Uzar Yüzyıl Olur romanında Cengiz Aytmatov anlatır.
  </p>
  <p class="MsoNormal">
   Mankurtlaştırılan (işkencelerle hafızası silinip, başka bir kimlik yüklenen) oğlu, annesi Nayman Ana’yı ok ile vurur. Nayman Ana son nefesini verirken kuş olur, göklere yükselir. Bu sırada oğluna seslenir:
  </p>
  <p class="MsoNormal">
   -Adını hatırla yavrum, adını hatırla!
  </p>
  <p class="MsoNormal">
   Yumurta atanlara da, slogan atanlara da “Adını hatırla” diye seslenebilecek bir ana yüreğini kuşanmak...
  </p>
  <p class="MsoNormal">
   Geleceğin inşası sanki o yüreklerle gerçekleşecek...
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9CF3E1E3BC977AFC51F9FD7FDC5D5F3A?newsId=28218), [web.archive.org (arşiv bağlantısı)](http://web.archive.org/web/20101223065950/http://www.aksiyon.com.tr:80/aksiyon/newsDetail_getNewsById.action;jsessionid=9CF3E1E3BC977AFC51F9FD7FDC5D5F3A?newsId=28218)
