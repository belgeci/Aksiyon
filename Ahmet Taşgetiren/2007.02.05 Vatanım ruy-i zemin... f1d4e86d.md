# "Vatanım ruy-i zemin...

*Ahmet Taşgetiren 2007.02.05*

<div class="pNewsDetailMainContent" itemprop="articleBody">
 AB için Türkiye'nin toplumsal dönüşümü önemli, çünkü oradan bakıldığında Türkiye, din açısından "Avrupa normlarından fazla dindar, fazla Müslüman" gözüküyor, millî hisler bakımından da yine "Avrupa'dan fazla milliyetçi" gözüküyor. Avrupa, 1960'lardan bu yana oraya giden insanlara bakarak, Türklerin kolay değişmediğini, Avrupa'nın birlikte yaşama kültürünü yeterince özümseyemediğini düşünüyor. Onun için Türkiye'yi AB'ye almaya tereddüt ediyor. Acaba Avrupa, Türk toplumunun dönüşümünü bir proje olarak değerlendirip, bunu fonlamış olabilir mi? Özellikle dinî ve millî hisler çerçevesinde oluşan "Aidiyetler karşıtı propaganda" böyle bir projenin uzantısı mıdır?'Vatanım ruy-i zemin, milletim nev-i beşer...' sözü Tevfik  Fikret'e ait. Bir tür kozmopolitizmin ifadesi. Anlamı şu: Vatanım yer yüzü, milletim de insan türü... Yani onun dışında vatan da millet de tanımıyorum.
 <br/>
 <br/>
 Bu söz, ilk kullanıldığı zaman da tartışılmış. İnsanın aidiyetlerini önemseyen simalar, diyelim Mehmet Akif, buna sert itirazlarda bulunmuş.
 <br/>
 <br/>
 Toplumlar bünyesinde, vatan, millet, din gibi müesseseleri "ayrımcılık" unsuru olarak değerlendirip, kendini "Dünya vatandaşı" gibi gören insanlar hep olmuştur. Hümanizm bunun felsefi temelini oluşturur, masonluk vs. gibi kurumlar da örgütlenmiş yapılarını...
 <br/>
 <br/>
 Hatta zaman içinde insanların - toplumların kimlik aidiyetlerini törpüleyip, "Tek bir dünya" gibi hedeflerin gerçekleşeceği öngörüleri bile yapılmıştır.
 <br/>
 <br/>
 Acaba bu yöneliş reel midir?
 <br/>
 <br/>
 Acaba küreselleşme olgusu böyle bir dünyaya gidişin önlenemez süreci midir?
 <br/>
 <br/>
 Acaba laiklik, millet - din gibi statü oluşturan yapılardan kurtulup, küresel ölçekte insan zemininde buluşmayı sağlayacak mıdır?
 <br/>
 <br/>
 Acaba, mesela Türkiye'de, millî hisler, vatanseverlik, dindarlaşma gibi gelişmeler, dünyanın tersine bir gidiş midir?
 <br/>
 <br/>
 Bunlar, şu an Türkiye'de yaşanmakta olan tartışmanın uzandığı fikrî zemini teşkil ediyor.
 <br/>
 <br/>
 Türkiye'de millî hislerin geliştiği, dindarlık algısının büyüdüğü, aykırı oluşumlarla birlikte yaşama iradesinin zayıfladığı tesbitleri yapılıyor.
 <br/>
 <br/>
 Bir yerden bakıldığında "Hoşgörüsüzlük" damgası vuruluyor bu gelişmeye...
 <br/>
 <br/>
 Şu da bir gerçek:
 <br/>
 <br/>
 Bir kesim, bu gelişmeyi tehlike olarak görüyor ve geriletmek için çaba sarf ediyor.
 <br/>
 <br/>
 Bu kesimin davranışları, Avrupa Birliği'nin beklentilerine uygun düşüyor.
 <br/>
 <br/>
 Şöyle düşünülebilir mi, diye bir soru sormak istiyorum:
 <br/>
 <br/>
 Avrupa Birliği, özel fonlarla Türkiye'de bazı faaliyetleri destekliyor. Destek alan faaliyetlerin bir kısmı, toplumsal dönüşümü öngörüyor.
 <br/>
 <br/>
 Avrupa Birliği için Türkiye'nin toplumsal dönüşümü önemli, çünkü oradan bakıldığında Türkiye, din açısından "Avrupa normlarından fazla dindar, fazla Müslüman" gözüküyor, millî hisler bakımından da yine "Avrupa'dan fazla milliyetçi" gözüküyor. İlginç olan şu ki, Avrupa, 1960'lardan bu yana oraya giden insanlara bakarak, Türklerin kolay değişmediğini, Avrupa'nın birlikte yaşama kültürünü yeterince özümseyemediğini düşünüyor. Onun için Türkiye'yi AB'ye almaya tereddüt ediyor. Aklıma takılan soru şu: Acaba Avrupa, Türk toplumunun dönüşümünü bir proje olarak değerlendirip, bunu fonlamış olabilir mi? Dolayısıyla, özellikle dinî ve millî hisler çerçevesinde oluşan "Aidiyetler karşıtı propaganda" böyle bir projenin uzantısı mıdır?
 <br/>
 <br/>
 Ben, Engelhardt'ın Tanzimat isimli kitabında şöyle bir tesbite rastlamıştım:
 <br/>
 <br/>
 "Tanzimat ve benzeri reformların ana gayesi, Osmanlı toplumundaki millet-i hakime fikrini yok etmektir."
 <br/>
 <br/>
 Bu değerlendirme üzerinde epeyce düşünmek gerektiğini bilmem kabul eder misiniz?
 <br/>
 <br/>
 Şöyle bir düşünce var Osmanlı'nın Müslüman toplumunda:
 <br/>
 <br/>
 "Bu devleti biz kurduk. Vatanı canımız pahasına İslam vatanı haline getirdik. Bu devleti, vatanı, milleti ve milletin değerlerini korumak için can veren biziz. Öyleyse bu devletin, ülkenin aslî unsuru biziz."
 <br/>
 <br/>
 Bu halet-i ruhiyenin, gayrimüslim unsurları bir miktar farklı görmek anlamına geldiği açık. Zaten ona "Zimmet ehli" diyor Osmanlı. Yani "Güvenliği Müslümanlara emanet edilmiş toplumlar... Askerlik yapmayan, güvenliğin sağlanması için vergi ödeyen..." Bu tanımda da bir hiyerarşi farkı olduğu açık.
 <br/>
 <br/>
 Tanzimat vs süreci, Osmanlı'nın artık zaaf geçirdiği süreçtir. Osmanlı'nın mirasının paylaşılma hesaplarının yapıldığı süreç... Ve Osmanlı'nın bu zaaf sürecinden kurtulmak için Avrupa'dan proje ithal etme arayışında olduğu süreç...
 <br/>
 <br/>
 Yani içerde bir izzet - onur var ama, dışarda o, önemli ölçüde zedelenmiş. Ya da şöyle: Osmanlı dışarda da o izzeti - onuru sergilemek istiyor ama, dışarısı buna istihza ile bakmaya başlıyor.
 <br/>
 <br/>
 İşte o süreçte, Osmanlı tebaasının eşitliği konusu gündeme geliyor.
 <br/>
 <br/>
 Müslüman tebaanın, gayrimüslimlerden söz ederken kullandığı "Gavur" kelimesinde bir küçümseme olduğu varsayımından yola çıkarak, "Gavura gavur denmeyecek..." kuralı devreye giriyor...
 <br/>
 <br/>
 Laikleşme, adı konmasa da bu açıdan önemli bir araç olarak görülüyor... Devlet planında "Din" bir toplumsal statü zemini olmaktan çıkıyor.
 <br/>
 <br/>
 Tanzimat'tan Cumhuriyet'e akan süreç laikleşme süreci olarak tesbit ediliyor ki, Cumhuriyet artık dinin belirleyici olmaktan çıktığı, dolayısıyla en azından din farkından dolayı bir statü farkının kalmadığı dönem oluyor.
 <br/>
 <br/>
 Peki ondan sonra sorun bitiyor mu?
 <br/>
 <br/>
 Tabii ki bitmiyor:
 <br/>
 <br/>
 Lozan'da Türkiye toplumu için ana ayrım Müslüman - Gayrimüslim tarzında oluşuyor.
 <br/>
 <br/>
 Ve Cumhuriyet döneminde "derin bilinç" halinde bir anlayış devam ediyor.
 <br/>
 <br/>
 O derin bilinçte bir ölçüde din de vardır ama, daha çok kavmî aidiyet öne çıkar. Yani devletin derin bilincinde ülkenin aslî unsuru diye bir hassasiyet mevcuttur.
 <br/>
 <br/>
 Bunu isimlendirmek istemiyorum. Ama bu hassasiyetin bulunduğu kesin.
 <br/>
 <br/>
 Sanırım şöyle bir iç değerlendirmenin ürünü olan hassasiyet:
 <br/>
 <br/>
 "Bu memleketin başı dara düştüğünde kim canını ortaya koyar? Kime çağrıda bulunulur? Kim yabancı seslere kulak verir? Kimin kafası karışır?"
 <br/>
 <br/>
 Bu sorular sorulur, cevabı oluşturulur.
 <br/>
 <br/>
 Bunu kim sorar, kim oluşturur, sorular ve cevaplar sağlıklı olarak ortaya konur mu, bunlar ayrı...
 <br/>
 <br/>
 Bu hassasiyet doğru mudur, gerekli midir, Osmanlı'daki toplum bilinci sağlıklı mıydı, sürdürülebilir miydi, bugün için de benzeri bir bilincin yeri var mıdır, bunlar da ayrı...
 <br/>
 <br/>
 Ama ben, bir vakıaya işaret ediyorum.
 <br/>
 <br/>
 Şu sıralar toplumda yükseldiği kabul edilen millî - dinî his olgusunun taa Osmanlı'dan gelen bir arka planı bulunduğuna işaret ediyorum.
 <br/>
 <br/>
 Bu, hassasiyet zayıflarsa ne olur?
 <br/>
 <br/>
 Mesela, artık "Düşman" diye bir duyarlılık kalmazsa...
 <br/>
 <br/>
 "Bize bir şey olmaz" gibi bir lakaydi oluşursa..
 <br/>
 <br/>
 Artık kimse, vatan gibi, namus gibi, din gibi müesseseleri savunulması, gerekirse bedel ödenmesi gereken müesseseler olarak görmemeye yönelirse...
 <br/>
 <br/>
 Askerlik gibi görevler daha çok, daha çok insan tarafından ıskalanmaya başlarsa...
 <br/>
 <br/>
 Diyelim Amerikan işgali, yerli yönetimlerle aynı muameleyi görürse...
 <br/>
 <br/>
 Diyelim "Çanakkale'de niye direndik ki, gelip işgal etseler, bugünden çok daha önce uygarlaşırdık" gibi düşünceler yaygın kabuller görüyor olursa...
 <br/>
 <br/>
 Yani vatanım ruy-i zemin, milletim nev-i beşer demek genel toplum yönelişi haline gelirse...
 <br/>
 <br/>
 Nasıl olur?
 <br/>
 <br/>
 Yazının başında "Bu yöneliş reel midir?" diye sordum.
 <br/>
 <br/>
 Önce şunu söylemek mümkün:
 <br/>
 <br/>
 Zayıfsanız her türlü erimeye razı olmak durumundasınız. "Etnografik malzeme" yapar sizi güçlü olanlar...
 <br/>
 <br/>
 Ama öte yanda, toplumların kendi benlik duyarlılıkları ve ondan doğan özgün politikaları devam ediyor.
 <br/>
 <br/>
 Amerika, hâlâ yetmiş iki milletten bir "Amerikalı aidiyeti" üretmeye çalışıyor. Rus, Çin, Japon, Yunanlı, İranlı, İngiliz, Fransız, Alman, Hollandalı, hatta Belarus, Litvanyalı gibi minicik ülkelerde bile bir özgün varlık iddiası mevcut. Küresel yapı içinde eriyip gitmek diye bir şey yok. Bayrak her yerde coşkuya yol açıyor.
 <br/>
 <br/>
 Şurada Rumlar var...
 <br/>
 <br/>
 'Millî politikaları'ndan bir milim gerilemiyorlar.
 <br/>
 <br/>
 Buna karşılık, Kıbrıs Türk toplumunun olabildiğince kozmopolitleşmesi için yatıp kalkıp dua ediyorlar.
 <br/>
 <br/>
 Şurada Ermenistan var. Anayasasında hala Sevr'e atıfta bulunuyor, "Batı Ermenistan" diye Türkiye'den toprak talebini dillendiriyor.
 <br/>
 <br/>
 Dünyada herkesin "Vatanım ruy-i zemin..." dediği bir ortam belki savaşları ortadan kaldırırdı... Ama bu temenninin küçücük bir zaafı var:
 <br/>
 <br/>
 Böyle bir zemin henüz mümkün gözükmüyor.
 <br/>
 <br/>
 Amerika Irak'ta, Amerikan çıkarları için hâkimiyet mücadelesi veriyor.
 <br/>
 <br/>
 Vatanım ruy-i zemin demiş olsaydık Amerika ile ilişkilerimiz nasıl olurdu acaba?
 <br/>
 <br/>
 Vatanların sınırlarını kaldıran Avrupa bile, ayrı bir vatan duygusu oluşturmaya yöneliyor. Ve onun için AB vizesi aslanın ağzındaki ekmeğe dönüşüyor.
 <br/>
 <br/>
 Gavura gavur demeyelim, tamam, ama hiç olmazsa kendi Müslümanlığımızdan ya da millî aidiyetimizden de utanmayalım.
 <br/>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-18972-17-vatanim-ruy-i-zemin.html), [web.archive.org (arşiv bağlantısı)](http://web.archive.org/web/20150315203648/http://www.aksiyon.com.tr:80/aksiyon/haber-18972-17-vatanim-ruy-i-zemin.html)
