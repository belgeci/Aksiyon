# Makedonya'daki kriz korkutuyor

*Enis Emin 2001.06.30*

<div>
 <img border="0" src="/web/20010818040307im_/http://www.aksiyon.com.tr/2001/343/resimler/makedon.jpg"/>
 <p class="baslik">
  İÇ SAVAŞ ENDİŞESİ
 </p>
 <p class="spot">
  Dağılmadan önce Yugoslavya federasyonunun bir parçası olan Makedonya Cumhuriyeti "Vardar Makedonyası" olarak anılır ve Makedon topraklarının ancak bir bölümünü oluşturur. Yunanistan'daki Ege Makedonyası ile Bulgaristan'daki  Pirin Makedonyası bu tarihsel coğrafyanın diğer bölümleri.
 </p>
 <p class="metin">
 </p>
 <p class="metin">
  1991'de bağımsızlığını ilan eden Makedonya nüfusunun yüzde 67'sini Makedonlar, yüzde 25'ini Arnavutlar ve kalan kısmını Türkler, Romlar, Ulahlar, Sırplar, Boşnaklar teşkil ediyor.
 </p>
 <p class="metin">
  Yugoslavya'da Makedonların ayrı ulus kimliği II. Dünya Savaşı içinde kabul edildi ve klasik Makedon lehçesi olan "Manastır–Bitola" resmi dil olarak benimsendi. İkinci Yugoslavya'nın siyasal yaşamında Makedonlar, Hırvatlardan sonra milliyetçi taleplerini dile getiren bir diğer ulus olarak dikkat çekti. 1991 yılında Makedonya Anayasası'nda değişiklik yapıldı. Daha önce, "Makedon, Türk, Arnavut ve diğer etnik grupların cumhuriyeti" şeklindeki tanımlamadan Arnavut ve Türk isimlerinin çıkarılması Makedonya'da yaşanacak çatışmaların habercisiydi. Çok partili hayata geçildiğinde tüm Makedonları bir çatı altında toplamak isteyen irredentist Makedon milliyetçiliği ile ayrılıkçı Arnavut milliyetçiliğini savunan gruplar siyasete girdiler.
 </p>
 <p class="metin">
  1990 Şubat ayında bir grup aydın tarafından kurulan Pan–Makedon Harekâtı'nın öncülüğünde Arnavutluk, Bulgaristan ve Yunanistan'da yaşayan Makedonlara yapılan baskıları kınamak için gösteriler düzenlendi. Haziran ayında ise daha aşırı eğilimli Makedonya Ulusal Birliği için Demokratik Parti kuruldu. Makedonya Devrimci Örgütü'nün (VMRO) bir uzantısı olan bu partinin kuruluş kongresine "diaspora"daki Makedonlar da katıldılar.
 </p>
 <p class="metin">
  Sırbistan'da olduğu gibi Makedonya'da da milliyetçilik Arnavut karşıtlığını öne çıkarıyordu. Makedonya Arnavutlarını siyasal yaşamda temsil eden Demokratik Refah Partisi, Makedonlarca Kosova Demokratik Birliği'nin uzantısı olmakla suçlanıyordu. Yugoslavya'nın 1991'de alevlenen iç çekişmelerinde Makedonya, genelde uzlaşmacı ve ılımlı bir politika izleyerek çıkarların federasyon içinde kalınarak daha iyi korunacağı düşüncesine bağlı kaldı. Çok geçmeden olayların hızlı akışı Makedonya'yı da etkisine aldı ve Parlamento 25 Ocak 1991'de oybirliğiyle bağımsızlık kararı aldı. Eylül 1991'de Arnavut azınlığın boykot ettiği referandumda oylamaya katılanların yüzde 90'ı bağımsızlık lehinde tercih belirtti. Buna karşılık Arnavutlar ise Ocak 1992'de kendi aralarında yönetim tarafından yasadışı kabul edilen bir referandum yaptılar. Sonuç yüzde 90 oranında otonomi lehineydi.
 </p>
 <p class="metin">
  Nisan 1992'de Üsküp'te bir gösteri düzenleyen Arnavutlar, Makedonya'nın uluslararası toplum tarafından tanınmasının ön şartı olarak, Arnavutlara ulus statüsü verilmesini istediler. Yunanistan'ın da isme yönelik itirazları yüzünden 1992 Makedonya'nın tanınma mücadelesi ile geçti. Türkiye'nin önemli bir diplomatik manevra yaparak Makedonya'yı resmen tanıdığını açıklaması, Yunanistan kamuoyunda büyük tepki yarattı. Mart ayında Federal Ordu tamamen çekilirken, Hırvatistan ve Slovenya ile diplomatik ilişki kuruldu. 8 Nisan 1993'te Makedonya, BM üyeliğine "Eski Yugoslavya Makedonya Cumhuriyeti" adıyla kabul edildi.
 </p>
 <p class="metin">
  UÇK ilerliyor
 </p>
 <p class="metin">
  Yer yer patlak veren olaylar dışında Makedonya'da uzun süre devam eden istikrar geçtiğimiz aylarda sona erdi. Mart ayında Kosova'dan girdikleri zannedilen ve zamanla Makedonya Arnavutları tarafından da desteklenen UÇK (Ulusal Kurtuluş Ordusu), Makedonya'nın Kuzey sınırında bulunan Tanuşevtsi köyünü ele geçirdi. Bunun üzerine Makedonya güvenlik güçleri saldırıya geçerek köyü bombaladılar. Tanuşevtsi ve etrafta bulunan köylere yayılan silahlı çatışmalar, Kalkandelen'de düzenlenen bir mitingin ardından daha da alevlendi. Kalkandelen ve Şar dağı eteklerine yerleşen silahlı Arnavut gruplar bu sefer ateşi bu bölgeye taşıdı. Bunun üzerine nihai operasyon düzenleyen Makedonya güvenlik güçleri silahlı gerillaları iterek Şar dağı eteklerinde bulunan köyleri ele geçirmeyi başardı.
 </p>
 <p class="metin">
  Kriz bu sefer Kumanova bölgesine bağlı olan Lipkova belediyesine sıçradı. Bu bölge yaklaşık bir buçuk aydır Arnavut güçler tarafından kontrol ediliyor. UÇK sözcüleri isteklerinin kabul edilememesi halinde Üsküp'e saldıracaklarını bildirerek, Üsküp'ün 10 km yakınındaki Araçinova'yı ele geçirdiler. Yaklaşık 500 kadar Arnavut gerillanın ele geçirdiği Araçinova'da sivil halkın büyük bir kısmı Üsküp ve Kosova'ya göç etti. Göç eden sadece Arnavutlar olmadı. Onbinlerce Türk de savaşın genişlemesinden korkarak Türkiye'ye gitti.
 </p>
 <p class="metin">
  Üsküp'e ve diğer bölgelere savaşın yayılmasından endişe duyan Makedonya hükümeti genel seferberlik ilan etti. Ancak bu seferberliğe sadece Makedonlar'ın davet edilmesi, seferberlik adı altında onbinlerce Makedona silah ve askeri teçhizat verilmesi iç savaş endişelerini her geçen gün biraz daha artırıyor.
 </p>
 <p class="metin">
  Bir ay önce Kalkandelen yakınlarında bulunan Veytse köyünde 8 Makedon askerinin katledilerek öldürülmesinin ardından başta Manastır olmak üzere Resne, İştip, Delçova ve birçok kasabalarda sadece Arnavutlara ait dükkan ve evler değil Müslüman olan herkesin dükkanları ve evleri kundaklandı. Camilere saldırıldı. 	Manastır'da yaşananlar, Makedonya'daki çatışmalarda iki toplum arasında kalan Türkler'in durumunun çok nazik olduğunu bir kez daha gösterdi. Cumhurbaskanı tarafından başlatılan diyalog görüşmelerine Türkler'in de katılmak zorunda olduğunu ifade eden Türk Demokratik Partisi TDP Genel Baskanı Erdoğan Saraç, "Bu ülke Türksüz düşünülemez" diyor.
 </p>
 <p class="metin">
  Makedonya Ortodoks Kilisesi Başpiskoposluğunun bazı üyelerinin savaşın sadece Arnavut–Makedon çatışması değil de dini bir çatışma olduğunu ifade etmeleri de tehlikeyi büyütüyor. Makedon halkını Müslümanlara karşı savaşa davet eden bu papazların aksine, Başpiskopos Stefan'ın Makedonya Ortodoks Kilisesi'nin barıştan yana olduğunu açıklamasının tansiyonun yükselmesi durumunda ne kadar etkili olacağı bilinmiyor. Makedonya İslam Birliği de krizin diyalog yoluyla çözülmesi için siyasilere çağrıda bulundu.
 </p>
 <p class="metin">
  Siyasi diyalog çıkmazı
 </p>
 <p class="metin">
  Makedonya Cumhurbaşkanı Boris Traykovski'nin himayesi altında başlatılan partilerarası diyalog, geniş tabanlı hükümette bulunan iki Arnavut partisinin aşırı bulunan istekleri nedeniyle çıkmaza girmiş durumda. Arnavut liderler Demokratik Refah Partisi Arben Caferi ve Demokratik İlerleme Partisi İmer İmeri, Arnavutlar'a Cumhurbaşkanı yardımcılığı görevinin verilmesini, Arnavutların kurucu millet sayılmasını, anayasanın giriş kısmıyla birlikte birçok maddelerinin değişmesini istiyorlar. Bu istekleri kabul edemeyeceklerini ve bu isteklerin Makedonya'nın bölünmesine ve parçalanmasına neden olacağını söyleyen Cumhurbaşkanı Traykovski ve diyaloğa katılan Makedonya Sosyal Demokratlar Birliği Başkanı Branko Çırvenkovski ve VMRO Başkanı ve Başbakan Lubço Georgievski şiddetle karşı çıktılar.
 </p>
 <p class="metin">
  Diyaloğun durdurulmasının ardından Araçinova'ya nihai operasyon başlatan Makedonya güvenlik güçleri köyü bombaladılar. Ardından beyaz bayrak göstererek teslim olduklarını ilan eden Arnavut gerillalar, NATO, AGİT, Kızıl Haç ve KFOR yardımı ile Makedonya güvenlik güçlerinin ateşkes ilan etmesi halinde köyü terk edeceklerini bildirdi. Bunun ardından başlayan tahliye etraf köylerde bulunan Makedonlar tarafından engellenmeye çalışıldı. NATO ve AGİT yardımıyla bölgeye 15 otobüs gönderildi. NATO ve AGİT aracılığıyla Makedonya güvenlik güçleri ile gerillalar arasında yapılan anlaşmalarda, gerillaların köyü terkedip silahlarını KFOR askerlerine teslim edeceklerini, Makedon güvenlik güçlerinin ise tahliye süresinde bölgeden çekileceği yönündeydi. Resmi kaynaklar, çekilmenin NATO otobüsleriyle yapıldığını ve Makedon polisinin otobüslere eşlik ettiğini belirtti.
 </p>
 <p class="metin">
  Alınan bu kararı protesto etmek amacıyla Makedonya Parlamentosu önüne gelen bir grup polis, parlamento binası önünden çekildikten sonra, 25 Haziran akşamı onbinlerce Makedon, parlamento önüne gelerek, UÇK İçişleri Bakanına saldırdı. Ardından bina önünde bulunan iki makam arabasına da zarar verildi. Protestocuların büyük bir kısmı parlamento binasına girerek, danışmanların evrak ve malzemelerini dışarı atarak bütün camları kırdılar. Parlamento binasının önünde bulunan onbinlerce Makedon, Müslüman mahallelerine doğru yürüyeceklerini bildirdi. Bu isteğin ardından olağanüstü tedbir alan polis, sabaha kadar devriye gezdi. Bunun yanında ise grubun Müslüman mahallelerine yürümesi ihtimali üzerine Üsküp'te yaşayan Müslümanlar sabaha kadar uyumadı.
 </p>
 <p class="metin">
  Umalım, sağduyu galip gelsin ve kriz yıllar sürecek bir iç savaşa ve bütün  bölgeyi kuşatacak bir yangına dönüşmeden önlensin.
 </p>
 <br/>
 <center>
  <a class="anaorta" href="http://web.archive.org/web/20010818040307/mailto:zaman@mol.com.mk">
   zaman@mol.com.mk
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/dishaberler/1.htm), [web.archive.org (arşiv bağlantısı)](http://web.archive.org/web/20010818040307/http://www.aksiyon.com.tr:80/2001/343/dishaberler/1.htm)
