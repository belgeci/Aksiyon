# Zeytine madenci kazması

*İlhan Basmacı Bilinmeyen-tarih*

<div>
 <p>
  <font>
   Dünya zeytin varlığının yüzde onuna sahip olan Türkiye, sofralık zeytin üretiminde dünya ikincisi, zeytinyağı üretiminde ise dünya dördüncüsü. Ne yazık ki bu konumumuzu yitirmek üzereyiz. Çünkü zeytinlikler, üzerindeki koruma kaldırılarak madenciliğe açılıyor. Binlerce yıldır insanoğlunun her hizmetine koşmuş zeytin. Ekmeğine katık yaptığında sadece onunla sofrasını kurduğu gibi diğer yemeklerini de onun yağıyla pişirmiş. Kirlerini onun sabunuyla arıtmış, elektrik bulunana kadar gecelerini onunla aydınlatmış. Hastalandığında, bir yerini sakatladığında imdadına hep zeytin koşmuş.
   <br/>
   <br/>
   Günümüzde modern yaşamın getirdiği olumsuzluklar birer birer günyüzüne çıkarken sağlık uzmanları dikkatleri yine zeytine çekiyorlar. Yemeklik yağlar grubunda tek doymamış yağ olan zeytinyağı, kandaki kolesterolü azaltması nedeniyle insan sağlığına iyi gelen tek meyve yağı. Zeytinyağının kalp damar rahatsızlığını önlemede, sindirim ve sinir sistemine, kemik gelişmesine olumlu etkileri bulunuyor.
   <br/>
   <br/>
   Zeytinin yetişmesi için en uygun ortam Akdeniz iklimi. Bu yüzden olsa gerek bölgeye rengini vermiş zeytin. Akdeniz’de gelişen uygarlıklar zeytin ve zeytinyağı kültürü ile tarihte yerlerini almışlar. Bu ülkelerin damak tadları zeytinyağı temelinde şekillenmiş. Bir Akdeniz ülkesi olan Türkiye de bu açıdan çok şanslı. Dünya zeytin varlığının yüzde 10’una sahip olan Türkiye’de, 800 bin hektar arazide toplam 95 milyon adet zeytin ağacı bulunuyor. İki yılda bir ürün veren zeytin, var yılı diye adlandırılan dönemde 200 bin ton üretiliyor. Uzun ömürlü bir ağaç olan zeytin, tam verimli bir döneme ancak 20 yılda gelebiliyor ve ağaç başına 15—20 kilogram zeytin veriyor. Ortalama 5 kilogram zeytinden ise 1 litre zeytinyağı çıkartılıyor.
   <br/>
   <br/>
   İspanya, İtalya, Yunanistan ve Tunus gibi diğer Akdeniz ülkeleriyle birlikte dünyanın önde gelen zeytin ve zeytinyağı üreticileri arasında bulunan Türkiye, sofralık zeytin üretiminde 2., yağlık zeytin ile zeytinyağı üretiminde ise dünyada 4. büyük üretici konumunda. Fakat tanıtımının iyi yapılmaması ve fiyatının yüksek olması nedeniyle Türkiye içinde zeytinyağı çok az tüketiliyor. Yunanistan’da kişi başına zeytinyağı tüketimi 21, İtalya ve İspanya’da 12 kilogram iken bu rakam Türkiye’de 1 kilogramın altında.
   <br/>
   <br/>
   Coğrafi konumu itibariyle geniş zeytin alanlarını önünde hazır bulan Türkiye ne yazık ki bu zenginliğinin kıymetini bilemedi. En verimli zeytinlikler turizm adına ya da yazlık ev sevdasıyla betona teslim edildi. Şimdi de zeytin ağaçlarımızı yeni bir tehlike bekliyor; zeytinlikler, üzerlerindeki koruma kaldırılarak madencilik faaliyetlerine açılmak isteniyor.
   <br/>
   <br/>
   Yürürlükteki Zeytincilik Kanunu’na göre ‘zeytinlik sahaları içinde ve bu sahalara en az 3 kilometre mesafede zeytinyağı fabrikası hariç zeytinliklerin vejetatif ve generatif gelişmesine mani olacak kimyevi atık bırakan, toz ve duman çıkaran tesis yapılamaz ve işletilemez’ hükmü bulunuyor. Kanunda öngörülen değişiklikte ise yeraltı servet ve kaynaklarının işletilmesine yönelik faaliyetlerin bu uygulamadan muaf olacağı, zeytincilik sahası içinde taş, kum, çakıl, kireç ocağı faaliyetleri dışındaki madencilik faaliyetlerinin bakanlığın izni ile yapılabileceği, maden arama faaliyetleri sırasında ağaç kesiminin zaruri olduğu durumlarda bakanlığın izni ile ağaç bedeli ödenerek yapılabileceği’ hükmü getiriliyor. Kanunla koruma altına alınan zeytin alanları, kanun tasarısıyla ÇED raporu istenmeden maden aramasına açılıyor.
   <br/>
   <br/>
   TBMM Plan ve Bütçe Komisyonu’nda görüşülmeyi bekleyen 3573 sayılı zeytincilikle ilgili kanunda değişiklik yapılmasını öngören kanun tasarısı zeytin üreticisini ayağa kaldırdı. Tasarının yasalaşması durumunda dünyanın önde gelen zeytin üreticilerinden Türkiye’de zeytin üretimine darbe vurulmasından endişe ediliyor.
   <br/>
   <br/>
   Türkiye’de zeytinciliğe yön veren en büyük kuruluş olan Marmarabirlik’in Genel Müdürü Canfer Güleç, zeytincilik ile 3573 sayılı kanunda yapılmak istenen değişikliği yakından takip ettiklerini, engel olunmadığı takdirde zeytinciliğin çok büyük darbe yiyeceğini söylüyor. Güleç, “Madencilik faaliyeti için zeytin ağaçlarının kesilmesine izin verilmek isteniyor. Böylece yurt genelindeki zeytin ağacı varlığı madencilik faaliyetleri ile ortadan kaldırılacak. Yetersiz olsa da; 3573 sayılı kanun sayesinde birçok kez yargı tarafından engellenen yasadışı madencilik faaliyetleri, yapılacak değişiklikle tamamen denetim dışı kalacak. Meclis’in gündemindeki bu değişiklik engellenmezse çevresel bir felaketle karşı karşıya kaldığımız gibi, zeytincilik de çok büyük bir darbe yiyecek” diyor.
   <br/>
   <br/>
   Gemlik’te zeytin üreticiliği yapan Adem Kaptan da, Meclis gündemindeki değişikliği zeytinlik sahaların madencinin inisiyatifine terkedilmesi olarak değerlendiriyor. Kaptan, “Bu yasa tasarısı Meclis’te kabul edilirse, zeytinlik sahaların katledileceği âşikârdır. Yürürlükteki kanuna göre, zeytinlik alanların 3 kilometre yakınına kadar sanayi tesisi ve maden ocağı açılması yasak. Fakat ne hikmetse, kimin izin verdiği belli olmayan taş ocakları ve sanayi kuruluşları etrafımızda faaliyet gösteriyor. Ben bu işletmelerle mahkemeliğim. Bir taş ocağını mahkeme kararıyla 1 yıl kapattırdım” diyor.
   <br/>
   <br/>
   Mutlu Zeytinleri Sahibi Saim Mutlu ise Türkiye’nin yeraltı kaynaklarını kullanmasının güzel olduğunu fakat bu düşüncenin dünyada zeytin ve zeytinyağı üretiminde önemli bir yere sahip olan Türkiye’de zeytinlik alanlara zarar vermeden yapılması gerektiğini belirtiyor. Mutlu, “İnsan sağlığına faydalı olduğu için Avrupa’da zeytin üreticisi destekleniyor ve teşvik ediliyor. Bizde ise, uygulama Avrupa’nın tamamen tersine işliyor” şeklinde tepkisini ortaya koyuyor.
   <br/>
   <br/>
   Zeytin üreticileri tepkilerini bu şekilde gösteredursunlar kanun tasarısını hazırlayanlar olaya madenler açısından ve farklı boyutta yaklaşıyorlar. Maden Kanunu üzerinde 2,5 yıldır çalışan DSP Uşak Milletvekili ve Meclis Maden Araştırma Komisyonu Başkanı Hasan Özgöbek, 3213 sayılı Madencilik Kanunu’na rağmen zeytin, kültür ve tabiat varlıkları, milli parklar, orman, tarım, çevre, SİT, büyükşehir su havzalarıyla ilgili kanunların, Türkiye’de maden çıkartılmasını engellediğini belirtiyor.
   <br/>
   <br/>
   DSP İstanbul Milletvekili Erol Al’la birlikte, diğer kanunlardaki değişiklikler için de sektör temsilcileri ve ilgili kuruluşlarla görüşerek yeni bir yasa tasarısı hazırladıklarını kaydeden Özgöbek, “Bu yasa tasarısı Madencilik Kanunu’yla birlikte ilgili kanunlarda değişiklik öngörüyor. Bu ülkenin yeraltında çıkartılmayı bekleyen toplam 3 trilyon dolarlık serveti var ama kullanılamıyor. Madenciliğin gayri safi milli hasıladaki payı yılda 1 milyar dolar civarında. Bizim öngördüğümüz değişiklik sayesinde 2010 yılında madenciliğin gayri safi milli hasıladaki payını 35—40 milyar dolara çıkarmayı hedefliyoruz. Bu tasarıda, iktidar ve muhalefet arasında Meclis’te konsensüs sağlandı. Bu nedenle bizim tarafımızdan değil de, hükümetin tasarısı olarak Meclis’e geldi. Bu tasarıyla zeytinciliğe darbe vurulmuyor” diyor.
   <br/>
   <br/>
   Bursa Ziraat Odası Başkanı Fuat Sarı da zeytinle ilgili kanunda yapılacak değişikliğin bu Meclisden geçmesinin çok kolay olduğuna inanıyor. Sarı, milletvekillerinin aksine bu konudaki endişelerini şöyle dile getiriyor: “2—3 yıl önce bu kanunda yapılan değişiklikle, zeytin kıymetli ağaç sınıfına dahil edilmişti. Yani kanunla özel olarak korunuyordu. Fakat zeytinlik araziler genelde villa yapmaya müsait araziler olduğu için kanun birilerinin menfaatlerine uymadı. Bu kanun değiştirilerek, hem madencilerin hem de villacıların çıkarına uygun hale getirilmeye çalışılıyor. Şimdiye kadar Meclis’ten birçok kanun geçti. Büyük ihtimalle bu da geçecek. Ben çok ümitli değilim.”
   <br/>
   <br/>
  </font>
 </p>
 <p>
  <font>
   (Bu yazı 60 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1367), [web.archive.org (arşiv bağlantısı)](http://web.archive.org/web/20050301162733/http://www.aksiyon.com.tr:80/yazdir.php?id=1367)
