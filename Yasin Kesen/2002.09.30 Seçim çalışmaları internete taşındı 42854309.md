# Seçim çalışmaları internete taşındı

*Yasin Kesen 2002.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir yandan AK Parti lideri Tayyip Erdoğan ve diğer bazı milletvekili adaylarının başvurusunun yankıları sürüyor, bir yandan da küskünler seçimi erteletebilmek için çeşitli senaryolar üretmeye devam ediyor. Gündemi kaplayan bu gelişmelerin gölgesinde kalan ise, milletvekili adaylarının kendi seçim bölgelerine yönelik tanıtım faaliyetleri.
  </font>
 </div>
 <div id="newsText">
  <font class="detail-text">
   Seçileceğinden emin adaylar, gündemdeki tartışmalarla zaman kaybetmek yerine seçim stratejilerini uygulamak için resmen işlemeye başlayan seçim takvimini değerlendirmeye çalışıyor. Bazıları klasik metodlarla propagandalarını yürütürken, internet medyasının etkisini fark etmiş olanlar, bu mecrada da etkin bir tanıtım yapmakla uğraşıyor. Kimisi kendi adına site açtırıyor. Buradan seçim bölgesine sesleniyor, projelerini anlatıyor. Kimisi de, partisinin sitesi altında edindiği sayfalardan tanıtım yapmaya çalışıyor.
   <br/>
   <br/>
   İnternet medyasındaki "ilk olma" fırsatından istifade etmeye çalışanlar ya seçimle ilgili haber siteleri açıyor ya da milletvekili adaylarının tanıtımına yönelik interaktif uygulamalar geliştiriyor. Milletvekilim.com bunlardan biri. Gündemdeki tüm seçim haberleri web sitesine taşınıyor. Milletvekili adaylarıyla yapılan röportajlar biraraya getiriliyor, Meclis kulislerinden fısıltılar yayınlanıyor.
   <br/>
   <br/>
   Partilerin Meclis'teki dağılımı, illere göre milletvekili durumları, parti faaliyetleri, seçim programları, seçim mesajları ve aday listeleri gibi seçimle ilgili ihtiyaç duyulabilecek her türlü bilgiye de ulaşılabiliyor.
   <br/>
   <br/>
   Seçimlere yönelik diğer bir çalışmayı ise PolitikStrateji.com yürütüyor. Önümüzdeki seçimlerde milletvekili adaylarına, sonraki seçimlerde belediye başkanı adaylarına, belediye meclisi üyeliğine aday olanlara politik danışmanlık hizmeti sunacak olan organizasyon, aslında SİTA isimli Siyasi Tanıtım şirketinin yeni bir faaliyet kolu.
   <br/>
   <br/>
   PolitikStrateji.com, adayların tanıtımında gelişmekte olan interaktif teknolojilerin tümünden istifade etmeyi amaçlıyor. Seçim öncesi ve sonrasında, adayların seçim bölgesindeki halkla irtibat kurmasına da destek sağlıyor.
   <br/>
   <br/>
   Sadece kısıtlı bir zaman sürecinde seçim kampanyası yapmak yerine uzun zamana yayılmış bir seçim çalışması yapmayı mümkün hale getiren interaktif medyanın önemine değinen PolitikStrateji.com ortakları, toplam seçmen kitlesinin yüzde 10'luk diliminin internet kullandığına dikkat çekerek adayların bu potansiyeli değerlendirmeleri gerektiğini vurguluyor.
   <br/>
   <br/>
   Seçmenle zamandan ve mekandan bağımsız şekilde birebir diyalog kurmayı kolaylaştıran internet ortamında adaylar, kendileriyle ilgili aktarılacak bilgilerin kontrolünü de sağlama imkanını buluyor. Kendileriyle ilgili bilgilerin manipüle edilmesi veya çarpıtılması gibi risklerin ortadan kaldırıldığı, kendilerine ait bir medyaya kavuşmuş oluyorlar.
   <br/>
   <br/>
   İnternet ortamından yürütülen politik stratejinin seçim sonrası için de avantajları büyük. Adaylar, Meclis'teki çalışmalarını web sitesi aracılığıyla seçim bölgelerine anlatabiliyor. Gündemle ilgili değerlendirmelerini seçmene aktarabiliyor, hazırlanan projelerle ilgili seçmenin görüşüne başvurabiliyor. Web sitesi üzerinden toplanan seçmen bilgileri ile, gerektiğinde seçmene kolayca ulaşma şansını da yakalayabiliyor.
   <br/>
   <br/>
   İnternet ortamındaki seçim çalışmalarının sağladığı diğer bir gelişme ise, milletvekili adaylarının edevlet projelerini benimsemeleri. Birçok işlemin hızlı ve kolay biçimde halledilebildiğine şahit olmak, adayların yeni Meclis'te e-devlet projelerine vereceği desteği artırıyor. Hepsinden önemlisi, internetten haberi olmayan milletvekilleri bu seçimler sayesinde internetle, teknolojiyle tanışmış oluyor!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=11367), [web.archive.org (arşiv bağlantısı)](http://web.archive.org/web/20130909073501/http://www.aksiyon.com.tr:80/aksiyon/newsDetail_getNewsById.action?newsId=11367)
