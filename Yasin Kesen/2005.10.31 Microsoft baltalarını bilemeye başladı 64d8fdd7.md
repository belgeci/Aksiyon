# Microsoft baltalarını bilemeye başladı

*Yasin Kesen 2005.10.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İsrail'in başkenti Tel Aviv'de sert bir açıklama yapan Bill Gates, arama motoru olarak piyasaya girip diğer internet projelerine açılan Google ile sıkı bir mücadeleye başlayacaklarını duyurdu.
  </font>
 </div>
 <div id="newsText">
  <font class="detail-text">
   İnternet dünyasındaki hızlı tırmanışını sürdüren Google'ın yeni ataklarından bunalan Microsoft, rakibinin hızını kesebilmek için baltalarını bilemeye başladı. Microsoft'un Google'a karşı bu çıkışı aslında yeni başlayan bir mücadele değil. Google'ın son olarak iki ay önce internet kullanıcılarına açtığı anında mesajlaşma programı Google Talk yüzünden arayışlara başlayan Microsoft, 12 Ekim'de Yahoo ile bir işbirliği anlaşması yaptı. MSN Messenger karşısında hızla büyümesi beklenen Google Talk, diğer mesajlaşma programlarını da harekete geçirmişti. Bu süreçte sessiz yükselişini sürdüren Skype programı da eBay tarafından satın alınmıştı. MSN ve Yahoo Messenger'ın dünya çapındaki toplam 275 milyon kullanıcısını aynı çatı altında bir araya getirecek projenin haziran ayına kadar süreceği tahmin ediliyor. İlk olarak yazılı ve sesli görüşme imkanı sağlayacak olan yeni program sonraki aşamada video görüntülü görüşme de sağlayacak.
   <br/>
   <br/>
   Microsoft'un pazardaki mücadelesinin diğer ayağını ise internet üzerinden kitap arama projesi oluşturuyor. Google, bir yıl önce kütüphanelerdeki eski kitapları tarayarak elektronik ortamdan ücretsiz olarak sunmaya yönelik bir çalışmanın içine girmişti. Bir süre önce de bu konuda ABD'li yayıncılar toplu şekilde Google aleyhine dava açmıştı. Google aleyhinde oluşan havayı fırsat olarak değerlendirmek isteyen Microsoft, 150 bin kitapla ilgili bilgileri bir veritabanında toplamaya başladı. Gelecek yıl hizmete girecek olan sistem, telif hakları yönünden bir sıkıntı oluşturmayacak. Bu sistem üzerinden gelir modelini henüz oluşturmadığını açıklayan Microsoft yetkilileri, kelime tabanlı reklam yayıncılığı yapabileceklerinin mesajını veriyor. Microsoft'un hazımsızlığının bir başka nedeni olarak da ücretsiz ofis yazılım paketi 'Open Office'i yaygınlaştırmak için kısa bir süre önce Google ile Microsoft'un yazılımdaki ezeli rakibi Sun Microsystems arasında yapılan işbirliği anlaşması gösteriliyor. Arama motorları arasında yüzde 45 ile lider durumda olan Google'ı yüzde 23 ile Yahoo ve yüzde 12 ile Microsoft'un sahibi olduğu MSN takip ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=59E9A815F88C8753CE56CBA12A86B1BF?newsId=13273), [web.archive.org (arşiv bağlantısı)](http://web.archive.org/web/20140904073232/http://www.aksiyon.com.tr:80/aksiyon/newsDetail_getNewsById.action;jsessionid=59E9A815F88C8753CE56CBA12A86B1BF?newsId=13273)
