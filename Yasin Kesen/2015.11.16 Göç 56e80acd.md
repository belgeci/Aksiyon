# Göç

*Yasin Kesen 2015.11.16*

<div class="pNewsDetailMainContent ctx_content" itemprop="articleBody">
 <p>
  Facebook’un kuruluş hikâyesini herkes az çok bilir.
 </p>
 <p>
  2010’da vizyona giren Sosyal Ağ (The Social Network) filmini izlemişseniz taşlar yerine daha kolay oturacaktır.
 </p>
 <p>
  2004’te Harvard’da öğrenciyken ‘The Facebook’ adlı siteyi kuran 1984 doğumlu Mark Zuckerberg, projesini geliştirmek ve yatırımcı bulmak için yaz tatilinde Silikon Vadisi’ne gider. Dünya müzik endüstrisinde devrime yol açan internet platformu Napster’ın kurucularından Sean Parker ile tanışır. Ondan aldığı ilham ve tavsiyelerin de katkısıyla Facebook’u küresel bir başarı hikâyesine dönüştürmeye karar verir.
 </p>
 <p>
  Karar vermek yeterli değildir elbette. Bunun için okuduğu şehre, yani Boston’a veda etmesi gerekir.
 </p>
 <p>
  Hiç tereddüt etmez. Amerika kıtasının doğu ucundaki Boston defterini kapatır. Amerika’nın batı ucundaki San Francisco’ya komşu Silikon Vadisi’ne göç eder.
 </p>
 <p>
  İnandığı dava, Mark Zuckerberg’in 5 bin kilometreden uzak başka bir yere taşınmasına vesile olur. Bu adım, Facebook’un ilk 5 yılda 500 milyondan fazla kullanıcıya ulaşmasında önemli bir karar anıdır. Nitekim kurduğu site, ikinci 5 yılda 500 milyon yeni kullanıcı daha kazanarak 1 milyar sınırını da aşacaktır.
 </p>
 <p>
  Boston’da kalmakta ısrar etse belki de üniversiteler arası sosyal ağ olmaktan öteye geçemeyecekken, o kritik göç kararı sayesinde hem kendi ufku açılmış hem de projesinin yeşermesi için doğru zemine yerleşme fırsatını yakalamıştır...
 </p>
 <p>
  Bir başka göç hikâyesi...
 </p>
 <p>
  Prof. Dr. Aziz Sancar… 2015 Nobel Kimya Ödülü’nü alan isim.
 </p>
 <p>
  Tıp fakültesini bitirip sağlık ocağında 2 yıl hekimlik yaptıktan sonra 25 yaşındayken aldığı göç kararı, yıllar sonra bilim dünyasında projektörlerin kendisine çevrilmesine vesile olacaktır.
 </p>
 <p>
  Moleküler biyoloji ve genetik üzerindeki çalışmaları 45 yıl süren Aziz Sancar, ‘DNA onarımı’ araştırmasıyla tüm insanlığa mal olan bir başarıya imza atar.
 </p>
 <p>
  Mardin’in Savur ilçesindeki sağlık ocağında hekimlik yaparak hemşehrilerine hizmet etmekte ısrar etmeyip ilgi duyduğu bilimsel çalışmaların yeşereceği topraklara göç etmek, onun araştırmalarının dünya tarafından takdir görmesini sağlamıştır.
 </p>
 <p>
  Kimine göre beyin göçü, kimine göre hicret olarak adlandırılan süreçlerle ilgili örnekleri çoğaltmak mümkün...
 </p>
 <p>
  Hukukun katledildiği, sayısız zulmün yaşandığı topraklarda gırtlağı sıkılan, boğazı düğümlenen dertli insanlar, bir çıkış yolu arıyor.
 </p>
 <p>
  Şüphesiz ki zulüm bir gün sona erecek...
 </p>
 <p>
  Ancak dünyaya bahar soluklatmaya niyet etmiş insanların bir yerde oturup zulmün sona ereceği günü beklemesi doğru bir yol değil.
 </p>
 <p>
  Sevgi çiçeklerinin açmasını bekleyen 190’dan fazla ülke var dünyada. İki yıldır yaşanan zulüm ile belki de ekilme zamanı gelmiştir pişen tohumların. Yeşertilecek topraklara göç edip baharı getirme azmiyle çalışmalıdır belki de artık.
 </p>
 <p>
  DNA’sında sevgi ve barış kodlarını taşıyan tohumlar, 25 yıldır yayıldığından daha hızlı bir aksiyonla yayılmalıdır belki de.
 </p>
 <p>
  Öncesinde sancı duyulan her göç gibi, bu zulüm döneminin kapı araladığı göç dalgası ile kim bilir ne güzellikler yeşerecek...
 </p>
 <p>
  Tarih, bu dönemin ardından dünyaya hâkim olacak meltem esintisine şahitlik edecek...
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/goc_552981), [web.archive.org (arşiv bağlantısı)](http://web.archive.org/web/20151124093123/http://www.aksiyon.com.tr/yazarlar/goc_552981)
