# İfade özgürlüğünü kaybeden herşeyini kaybeder

*Yasin Kesen 2015.11.03*

<div class="pNewsDetailMainContent ctx_content" itemprop="articleBody">
 <p>
  Her ne kadar darbe anayasası olsa da mevcut anayasamız birçok temel hak ve hürriyeti güvence altına alıyor. Girişim yapma özgürlüğü, basın özgürlüğü, ifade özgürlüğü, seyahat özgürlüğü, toplantı ve gösteri yürüyüşü düzenleme hakkı, mülkiyet hakkı, adil yargılanma hakkı, din ve vicdan hürriyeti, haberleşme hürriyeti... Bunlar açık ifadelerle tarif edilmiş hak ve özgürlüklerden birkaçı.
 </p>
 <p>
  Temel hak ve özgürlükler içerisinde en önemli olanı hiç şüphesiz ‘ifade hürriyeti’.
 </p>
 <p>
  Anayasa’nın 25, 26 ve 28. maddelerinde ‘Düşünce ve kanaat hürriyeti’, ‘Düşünceyi açıklama ve yayma hürriyeti’ ve ‘Basın hürriyeti’ başlıkları altında ifade özgürlüğünün çerçevesi net olarak çiziliyor.
 </p>
 <p>
  Geçen hafta İpek Medya Grubu’na el konulup usulsüz yöntemlerle kayyum atanması ile Anayasa’nın çok sayıda maddesi çiğnendi. Proje mahkemelerce alınan hukuksuz kararlarla alelacele hamle üstüne hamle yapıldı. 29 Ekim Cumhuriyet Bayramı’na bir gün kala, Cumhuriyet’i kutsal kılan özgürlükler ve Anayasa ayaklar altına alınarak sivil bir darbe yapıldı.
 </p>
 <p>
  Darbe sadece ifade hürriyetine değildi.
 </p>
 <p>
  Özel bir şirkete el konmasıyla mülkiyet ve girişim hakları gasbedildi. Adil yargılama hakkı verilmedi. Anayasa’nın 32. maddesinde yer alan düzeltme ve cevap hakkı bile kullandırılmadı. Destek için İpek Medya ve İpek Holding önünde toplanan insanlar darbedildi. TOMA’lardan su sıkıldı. Anayasa’nın 34. maddesindeki ‘Toplantı ve gösteri yürüyüşü yapma hakkı’ ellerinden alındı.
 </p>
 <p>
  Anayasa’nın çiğnenen maddelerini tek tek ele almayacağım. Ancak Anayasa’nın o kadar çok maddesinin birden çiğnendiği bir düzenin ‘demokrasi’ olarak nitelendirilemeyeceği açık.
 </p>
 <p>
  Erdoğan’ın 14 Ağustos’ta Rize’de sarf ettiği “İster kabul edilsin, ister edilmesin, Türkiye’nin yönetim sistemi bu anlamda değişmiştir.” sözleri, rejimin değiştirildiğinin açık itirafı.
 </p>
 <p>
  Hukuksuzluklara karşı tepki göstermenin bile suç hâline geldiği bir dönemi yaşıyoruz.
 </p>
 <p>
  Eleştirmek suç.
 </p>
 <p>
  Yazı yazmak suç.
 </p>
 <p>
  Haber yapmak suç.
 </p>
 <p>
  Sesini çıkarmak suç.
 </p>
 <p>
  Hak aramak maksadıyla bir şekilde tepkisini dile getiremeyen insan ne yapar?
 </p>
 <p>
  Çat diye çatlar!
 </p>
 <p>
  Peki ya toplumun boğazı sıkılıyorsa ne olur?
 </p>
 <p>
  Bunun cevabını 29 Ekim tarihli Independent gazetesi manşetten verdi. Birinci sayfasının yarıdan fazlasını İpek Medya’ya yapılan baskın fotoğrafına ayıran Independent, ‘Divided Nation’ (Ülke bölündü) diyerek toplum üzerine kurulan baskıyı özetledi. Hem de sadece iki kelimeyle!
 </p>
 <p>
  Kaos ve çatışmanın arttığı ülkelerde sosyal medyanın, hatta Twitter’ın neden yükselişe geçtiğinin cevabı da burada gizli. İfade özgürlüğü baskı altına alınan, sosyal medyaya koşuyor.
 </p>
 <p>
  Monarşik düzen ya da dikta rejimlerindeki medya kuruluşları, hükümetin tayin ettiği komiser yahut kayyumlar tarafından yönetildiği için sosyal medya bir nefes borusu hâline geliyor. İnsanlar özgürlüklerini ve sonrasında her şeylerini kaybetmemek için seslerini dünyaya duyurmak maksadıyla son çare olarak sosyal medyaya başvuruyor. İçlerini burada döküyor.
 </p>
 <p>
  “Hayattan rengi alın, geri neyi kalır ki?” sözleriyle meşhur bir reklam filmi vardı.
 </p>
 <p>
  Aynen onun gibi...
 </p>
 <p>
  Hayattan ifade özgürlüğünü alın, geriye ne kalır ki?
 </p>
</div>


Kaynak: [www.aksiyon.com.tr](http://www.aksiyon.com.tr:80/yazarlar/ifade-ozgurlugunu-kaybeden-herseyini-kaybeder_552779), [web.archive.org (arşiv bağlantısı)](http://web.archive.org/web/20151104010217/http://www.aksiyon.com.tr:80/yazarlar/ifade-ozgurlugunu-kaybeden-herseyini-kaybeder_552779)
