# İNTERNET ÖZGÜRLÜĞÜNÜN KÖKÜ KAZINDI

*Yasin Kesen 2014.03.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başbakan Erdoğan“Kökünü kazıyacağız!” dedikten saatler sonra Twitter’ın fişi çekildi. Yasak anında delinse de mesele Türkiye’yi böyle bir zihniyetin yönetiyor oluşu.
  </font>
 </div>
 <div id="newsText">
  <font class="detail-text">
   <p>
    Gelişmiş ülkelerin üzerinde hassasiyetle durduğu konu ‘özgürlükler’. Avrupa Birliği(AB) de özgürlüklerin kısıtlanması konusunda epey duyarlı. Başka hiçbir konu, bireysel hak ve özgürlüklerin kısıtlanması kadar büyük yankı uyandırmıyor bu ülkelerde. Birkaç yıl öncesine kadar en büyük gürültü, basın özgürlüğüne müdahale söz konusu olduğunda çıkardı. Bunun yerini internet ve şimdi de sosyal medya aldı. Sosyal medyaya yönelik her türlü kısıtlama kararı, tüm dünyada ayıplanarak karşılanan bir gelişme. Dünya genelinde yaklaşık 250 milyon, Türkiye’de ise 12 milyon kullanıcısı olan Twitter, sadece Çin’de yasak. İran’da 2009’da Devlet Başkanlığı seçimlerinden önce yasaklandı; ancak Eylül 2013’te tekrar açıldı. Mısır’da da Mübarek karşıtı gösteriler sırasında kısa süreli engellenmişti.
   </p>
   <p>
    2014 ile birlikte hükümetin tekrar gündeme aldığı 5651 sayılı ‘İnternet Ortamında Yapılan Yayınların Düzenlenmesi ve Bu Yayınlar Yoluyla İşlenen Suçlarla Mücadele Edilmesi Hakkında Kanun’, tüm tartışmalara rağmen Meclis’ten geçirildi ve düzeltme koşuluyla Köşk’ten onay aldı. Bir hafta içerisinde birkaç küçük düzenleme yapıldıktan sonra tekrar Meclis’ten geçti ve yürürlüğe girmiş oldu. 6 Mart’ta atv’ye çıktığı canlı yayında sosyal medya hakkındaki görüşlerini ifade eden Başbakan Recep Tayyip Erdoğan, “Biz bu milleti Youtube’a, Facebook’a bilmem şuraya buraya yedirmeyiz!” diyerek 30 Mart’taki seçimden sonra sosyal medyaya erişimin engelleneceğini ifade etmişti. Her ne kadar orada  Twitter’ın ismini zikretmemiş olsa da, ‘şuraya buraya’ derken Twitter’ı kastettiği anlaşılmıştı.
   </p>
   <p>
    Başbakan Erdoğan’ın 6 Mart’taki bu çıkışı dış basının dikkatini çekmiş ve uluslararası haber ajansları açıklamayı ‘30 Mart’tan sonra Türkiye’de sosyal medya sansürlenecek’ başlığıyla flaş haber olarak servis etmişti.
   </p>
   <p>
    Bu konuşmanın ardından birçok ses kaydının daha sosyal medyada paylaşılması, yolsuzluk ve rüşveti örtmeye çalışan iktidar yanlılarını rahatsız ettiği için iki hafta boyunca tartışmalar devam etti. Tam 2 hafta sonra yani 20 Mart’ta Başbakan Erdoğan, Bursa’daki mitingde aynı konuya tekrar değindi. “Tivittır mivıttır hepsinin kökünü kazıyacağız!” diyerek bu konudaki vaadini tekrarladı. Herkes bu sansürü 30 Mart’tan sonra beklediği için büyük şok yaşanmadı. Miting konuşmasından birkaç saat sonra Başbakanlık Basın Müşavirliği bir açıklama yayımlayınca işin ciddiyeti anlaşıldı.
   </p>
   <p>
    Twitter ortamında bu açıklamanın peşinden sansürün gelebileceği tartışılırken bir yandan da sansür gelmesi hâlinde hangi alternatif yollar kullanılarak yasağın baypas edilebileceği konuşuluyordu. 23.30’dan itibaren de Twitter’a erişimde sorun yaşandığına dair söylentiler dolaşıma girdi. Yaklaşık bir saat içerisinde internet şirketleri aracılığıyla kademeli olarak Twitter’a erişim yasaklandı. TİB’in (Telekomünikasyon İletişim Başkanlığı) internet şirketlerine gönderdiği talimat ile sansürün hayata geçirildiği anlaşılmış oldu. GSM operatörleri üzerinden yapılan engellemeye gerekçe olarak iki ayrı mahkeme kararı gösterildi. TİB’den yapılan açıklamada, “Bu internet sitesine (Twitter) İstanbul Anadolu 14. Asliye Hukuk Mahkemesi’nin 3 Şubat 2014, İstanbul Anadolu 5. Sulh Ceza Mahkemesi’nin 18 Mart 2014 tarihli kararına istinaden koruma tedbiri uygulanmaktadır.” denildi. Ancak sonradan bu kararlarla ilgili şüphe doğuracak gelişmeler oldu. Türkiye Barolar Birliği’nin (TBB) Twitter yasağı konusunda nöbetçi mahkemeye yaptığı başvuruya, “Yargı tarafından alınmış bir yasak kararı yok” cevabı verildi. TBB Başkanı Metin Feyzioğlu da yasağın yargı değil idari kararla uygulandığını iddia etti.
   </p>
   <p>
    Haber ajansları ve televizyonlar yasağı canlı yayına geçerek duyurdu. Reuters, AP, AFP, CNN, BBC, Al Jazeera ve Bild gibi uluslararası basın kuruluşları sansürü acil olarak merkezlerine geçti. Dünyanın tanınmış basın yayın organları da haberi internet sitesinden verdi. En sert tepki AB’den geldi; yasak ‘ödlekçe’ diye değerlendirildi. Avrupa Komisyonu’nun dijital stratejilerinden sorumlu üyesi Neelie Kroes, “Twitter yasağı yersiz, anlamsız ve ödlekçedir. Türk halkı ve uluslararası topluluk bunu sansür olarak görecektir” dedi. ABD Dışişleri Bakanlığı sözcüsünden de, ‘endişeliyiz’ açıklaması geldi: “Demokrasiler, kamudan gelen farklı seslerle güçlenir. Bağımsız ve kısıtlı olmayan medya demokratik, açık toplumların temel unsurudur. Aynı zamanda resmî olarak şeffaflığı ve hesaba çekilirliği garantiye alır.”
   </p>
   <p>
    İnternette yasakları aşmak için kullanılan VPN çözümleriyle veya DNS değiştirerek Twitter’a yeniden giren kullanıcılar tepkilerini dile getirdi. Sosyal duyarlılık konusunda İngilizce paylaşımlar yapan @SocialPort hesabının başlattığı #ErdoganBlocksTwitter etiketi 10 dakika içinde (Türkiye ve Dünya) Twitter gündeminde zirveye yerleşti. Twitter kullanıcıları tepkilerini dile getirmek için gece boyu #ÖzgürTwitterİstiyoruz, #TwitterisblockedinTurkey, #direntwitter, #DNSyiDeğilHÜKÜMETİOyunlaDeğiştir gibi etiketleri peş peşe TT (Trending Topics) listesine taşıdı. Bazı etiketlerin sansüre tepkiyi ifade ederken #SokağaDeğilSANDIĞA ve #SokağaÇıkmakYOKgülümse gibi mesajlarla kullanıcıları sükunete davet etmesi dikkat çekti. Gezi olaylarında  yaşanan şiddetin iktidar tarafından nasıl körüklendiğini geçen hafta yayımlanan ses kayıtlarından dinleyen kullanıcılar, bu kez oyuna gelmedi ve 30 Mart’a yönelik yorumlar yapmayı tercih etti.
   </p>
   <p>
    Twitter’a yönelik sansür girişimiyle birlikte çok sayıda komik olay yaşanmaya başladı. Öncelikle ‘AK Troller’ olarak bilinen Hükümet’e bağlı kullanıcı grubu, VPN kullanarak Twitter’a girdi ve mesaj yazarak sansürü savunmaya başladı. İnanmadıkları bir şeyi, hem de yasağı delerek yapmaya çalışan hesapların düştüğü durum herkesin eğlencesi oldu. Sabah saatlerinde Cumhurbaşkanı Abdullah Gül’ün attığı tweetler de bir başka espri konusu oldu. Twitter’a getirilen yasağı eleştirmek için tweet atan Gül de VPN üzerinden yasağı delenler arasına katılmış oldu. Twitter’a yönelik sansür hakkında en manidar açıklama ise Bursa Milletvekili Bülent Arınç’tan geldi. Milletvekili seçildiği şehirde yapılan miting konuşmasındaki “Tivittır mivıttır hepsinin kökünü kazıyacağız!” sözlerini duymamış gibi yapan Arınç, sansürün başka birilerinin mahkemeye yaptığı müracaat üzerine gerçekleştiğini söyledi. Bu açıklamalarıyla sosyal medyanın alay konusu hâline gelen Arınç hakkında ‘kum torbası’ ve ‘özgül ağırlık’ içerikli çok sayıda espri yapıldı.
   </p>
   <hr/>
   <h3>
    <span>
     BAŞBAKANLIK SUÇU TWITTER’A ATTI
    </span>
   </h3>
   <p>
    Başbakanlık Basın Müşavirliği, Başbakan Erdoğan’ın Bursa mitingindeki “Tivittır mivıttır hepsinin kökünü kazıyacağız!” sözlerinden sonra ilginç bir basın açıklaması yaptı. Açıklama, gece saatlerinde gelecek kapatmanın bir altyapısı ya da işareti olarak yorumlandı. İşte o ifadeler: “Hâlihazırdaki durumda, Türkiye Cumhuriyeti vatandaşlarının bazı linklerin kaldırılmasına ilişkin mahkemelerden çıkarmış oldukları kararların uygulanması konusunda Twitter yetkililerinin duyarsız kaldıkları bir süreç söz konusudur. Nitekim bu süreç zarfında mahkeme kararları doğrultusunda TİB gerekli girişimlerde bulunmuş ancak Twitter yetkilileri bu taleplere duyarsız kalmıştır. Mahkeme kararlarını umursamama, hukukun gereğini yerine getirmeme biçimindeki bu tutumda bir değişiklik gözlenmemesi halinde, vatandaşlarımızın mağduriyetini gidermek için teknik olarak, Twitter’e erişimin engellenmesinden başka çare kalmayabileceği belirtilmektedir. Başbakanımız da Bursa’daki konuşmasında bu olguya dikkati çekmiş bulunmaktadır.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38164-internet-ozgurlugunun-koku-kazindi.html), [web.archive.org (arşiv bağlantısı)](http://web.archive.org/web/20140329123120/http://www.aksiyon.com.tr:80/aksiyon/haber-38164-internet-ozgurlugunun-koku-kazindi.html)
