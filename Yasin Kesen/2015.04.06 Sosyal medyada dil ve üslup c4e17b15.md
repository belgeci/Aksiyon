# Sosyal medyada dil ve üslup

*Yasin Kesen 2015.04.06*

<div class="pNewsDetailMainContent" itemprop="articleBody">
 <p>
  İnsanlara bir şey anlatmaya çalışmanın sayısız yöntemi var. Anlatılan şeyin etkili olması için belki de en önemli ayrıntı, kullanılan dil ve üslup. Sosyal medya, insanların çoğu kez duygularına hâkim olamayıp dil ve üslubu feda ettiği bir mecraya dönüştü ne yazık ki.
 </p>
 <p>
  Sosyal medyadaki dil ve üslubun kalıcı bozulma süreci Gezi’yle başlamıştı. Öncesinde sadece derbi maçları gündemde olduğunda taraftarlar arasında ‘laf dalaşı’ yaşanıyordu. Gezi’den sonra ise tamamen siyasi holiganlık nedeniyle bozulma gerçekleşti.
 </p>
 <p>
  ‘Troller’ diye bilinen ve AKP’ye hizmet eden sosyal medya tetikçileri, halkı kin ve nefrete sevk eden tutumlarıyla öncülük etti bu çürümeye.
 </p>
 <p>
  Trollerin neler yaptığına ve topluma nasıl zarar verdiğine girmeyeceğim. Ancak, bu güruhun benimsediği dil ve üslubun toplumun ikna edilmesine hiçbir fayda sağlamadığı gibi kutuplaşmayı körüklediğini not etmekte fayda var.
 </p>
 <p>
  Hak davada batıl yolların kullanılamayacağı gibi, hak davanın müdafaası için üslup feda edilmemeli.
 </p>
 <p>
  Fanatizmin doruklarında gezen ve hakikatlerin peşinde olmayan kişilere herhangi bir şey anlatmaya gerek yok. Onların en büyük korkusu, hayallerinde büyüttükleri kurabiye kahramanların sahte olduğunun ortaya çıkması. ‘Çakma’ kahramanların, ‘püff’ denildiğinde sönüp gidecek olması...
 </p>
 <p>
  Bu kişiler, korkak olduğu için gerçeklerle yüzleşip ikna olma cesareti gösteremez. Bu kişilere cevap vermeye çalışmak ya da türettikleri yalanları bertaraf etmeye gayret etmek, zaman kaybından başka bir şey değil. Korkularıyla ve sahte kahramanlıklarıyla yaşamaya terk edilmeleri en iyi yöntem.
 </p>
 <p>
  Belki bir gün, hâlen vicdanı olanların içinden bir ses onlara kralın çıplak olduğunu söyleyecek ve onlar da ikna olacaktır. Tahrik edip de sahte kahramanlarını gözlerinde büyütmemek lazım. Daha da bağlanırlar.
 </p>
 <p>
  Sosyal medyada yaygın olarak kullanılan bir tabir var. ‘Kapak yapmak!’
 </p>
 <p>
  Birilerinin söylediği laflara cevap yetiştirmek ya da ‘kapak yapmak’ ne yazık ki o kişilerin düşüncesinin değişmesine fayda sağlamıyor. Aksine perçinliyor. Hatta o kişinin sevenleri, yapılan kapak neticesinde mağdurun yanında yer almayı seçiyor. Kapak yapılan kişiler, boşu boşuna kahramanlaştırılmış oluyor.
 </p>
 <p>
  Hiç gereği yok. Sosyal medyayı, stadyuma çevirmeye hiç gerek yok. Twitter’da amigoluk yapanları da ciddiye almamak gerek. Kendileri gibi öfkelenmiş insanların yekvücut olmasını sağlasa da maçın sonunda amigoların da, onların etrafında kenetlenip slogan atanların da karşı takımın taraftarlarından herhangi birinin takımını değiştirmesini sağlaması mümkün değil.
 </p>
 <p>
  Yenilgiye uğramış bile olsa, takımına daha çok bağlanır bu öfkeli üslup karşısında.Nasıl ki seviyeli bir taraftarlık ve vakur bir duruş, karşı takımın taraftarlarının vicdanını titretecekse, sosyal medyadaki duruş da böyle olmalı.
 </p>
 <p>
  Bir şeyler anlatırken kullanılan dil de, takınılan üslup da imrendirici olmalı karşı taraftaki sessiz kalabalıklar için... Hem kim ister ki ağzı bozuk trollerle laf yarışına giren insanlarla aynı safta olmayı.
 </p>
 <p>
  Bir gün, kendi takımları dağıldığında sığınacak bir yer ararlarsa eğer...
 </p>
 <p>
  İmrendikleri insanlarla birlikte olmayı seçecektir sessiz kalabalıklar...
 </p>
 <p>
  <img alt="" src="http://web.archive.org/web/20150706110853im_/http://medya.turkishreview.org//aksiyon/2015/04/07/567114.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/sosyal-evren/sosyal-medyada-dil-ve-uslup_550401), [web.archive.org (arşiv bağlantısı)](http://web.archive.org/web/20150706110853/http://www.aksiyon.com.tr/sosyal-evren/sosyal-medyada-dil-ve-uslup_550401)
