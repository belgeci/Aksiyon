# İnternet'te skandal bitmiyor

*Yasin Kesen 2005.01.17*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Türk Telekom'un internet bağlantı kapasitesini artırmak için yaptığı her çalışmada bir kesinti yaşanıyor. Kesintiler nedeniyle kulislerde "Türk Telekom'daki bazı mühendislerin özel şirketlerin yönlendirmesiyle kasıtlı kesintilere yol açtığı" konuşuluyor. İşte, özel telekom şirketlerinden "yaşanmış hikâyeler" eşliğinde 2005'ten Telekom manzaraları...
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071116034035im_/http://www.aksiyon.com.tr/resim/528/60.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türkiye'de milyonlarca insanın dünyaya açıldığı internet penceresinin sık sık kapanması sadece Türk Telekom'dan kaynaklanmıyor. Türk Telekom'u eleştiren İnternet Servis Sağlayıcıları yaptıkları işlemlerde benzer kesinti ve sıkıntılara sebep olabiliyor. Basit bir elektrik altyapısı değişikliği bile saatlerce sürüyor. Batıda şirketlerin birkaç dakikalık firelerle atlattığı operasyonların altında yatan iddialar, dikkatleri başka bir noktaya çekiyor. Acaba bu kesintiler kasıtlı mı? Kulislerde konuşulanlara göre, hem Türk Telekom hem de İnternet Şirketleri'nde ağları yöneten mühendislerin yaptığı hataların bedelini tüm Türkiye ödüyor.
   <br>
    <br>
     Türkiye'nin dünya ile irtibatını koparan Cezayir depremi henüz hafızalarda. 2003'te, Singapur'dan Avrupa'ya kadar bütün ülkeleri birbirine bağlayan deniz altı fiber hat hasar görmüş, Akdeniz ülkelerinin tümü internet kesintisi yaşamıştı. Başta İtalya ve Yunanistan olmak üzere Avrupa ülkeleri bu süreçte alternatif bağlantıları devreye sokarak sıkıntıyı atlatmıştı. Türkiye, o dönemde alternatif uluslararası ağa bağlı olmadığından deniz altı hattaki hasarı iliklerine kadar yaşamıştı. 1,5 ay süren ihale çıkmazı aşılıp yeni hatlar devreye alındığında deniz altındaki fiber hatta oluşan hasar da düzeltilmişti.
     <br/>
     <br/>
     Bu musibetten henüz ders alınmadığı için sık sık arızalar yaşanmaya devam ediyor. Örneğin, 24 Aralık 2004'te Türk Telekom'a yeni bağlantılar entegre edildiği sırada yaşananlar. İş dünyasının en yoğun günlerine denk gelen yıl sonu işlemleriyle rutin yoğunluk yaşanan cuma gününde  öğle vaktinde başlayan bu kriz akşam geç vakitlere kadar sürdü. Hem 'Cezayir Depremi' döneminde hem de 2004 yılı kapanışında yaşanan Türk Telekom kaynaklı kesintiler, eş zamanlı olarak alternatif telekom operatörlerinin seslerinin yükselmesine vesile oluyor. Özel telekom şirketleri, bir yandan Türk Telekom'un omurga taşıyıcılık tekeline karşı çıkıyor, bir yandan da kurumun özelleştirmesinin bir an evvel tamamlanmasını istiyor.
     <br/>
     <br/>
     Halbuki, filmin kamera arkasında yaşananlar ne tüketicinin kulağına gidiyor ne de yetkili makamlarca fark ediliyor... Örneğin, Borusan Telekom, (eski adıyla Bnet) Borusan Holding'e bağlı bir telekom operatörü. Telekom sektöründeki serbestleşme ile lisans alan ilk şirketlerden biri. Aynı zamanda Türkiye'de kurumsal internet hizmeti alanında lider bir şirket. 2 yıl kadar önce sektörde başa baş güreştiği Comnet şirketini satın alarak bünyesine katmış ve liderlik koltuğuna oturmuştu. Ardından da Gayrettepe'deki yeni binasına taşınmıştı. Yeni binasına taşındığında 2000 sunucu kapasiteli yepyeni bir 'data center' kurmuş, eski yerindeki 400 sunucu bilgisayarı buraya taşımıştı.
     <br/>
     <br/>
     Yeni yerinde 16. ayını dolduran Borusan Telekom müşterilerine bir duyuru yaparak elektrik altyapısını yenileyeceğini ve bu nedenle 25 Aralık gecesi saat 11’de başlayacak olan çalışma nedeniyle on saat boyunca tüm elektrik bağlantılarının devre dışı olacağını yani sunucu ve internet erişiminde kesinti yaşanacağını duyurdu. Ancak, şirket bunu erteledi ve altyapı yenileme çalışmasını 8 Ocak gecesi başlattı. 9 Ocak pazar günü en geç sabah 9'a kadar tamamlanacağı taahhüt edilen çalışma ancak öğleden sonra tamamlanabildi. Borusan Telekom'dan hizmet alan tüm web hosting şirketlerinin hizmet verdiği 100 bin site, 15 saat süreyle kapalı kaldı. Etkilenen siteler arasında Türkiye'nin en çok hit alan 10 sitesi arasındaki Haberturk.com ve Internethaber.com da vardı.
     <br/>
     <br/>
     Türkiye'de kendini rakipsiz gören şirketlerin klasik uygulamalarına alışkın olan toplum, bu kesintiye boyun eğerek ne kesinti süresini ne yedeklemeyi sorguladı. Hatta, Cezayir depreminde Türk Telekom'u en çok eleştiren şirketlerin başında gelen Borusan Telekom'un o dönemde 'yedek hat kullanımı' konusundaki önerilerini hatırlayan bile olmadı. Kesintinin yaşandığı gün Borusan Telekom yetkililerinden aldığımız cevap hiç de tatmin edici değildi. Onlara göre kesintinin uzaması için bir gerekçe yoktu. Fakat bu açıklamaya rağmen kesinti sürüyordu.
     <br/>
     <br/>
     Oysa, benzer bir çalışmayı Dallas merkezli Theplanet şirketi 13 Ocak'ta gerçekleştirdi. 15 binin üzerinde, yani neredeyse Borusan'ın 30 katı sunucu barındıran bu şirket bir altyapı çalışması yapacağını ilan etti. Çalışma için öngörülen süre 2 saatti. Bu çalışma öncesinde yedek bir elektrik bağlantısı kuruldu ve ilân edilen saatlerde kesinti beklenmediği duyuruldu. Çok büyük bir aksilik yaşanırsa birkaç dakikalık kesintiler oluşabileceği hatırlatıldı ancak çalışma kesinti yaşanmadan tamamlandı. Şirket bünyesindeki 15 bin sunucudan yayın yapan 5 milyondan fazla site sorunsuz şekilde yayına devam etti.
     <br/>
     <br/>
     Borusan Telekom şu an kullandığı binaya taşınalı 1,5 yıl oldu. Kapasitenin 5 katına çıkacağı düşünülerek yeni bir data center kurulmuştu, ancak kapasite henüz iki katına bile çıkmamıştı. Ne değişti de böyle bir altyapı çalışması gerekti? Altı üstü bin kadar sunucuyu barındıran yerdeki elektrik çalışması 15 saatte tamamlandı. Ya Theplanet gibi 15 bin sunucu olan bir yer olsaydı, altyapı çalışması haftalarca sürecek miydi? İnternet dünyasında, birkaç dakikalık kesintilerin bile tahammülü yokken, bu kadar uzun süreli kesinti de nereden çıktı? Neden yedekleme yapılmadan kesinti yapıldı?
     <br/>
     <br/>
     Bunlar sadece Borusan Telekom için geçerli değil aslında. Türkiye'deki bütün internet servis sağlayıcıları altyapı yönünden yetersiz. Borusan Telekom, mevcut şirketler arasında en büyük ve kaliteli olanlardan biri. Diğerlerinin durumu daha vahim denebilir özet olarak...
     <br/>
     <br/>
     Özel telekom şirketleriyle ilgili eksiklikler altyapı ile sınırlı da değil. Teknik destek yönünden yaşanan sıkıntılar, yukarıda saydıklarımızın çok daha ötesinde. Mesela, bu operatörlerin bünyesinde yeterli sayıda ve seviyede sistem yöneticisi yok. İstihdam edilen sistem yöneticileri genelde Microsoft sertifikalı. Unix, Linux ve Solaris gibi server yazılımlarına hakim destek elemanları dışarıdan temin edilmeye çalışılıyor. Telekom lisansları dağıtılırken teknik destek elemanları için zorunlu şartlar konulmamasının hata olduğu ortaya çıkıyor.
     <br/>
     <br/>
     Teknik destek birimlerinin çalışma süreleri de ilginç. Mesela, İhlas.net'in teknik destek birimi akşam mesai bitiminde paydos ediyor. Sabah mesaisi başlayıncaya kadar, data center'da bulunan sunuculara müdahale edecek personel bulunmuyor. Herhangi bir kesinti yaşansa, çözüm bulmak için sabah mesaisinin başlaması bekleniyor.
     <br/>
     <br/>
     Özel şirketlerle ilgili yaşanmış felaket senaryolarından bazıları böyle. Bir de kulislerde dolaşan söylentiler var. Türk Telekom'un 24 Aralık'ta yaşadığı kesinti sonrasında çelişkili açıklamalar yapılmıştı. Yeni yurtdışı hatlar bağlanırken router ayarlarındaki yanlışlık nedeniyle kesinti oluştuğu en sağlam açıklama. Bir de bu kesinti sırasında Ulaştırma Bakanı Binali Yıldırım'ın yanlış bilgilendirilme sonucu yaptığı açıklama var. 'Yurtdışı kaynaklı bir siber atak nedeniyle bağlantılarımız kesintiye uğradı' şeklinde. Bu açıklama gerçeği yansıtmıyor ancak böylesi bir durumu kabullenmiş görünmek, koskoca ülkenin internet hatlarının korumasız olduğunu kabul etmek anlamına geliyor...
     <br/>
     <br/>
     Kulislerde konuşulan iddialardan birisi, Telekom'daki bazı mühendislerin özel şirketlerin yönlendirmesiyle kasıtlı kesintilere yol açtığı yönünde. Benzer bir iddia, Ziraat Bankası'ndaki yazılım değiştirme operasyonunda ortaya atılmıştı. Bankadaki iddia, yabancı yazılımcıların kasıtlı uygulaması ile ilgiliydi; Telekom'daki ise yerli mühendislerle. Türk Telekom'daki her kesintide bazı şirketlerin avazı çıktığı kadar eleştiri yapması da 'kasıt' iddiasını güçlendiriyor.
     <br/>
     <br/>
     Türk Telekom'un bu yıl içerisinde özelleştirme sürecini tamamlayacağı ve tahmini olarak ekim ayından itibaren de telekom piyasasının yerine oturacağı söyleniyor. Sektördeki liyâkat ve yeterlilik seviyesine, aktardığımız 'yaşanmış' hikayeler ışığında baktığımızda kesintilerin sona ermeyeceğini söylemek bir kehanet olmasa gerek...
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=19412), [web.archive.org (arşiv bağlantısı)](http://web.archive.org/web/20071116034035/http://www.aksiyon.com.tr:80/detay.php?id=19412)
