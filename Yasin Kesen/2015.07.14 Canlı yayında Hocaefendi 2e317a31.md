# Canlı yayında Hocaefendi

*Yasin Kesen 2015.07.14*

<div class="pNewsDetailMainContent" itemprop="articleBody">
 <p>
  Bu yıl ramazan, bereketiyle geldi.
 </p>
 <p>
  Yıllardır herkul.org sitesinde yayımlanan videolardan sohbetlerini izlediğimiz Fethullah Gülen Hocaefendi’yi Irmak TV’de yayımlanan Sahur Vakti’nde canlı olarak izleme imkânı bulduk.
 </p>
 <p>
  Özel bir stüdyodan ekrana getirilen bir yayın değildi bu.
 </p>
 <p>
  Yayın için hazırlanmış özel bir dekor da yoktu.
 </p>
 <p>
  Hocaefendi, yine kendisi gibi katılmıştı yayına.
 </p>
 <p>
  Daha doğrusu; Irmak TV’nin canlı yayın frekansı, Hocaefendi’nin iştirak ettiği meâlli mukabeleye misafir olup oradaki atmosferi evlerimize taşımıştı.
 </p>
 <p>
  Hocaefendi’nin yanındaki talebeler ve misafirlerle ramazan boyunca devam ettirdiği mukabele halkasının sahur vaktinde canlı olarak yayımlanması, sosyal medyada da heyecan oluşturdu elbette.
 </p>
 <p>
  4 Temmuz Cumartesi gününü 5 Temmuz Pazar gününe bağlayan gece gerçekleştirilen canlı yayın öncesinde Twitter hareketlendi.
 </p>
 <p>
  #Hocaefendi etiketi, daha canlı bağlantı gerçekleştirilmeden 2 saat önce TT Listesi’ndeydi.
 </p>
 <p>
  Sahurda Twitter hesabını yoklayanlar, listenin başında #Hocaefendi’yi görünce ne olduğunu merak edip tıkladı. Irmak TV’de yayımlandığını öğrenen ya televizyonunu açtı ya da web veya mobil uygulama üzerinden izlemeye çalıştı.
 </p>
 <p>
  Gece yarısı ve tam sahur vakti olmasına rağmen tweetler yağmaya başladı.
 </p>
 <p>
  Tespit edebildiğimiz kadarıyla, yayın öncesinden itibaren 42 bin 481 kişi toplam 282 bin 422 tweet ile görüş ve duygularını paylaştı.
 </p>
 <p>
  Tweetler içerisinde en çok vurgulanan husus yayının ‘canlı’ olmasıydı. 45 bin 788 tweet’te bundan bahsedildi. Neticede Hocaefendi uzun yıllar sonra ilk kez bir canlı yayındaydı.
 </p>
 <p>
  Sahurumuzu bereketlendiren yayınıyla Irmak TV de paylaşımlarda dikkat çekti. 30 bin 266 tweet içerisinde @irmaktv hesabına ‘mention’ bulunuyordu.
 </p>
 <p>
  Canlı yayını radyolara ulaştıran @radyocihan da 10 binden fazla tweet içerisinde yer aldı.
 </p>
 <p>
  Oruç, hizmet, sahur, Kur’an, mealli mukabele, ramazan, dua, hasret, ilk kez, misafir, gurbet, şükür, amin. Bunlar da tweetler içinde öne çıkan anahtar kelimeler.
 </p>
 <p>
  İçindeki kin ve nefreti dökenlerin tweetleri de eksik değildi o gece. Ancak 282 binden fazla tweet içerisindeki bu talihsiz tweetlerin sayısı 3 bini bulmuyordu. O nedenle, Hocaefendi hakkındaki tweetlerin yüzde biri kadar bile olmayan bu tweetleri telaffuz etmeye hiç gerek yok.
 </p>
 <p>
  Paylaşılan tüm tweetlerin Hizmet Camiası’na mensup kişilere ait olmadığını da not etmekte fayda var. Buradan hareketle, bu canlı yayının toplum üzerinde olumlu etkiye sebep olduğu aşikâr. Hocaefendi’nin yaşadığı mekânı şeffaf olarak yansıtması ve oradaki dingin ortamı nakletmesi, hem Hocaefendi’yi özleyenlerin yüreğine su serpti hem de kafasında soru işaretleri bulunan çok sayıda insanın önyargılarını kırdı.
 </p>
 <p>
  Hocaefendi’ye rahatsızlık vermeyecek çerçevede ve kendisinin müsaade ettiği ölçüde Kamp’tan canlı yayın verilmesi, bundan sonrası için hepimizin arzusu.
 </p>
 <p>
  Hocaefendi’nin anlattıklarını veya anlatacaklarını dinlemek bizler için ihtiyaç. Hocaefendi’nin dualarına canlı olarak iştirak etmek ve ‘Âmin’ demekse ayrı bir bahtiyarlık.
 </p>
 <p>
  Hocaefendi’nin o gece telaffuz ettiği ve 40 binden fazla tweet’te değinilen duayı bir kez daha paylaşmadan geçmeyelim:
 </p>
 <p>
  “Dünyamız oruç olsun. İftarımız Rü’yetullah olsun. Yudumladığımız Havz-ı Kevser olsun... Âmin.”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/sosyal-evren/canli-yayinda-hocaefendi_551608), [web.archive.org (arşiv bağlantısı)](http://web.archive.org/web/20150731103836/http://www.aksiyon.com.tr/sosyal-evren/canli-yayinda-hocaefendi_551608)
