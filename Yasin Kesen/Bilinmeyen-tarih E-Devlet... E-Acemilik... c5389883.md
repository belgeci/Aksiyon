# E-Devlet... E-Acemilik...

*Yasin Kesen Bilinmeyen-tarih*

<div>
 <p>
  <font>
   Toplum, e-dönüşümü heyecanla karşılıyor, elektronik altyapının kurulması ile bürokrasinin sona ereceğine inanıyor; siyasiler rüşvet ve hortumun e-devlet altyapısının oturması ile birlikte sona ereceğini düşünüyor. Peki ya herkesin umut bağladığı e-devlet yatırımları, hangi plan ya da standart baz alınarak yapılıyor?
   <br/>
   <br/>
   Geçen hafta boyunca her haber bülteninde bilişim fuarı ve etkinlikleri hakkında haberler duyduk, gördük, izledik. Bu haberler arasında en çok ilgi çeken ise, e-devlet yatırımlarıyla ilgili olanlardı. Gündem oluşturacak nitelikte yeni ürün tanıtımı yapılmadığı için son iki yıldır bilişim fuarlarındaki tek yenilik e-devlet uygulamalarının çoğalması oldu.
   <br>
    <br>
     Devletin "e" hali, yıllardır bürokrasiden usanan toplumun o kadar hoşuna gitti ki, temelinin ne kadar sağlam olup olmadığına bakmadan sarılıverdi yeni uygulamalara. E-devlete doğru bu yöneliş, sobalı evde çektiği eziyetten bıkan bir ailenin, kaloriferli bir daireye heyecanla taşınmasından farksızdı. Kaloriferli daireye heyecanla taşınan aile, binanın sağlamlığı, ruhsatı, güvenliği gibi hususları nasıl gözardı ediyorsa, e-devlet uygulamalarını mevcut haliyle beğenenler de aynı ince detayları dikkate almıyor.
     <br>
      <br>
       E-devlet de bürokrasinin soğuk yüzünü taşıyor
       <br>
        <br>
         Gerek CeBIT Bilişim Eurasia Fuarı"ndaki e-devlet salonunda gerekse Askeri Müze"deki Bilişim Kurultayı"nda sergilenen uygulamalar bürokrasi direncinin kırılması yönünde büyük gelişme olduğunu gösterse de bu uygulamaların karar mekanizması içerisinde nasıl bir bürokrasi havası estiği belli oluyor. Öncelikle, e-devlet uygulamalarının topluma yansıyan yüzü olan web sitelerinden birçoğu halen bürokrasinin soğuk yüzünü taşıyor. Bürokraside karşımıza çıkan prosedürler yumağı, elektronik ortamda işlerini halletmek isteyenlerin karşısına sürpriz bir şekilde çıkıveriyor. Örneğin, Gelirler Genel Müdürlüğü"nün web sitesi olan www.gelirler.gov.tr adresinden İnternet Vergi Dairesi"ne girmek istediğinizde birtakım dilekçeler ile vergi dairelerine başvurulması gerektiğini belirten bürokratik basamaklar çıkıyor. Belki sadece bir defalık başvuru ile geçilebilecek bir engel olsa da, işlemlerin daha hızlı yapılabilmesi için bir takım kimlik sorgulamaları otomatik olarak yaptırılarak dilekçe prosedürünün ortadan kaldırılması düşünülebilirdi. Diğer bir çok kamu kurumunun web uygulamalarında da benzer prosedürler mevcut. E-devletin gerekliliğine ve başarılı olacağına inanınca bu tür engeller aslında çok da rahatsız edici gelmiyor. Bu sorunların bir süre sonra çözülebileceği inancı bilgi toplumu olma yolunda ilerleyen Türkiye"yi rahatlatıyor.
         <br/>
         <br/>
         E-devlet yatırımlarında standart yok
         <br/>
         <br/>
         Asıl rahatsız edici olan sorun ise, kurumların birçoğunda yapılmakta olan e-devlet yatırımları için herhangi bir standardın kriter alınmaması. Mevcut e-devlet uygulamalarına geniş bir gözlükle bakıldığında her kurumun kendi kafasına göre birtakım çalışmalar yaptığı görülüyor. Bu gözlükle bakıldığında e-devlet uygulamalarını yeniden adlandırmak da gerekebilir: "e-acemilik".
         <br/>
         <br/>
         Devlet kurumlarımızın bilgi teknolojileri ile en son tanışan kesim olması, böyle bir adlandırmayı zorunlu kılıyor. Kurumların birçoğu bilgisayarla daha yeni tanışıyor. Gümrükler gibi dünyaya açılan kapılarımızın bile daha 1-2 yıl önce bilgisayarlı otomasyon sistemine geçmeye başladığını hatırlamak, geçiş sürecinin hızı bakımından önemli bir gösterge olsa gerek.
         <br/>
         <br/>
         Devletin "e" hale gelmesinin ilk aşamalarının getirdiği acemilikler ya da plansızlıklar arasında en önemlisi kaynakların ortak kullanılmaması, tasarruf yapılmaması. Geçmiş yıllarda kamu binalarının inşasında yaşanan plansızlık ve standart dışı uygulamaları bugün aynen bilişim yatırımlarında müşahede etmek mümkün. Geçmişte, plansız olarak yapılan kamu binaları orta şiddette bir deprem gördüğünde yıkılıyordu. Kamu kurumlarının "e-acemilik" dönemi içinde uygulamaya koydukları e-devlet yatırımları da benzer bir riskle karşı karşıya. Orta şiddette bir hacker saldırısına uğrandığında sistemlerin ne kadar dayanabileceği meçhul.
         <br/>
         <br/>
         Mesele sadece güvenlik problemleriyle sınırlı değil. Diğer kamu kuruluşları ya da özel kuruluşlarla ortak kullanılabilecek birçok kaynak, her kurum tarafından ayrı ayrı satın alınıyor. Böylece, ciddi anlamda bir kaynak israfı meydana geliyor. Birçok veri, merkezi bir sunucu üzerinden paylaşılabilecekken, her kurumun veritabanında ayrı ayrı arşivleniyor. Bu da hem bilgilerin güncellenmesini zorlaştırıyor hem de kaynakların israf edilmesine yol açıyor.
         <br/>
         <br/>
         Yabancı bilişim şirketlerinin göz boyayarak ve "eğitim" gibi promosyonları alet ederek yaptığı yüksek cirolu satışlar, kamu kurumlarının bilişime ayrılan kıt kaynaklarının bilinçsizce tüketilmesi sonucunu doğuruyor. Yatırımlarda yerli şirketlere öncelik tanınmaması da ayrı bir handikap olarak görülüyor. Devletin parası bizzat devlet tarafından yabancı şirketlere aktarılmış oluyor. Satın alınan donanım ya da yazılımlarda, yerli şirketlerin sağlayacağı katma değere para ödenerek iç pazarın güçlendirilmesi gerekirken, finansal yönetimi tamamen ABD"den yapılan bilişim şirketleri tercih ediliyor.
         <br/>
         <br/>
         Pazarlama mantığı ile hareket eden yabancı bilişim şirketlerinin temsilcileri, özel sektörü doyurduğu için kamu kurumlarının kapılarında cirit atıyor. Ücretsiz eğitim gibi promosyonlarla ikna edilen bürokratlar ise, bir plana ihtiyaç duymadan, uzman görüşü almadan, rapor hazırlatmadan satın alma prosedürlerini hızlandırabiliyor.
         <br/>
         <br/>
         Promosyon niyetine verilen ücretsiz eğitimlere katılan mülkiyeli, hukukçu, iktisatçı bürokratlar ise unvanlarına "bilişim uzmanı" sıfatını ekleyerek, gelecek yatırımlara karar verme aşamasında başka kapıya müracaat etme ihtiyacı duymuyor. Bu şekilde işlemeye başlayan çark, kamu kurumlarını yabancı bilişim şirketlerinin sabit müşterisi haline getiriyor. Böylece, kurumların bilişime ayrılmış kısıtlı bütçeleri anlamsız yatırımlara ödenerek heba ediliyor.
         <br/>
         <br/>
         DPT yeni standartları belirliyor
         <br/>
         <br/>
         Acil Eylem Planında e-Dönüşüm Türkiye Projesi"ne yer veren 58. Hükümet, sözkonusu projenin koordinasyonu, izlenmesi, değerlendirilmesi ve yönlendirilmesi ile ilgili olarak Devlet Planlama Teşkilatı"nı (DPT) görevlendirmişti. Bu görevin yerine getirilmesi amacıyla DPT bünyesinde kurulan Bilgi Toplumu Daire Başkanlığı, altı aylık bir çalışma döneminin ardından koordinasyon çalışmalarını tamamladı. Başbakanlık ve DPT"nin fuarda ve Bilişim Kurultayı"nda açmış olduğu standlardaki görevliler, hazırlanan standartları anlatıyor, işleyişin nasıl gerçekleşeceğini açıklıyor. Bu genelgenin e-devletin yol haritası olacağını belirten yetkililer, şu ana kadar kurumların yaptığı uygulamaların hiçbir standardı olmadığını ve ortak kaynak kullanımı gibi bir düşüncenin oluşmadığını "off the record" olarak belirtiyor.
         <br/>
         <br/>
         Daha önce bilgisayara el sürmemiş geniş bir bürokrat kitlesinin, promosyon olarak verilen eğitimler sonrasında e-devlet hakkında ahkâm kesmeye başladığına değinen yetkililer, DPT tarafından belirlenen standartların şimdiye kadar hakim olan başıboşluğu ortadan kaldıracağını belirtiyor. DPT"nin hazırladığı "Bilgi toplumuna giden yolda e-dönüşüm Türkiye projesi" adlı kitapçıkta, her kurumun yapacağı uygulamalar, bunlarla ilgili kuruluşlar, araç ve amaçlar ile hedeflenen süreç belirtiliyor. (www.dpt.gov.tr/btdb adresinden erişilebilir)
         <br/>
         <br/>
         Geç de olsa e-dönüşüm için standartların belirlenmiş olması, şimdiye kadar yapılan uygulamalarda görülen plansızlık ve kaynak israfı gibi hatalar "öğrenme ve tanışma aşaması" yorumuyla mazur görülebilir. Önemli olan, bundan sonraki aşamaların ortak kaynak kullanımını ve tasarrufu esas alan ve en önemlisi yerli bilişim şirketlerine fırsat tanıyan kararlı bir yapıda devam etmesi...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1248 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2957), [web.archive.org (arşiv bağlantısı)](http://web.archive.org/web/20050215215859/http://www.aksiyon.com.tr:80/yazdir.php?id=2957)
