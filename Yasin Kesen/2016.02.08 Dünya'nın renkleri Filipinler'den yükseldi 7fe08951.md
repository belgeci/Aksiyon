# Dünya'nın renkleri Filipinler'den yükseldi

*Yasin Kesen 2016.02.08*

<div class="pNewsDetailMainContent ctx_content" itemprop="articleBody">
 <p>
  Bu yıl 14.sü düzenlenen Uluslararası Dil ve Kültür Festivali, Filipinler’de başladı. İlk durağın bu ülke seçilmesi, güneşin doğudan yükselmesine bir atıf. Yerel birçok kurumun destek verdiği etkinliğe 15 ülkeden çocuklar misafir oldu.
 </p>
 <p>
  Filipinler... Asya’nın incisi. Türkiye’den 9 bin kilometre uzakta. 130 milyon civarında bir nüfusa sahip. Başkent Manila’nın nüfusu 20 milyonun üzerinde. Hâliyle trafik keşmekeş. Hareket etmek zor. Böylesi yoğun bir trafiğin olduğu yerde, mutluluktan söz edilebilir mi? Eğer bahsettiğimiz yer Filipinler ise evet. Her ne kadar bazı belgesel programlarında böcekle beslenilen bir yer olarak gösterilse de, Filipinler, güleç yüzlü munis insanlarıyla pozitif enerji veriyor. Bu yıl 14.sü düzenlenen Uluslararası Dil ve Kültür Festivali’nin (IFLC) ilk durağı olarak seçilmesi ise güneşin doğudan yükselmesine bir atıf.
 </p>
 <p>
  2 Şubat’ta başkent Manila’nın en prestijli mekânı Newport Performing Arts Theater’da kapılarını açan festival, hem katılımcı çocukların hem de seçkin davetlilerin heyecanına sahne oldu. Festivalin ikinci etkinliği içinse en batıdan bir kent seçilmiş: ABD’nin dördüncü büyük, Teksas eyaletinin en büyük şehri Houston. Houston da 6 Şubat’ta dünya çocuklarını misafir etti.
 </p>
 <p>
  Geçen yıl 20 ülkeye misafir olan ‘Dünyanın Renkleri’, bu yıl 150 ülkeden 2 bin 500 öğrenciyle Filipinler’den yola çıkmış oldu. Misafir olduğu her ülkeye 15 ülkeden 100 öğrenciyi götüren organizasyon, kültürlerin kaynaşması noktasında önemli bir fonksiyon icra ediyor. Filipinler’e misafir olan ülkeleri sayacak olursak... ABD, Güney Afrika, Tayland, Fransa, Romanya, Avustralya, Belarus, Hindistan, Rusya, Bangladeş, Azerbaycan, Bosna Hersek, Kazakistan ve Nepal. Irak’tan gelecek olan bir grup ise vize prosedürlerine takıldığı için Filipinler’e misafir olma fırsatını kaçırdı. Misafir 14 ülke ile ev sahibi Filipinler’in cıvıl cıvıl çocukları, Irak’tan gelecek arkadaşlarıyla bu durakta tanışamadıkları için üzgündü.
 </p>
 <p>
  Kendi renk ve desenleriyle festivale katılan çocukların dünyaya vermek istediği ‘evrensel barış’ mesajına kayıtsız kalmayan çok sayıda önemli kuruluş, 2016’daki ilk ‘Dünyanın Renkleri’ etkinliğine maddi ve manevi katkıda bulunmayı teklif etmiş. Filipinler’in Eğitim Bakanlığı, Turizm Bakanlığı, Kültür ve Sanat Komisyonu, Silahlı Kuvvetleri, Emniyet Genel Müdürlüğü ve ülkenin önde gelen üç üniversitesi, Manila’daki etkinliğin her aşamasında Icad Foundation isimli vakfın yanındaydı.
 </p>
 <p>
  29 Ocak’taki basın toplantısına birer temsilci ile katılan partner kuruluşlar, bu etkinliğe neden destek verdiklerini bir kez de kendi gerekçeleri ile basın mensupları sorduğu için izah etti. En dikkat çekici olanıysa Filipinler Silahlı Kuvvetleri’ne sorulanıydı. Kültür ve sanat ağırlıklı bir etkinliğe 2 yıldır destek veriyor olmaları basının dikkatini çekmişti belli ki. Soruları cevaplandıran komutan, şu sözleriyle herkesi tatmin etti: “2012’deki Tayfun felaketinden sonra bize yardımcı olmak için ilk gelen organizasyon Icad idi. Daha sonra bu vakfın yöneticileri binlerce fakir Filipinliye kendi dinlerine mensup olmayanlar da dâhil olmak üzere kurban yardımı dağıttı. Bu insanların yaptığı işlerin faydalı olduğuna ve barışa hizmet ettiğine inandığımız için bu festivale kendi isteğimizle ortak olarak katkı sağlamak istedik.”
 </p>
 <p>
  14 ülkeden gelen misafir öğrenciler, prova aralarına sıkıştırılan zaman dilimleri içinde küçük gruplar hâlinde partner kuruluşları ve medyayı ziyaret etti. Kendi ülkelerinin kültürünü yansıtan hediyeleriyle çaldıkları her kapıda en üst düzeyde ağırlandılar. Güney Afrika’dan gelen Lihle’nin hediye ettiği dekoratif devekuşu yumurtası ile Belarus’tan gelen Alexandra’nın matruşkaları şüphesiz en ilgi çekici olanlardı.
 </p>
 <p>
  Dünyanın dört bir yanından Asya’nın incisi Filipinler’e gelen çocukları bekleyen bir davet daha vardı. Birleşmiş Milletler’in ‘Dünya Harmoni Haftası’ olarak ilan ettiği 1-7 Şubat arasında Filipinler’de bir dizi kültürlerarası barış toplantısı düzenlendi. Bunlardan ilkini ise ülkenin yüzde 80’den fazlasını Hristiyan toplumu oluşturduğu için Kardinal Luis Antonio Tagle tertipledi. Ülkede temsil edilen tüm büyükelçilerin, konsolosların, dinî liderlerin ve kanaat önderlerinin davetli olduğu kahvaltı programına dünya barışını temsilen de IFLC katılımcısı öğrenciler davet edilmişti.
 </p>
 <p>
  Kardinal Tagle’nin kısa bir konuşması ile başlayan programda diplomatik zevatın zoraki gülümsemelerinin yerini kısa bir süre sonra festivale katılan 14-16 yaş grubundan beş öğrencinin sırayla sahneye çıkarak kendini tanıtması ile alkışlar aldı. Her birinin kendi dilinde bir kuple şarkı okuması daha da ilgi çekti. İlk etapta çocukları Filipinler’de yaşayan yabancıların çocukları zanneden büyükelçiler, çocukların festival için Filipinler’e geldiğini öğrenince ilgileri bir kat daha arttı. ABD, Avustralya, Arjantin ve Güney Afrika gibi ülkelerin büyükelçi düzeyinde katılım sağladığı kahvaltıdaki 10’dan fazla büyükelçi ve çok sayıdaki konsolos, toplu fotoğraf çekiminde çocukları yanlarına almayı ihmal etmedi. Farklı dinlerin temsilcileri de masalarına dönen çocukları birlikte fotoğraf çekilmek için yeniden sahneye davet etti. Bazı büyükelçiler de yerel kıyafetleriyle kahvaltıya renk katan çocukların masasına gelerek selfie çekildi, çocukların aileleriyle tanışmak için irtibat bilgilerini almayı unutmadı.
 </p>
 <p>
  <img alt="" src="http://web.archive.org/web/20160218013837im_/http://medyakitapzamani.zaman.com.tr//aksiyon/2016/02/09/575107.jpg "/>
 </p>
 <p>
  Ve beklenen gün geldi. 2 Şubat. Her yıl özlemle beklenen festivalin ilk programı için heyecan dorukta. Davetiye için günler öncesinden IFLC’nin Facebook sayfasına mesaj yağdıran Filipinliler erkenden Newport Performing Arts Theater’ın lobisinde sıra oluşturmaya başladı. Dünyanın dört bir yanından gelen çocukları ve onların kendi dil ve kültürlerine ait eserleri sahnelemesini sabırsızlıkla bekleyen davetliler, yarım saatten kısa bir sürede salonu doldurdu. Beklenenin üzerinde katılım olduğu için yaklaşık 500 kişi, programı lobiye yerleştirilen dev ekranların önünde izlemek zorunda kaldı.
 </p>
 <p>
  Asya-Pasifik coğrafyasının ünlü film yıldızı Robin Padilla’nın oyuncu eşi Mariel Rodriguez-Padilla’nın sunucu olarak görev aldığı festivalde, öğrenciler şarkılar söyledi ve dans etti. Tüm öğrencilerin birlikte sahnelediği ‘Barış Ekspresi’ gösterisi, ledlere yansıyan özel animasyonlarla bütünleşince davetlilerin keyif katsayısı yükseldi.
 </p>
 <p>
  Filipinli öğrencilerin sahnelediği yerel dans gösterisi de misafirleri mest etti. Kendi kültürlerine ait ‘Pearl of the Orient’ isimli gösteriye bu festivalde yer verilmesi, Filipinlileri çok mutlu etmişti. Sahneye yakın yerlerdeki merdivenler, bir anda gösterinin fotoğraf veya videosunu çekmek isteyen Filipinlilerle doldu. Aylardır bu gösteri için hazırlanan öğrencilerin yüzünde, gördükleri ilgi dolayısıyla tebessüm vardı.
 </p>
 <p>
  Festivalde Filipinler Yargıtay Başsavcısı Claro A. Arellano’nun çok kültürlülük ve dünya barışına vurgu yapan konuşması anlamlıydı. Sözleri Fethullah Gülen Hocaefendi’ye ait olan ve her etkinliğin sonunda yer alan ‘Universal Peace’ isimli eserin, geçen yıldan itibaren her dilde bestelenerek yenilenen koreografisiyle sahnede yerini alması herkesi coşturdu. Programın sona erdiğine inanmak istemeyen davetliler bir süre daha salonda bekledi. Bir kısmı da sahnenin önüne koşarak çocuklarla fotoğraf çekilme telaşına düştü. Bu renkli ve barış dolu ortamdan evine en azından bir fotoğraf ile hatıra götürmek isteyen Filipinliler uzun süre salonu terk etmedi...
 </p>
 <p>
  Sahne arkasında ise her programda olduğu gibi gözyaşı vardı. Daha 5 gün önce tanışan çocuklar hızla kaynaşmış, birbirinden ayrılacak olmanın hüznünü yaşıyordu. Tadı damaklarında kalan Filipinler günlerini, önümüzdeki günlerde yâd etmek için elbette Facebook üzerinden arkadaş olmayı da ihmal etmiyorlardı.
 </p>
 <p>
  Bu yıl yine çok sayıda ülkeye misafir olacak festivalin diğer ülkelerdeki etkinliklerinde buluşmak üzere randevulaşarak ayrılan çocuklar, yüzlerce fotoğraf çekilerek noktaladı geceyi...
 </p>
</div>


Kaynak: [www.aksiyon.com.tr](http://www.aksiyon.com.tr:80/yasin-kesen/dunyanin-renkleri-filipinlerden-yukseldi_553820), [web.archive.org (arşiv bağlantısı)](http://web.archive.org/web/20160218013837/http://www.aksiyon.com.tr:80/yasin-kesen/dunyanin-renkleri-filipinlerden-yukseldi_553820)
