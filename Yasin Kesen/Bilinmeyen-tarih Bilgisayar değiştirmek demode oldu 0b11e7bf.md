# Bilgisayar değiştirmek demode oldu

*Yasin Kesen Bilinmeyen-tarih*

<div>
 <p>
  <font>
   Durgunluk dönemini aşmaya çalışan bilgisayar üreticileri, daha önce sattıkları bilgisayarları yenilemek için belli bir ücret talep ederek kampanyalar düzenliyor, bazıları da garanti süresi paketi satarak bakım hizmeti pazarlamayı tercih ediyor. Bilgisayar dünyası, son birkaç yıldır teknolojik gelişmeler açısından durgunluk dönemini yaşıyor. Bilgisayar çiplerinin veya disklerin kapasite ve performansları yükseliyor, hızları gelişiyor; ancak, insanlığa yenilik olarak sunulabilen belirgin bir değişim sergilenemiyor.
   <br/>
   <br/>
   Son kullanıcı olarak tabir edilen ev kullanıcılarında ise genelde şu görüş hakim: “Pentium çıktı, ardından Pentium—II ve diğerleri. Aralarındaki tek ciddi farklılık hız bakımından. Ekstra bir yenilik sözkonusu değil.”
   <br>
    <br>
     Evet aslında ev kullanıcıları dediğimiz bireysel kullanıcılar için durum aynen bu şekilde. İnternetin yaygınlaşmasının ardından, görüntü kalitesi, renk derinliği ve hız bakımından geliştirilen bilgisayarlar, bireysel kullanım açısından yeniliklerin durduğu bir döneme girmiş oldu.
     <br>
      <br>
       Daha önce 1—2 yılda bir bilgisayarını değiştirmeyi düşünen kullanıcılar artık sadece Ram hafıza ve disk kapasitesini yükseltmeyi yeterli görebiliyor. Çünkü kullandığı bilgisayarla yaptığı işlemler kendisini yeterli düzeyde tatmin ediyor. Bir kez daha yenilemeyi düşünmesi için ise, kullandığı bilgisayarla yeni işlemler yapmak zorunluluğunu hissetmesi gerekiyor
       <br>
        <br>
         PC yani kişisel bilgisayarlardaki bu durgunluk dönemi, yıllardır durgunluk yaşayan “aksesuar” sektörüne katkı sağlamaya başlamış oldu. Bu dönemde bilgisayarında bir yenilik yapma ihtiyacı hissetmeyenler, daha çok ergonomik ürünlere yönelmeye başladı. Üreticiler de, daralan piyasadan çıkış yolu olarak “combo” denilen birkaç özellikli ürünleri geliştirmeyi tercih ediyorlar. CD yazıcılar, TV kartları, kızılötesi çevre birimleri, LCD ekranlar ve dizüstü bilgisayarlar durgunluk döneminin yıldızı parlayan ürünleri haline geldi.
         <br/>
         <br/>
         Bilgisayar dünyasının dev üreticileri yani bu durgunluk dönemini en derinden hisseden kesim, tüketicilere yönelik çeşitli hizmet paketlerini planlayarak bu dönemi aşmak istiyor. Hazır bilgisayar üretimi yapan firmalar, eski müşterilerine sattıkları bilgisayarları yenilemek için belli bir ücret talep ederken, bazıları da bakım hizmeti pazarlamayı tercih ediyor. Yani ekstra garanti süresi satışı yapıyor. Atıl duran kapasitesini bu şekilde değerlendirmeyi yeğliyor. Fakat genel olarak hepsi, sabit giderlerini azaltarak bu dönemi kazasız atlatmanın peşinde.
         <br/>
         <br/>
         Dünyanın en büyük çip üreticisi Intel’in Finans Direktörü Leslie Culbertson’ın Reuters’e yaptığı açıklamalar ise çarpıcı idi. Intel’in 4.7 milyar dolarlık sermaye giderlerinin bu yıl 3.7 milyar dolara indirilmeye çalışılacağını bildiriyordu. Bununla birlikte, 2002’nin son üç aylık döneminde 7.2 milyar dolarlık gelir sağlamalarına karşılık 2003’ün ilk üç ayında bu rakamın 6.5 milyar olarak gerçekleşmesini beklediklerini ifade ediyordu.
         <br/>
         <br/>
         Intel yöneticilerinin, durgunluğu aşmaya yönelik kendilerine fayda sağlayacağını beklediği gelişmeler de olmuyor değil. Geçtiğimiz haftalarda, Microsoft’un Windows 98 işletim sistemi için verdiği destek hizmetini sona erdireceğini açıklaması, bilgisayar donanım üreticilerini oldukça umutlandırmış. Zira, Windows 98 yerine daha üst işletim sistemlerini kullanmak zorunda olanlar, bilgisayarlarını da yükseltmek ihtiyacı hissedecek. Bu da direkt olarak, çip üreticilerine pozitif etki olarak yansıyacak.
         <br/>
         <br/>
         Microsoft ile çip üreticileri arasındaki bu ilişki dolayısıyla, bazı komplo teorileri mutlaka yeniden güç kazanacaktır. Aslında tüm işletim sistemi yazılımları ile çip üretimlerinin yıllar önce planlandığı ve pazarın doyuma ulaşmasını takiben yeni programlarını yürütmeye koydukları söylenir durur. Intel yöneticilerinin bunu bir mutluluk vesilesi olarak sunması da aynı komplo teorilerini yeniden canlandırdı. Bizi, böyle bir ilişkinin varlığından çok bilgisayar üreticilerinin getireceği yenilikler ilgilendiriyor. Hayatı kolaylaştırmak adına geliştirecekleri projeler ilgilendiriyor. Bunlar gerçekleşmediği sürece, bilgisayarları yükseltmek demode oluyor.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 254 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2385), [web.archive.org (arşiv bağlantısı)](http://web.archive.org/web/20050222151239/http://www.aksiyon.com.tr:80/yazdir.php?id=2385)
