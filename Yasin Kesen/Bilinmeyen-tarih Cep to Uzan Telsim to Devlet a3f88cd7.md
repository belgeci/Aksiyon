# Cep to Uzan, Telsim to Devlet

*Yasin Kesen Bilinmeyen-tarih*

<div>
 <p>
  <font>
   Liberalleşme tartışmalarıyla yeni yıla giren telekomünikasyon sektörü şu sorunun cevabını arıyor: TELSİM"in yeni sahibi kim olacak? Tasarruf Mevduatı Sigorta Fonu"nun (TMSF) yönetimine el koyduğu Uzan Grubu şirketlerinden en büyüğü olan Telsim, GSM sektöründe faaliyete geçişinden 10, lisans alışından 5 yıl sonra tekrar devletin bünyesine girdi. Telekomünikasyon sektöründe liberalleşme adımları beklenirken, 1 Ocak 2004"ten bir buçuk ay sonra, kamuya geçen yeni bir operatör "yeniden devletleştirme" rüzgarları estiriyor. Sektörde herkesin üzerinde durduğu üç konu var. Birincisi Uzan ailesinin Telsim üzerinde vergi kaçırması, Bankacılık Düzenleme ve Denetleme Kurumu (BDDK) operasyonundan sonra bu şirket üzerinden para kazanmaya devam etmesi ve yolsuzluk iddiaları.
   <br/>
   <br/>
   Cem Uzan"ın Beykoz"daki villasının altından çıkan 10 milyon adet kontör kart ve vergi kaçırma iddiaları kamuoyunun merakla izlediği konular. İkincisi ise Telsim"in Motorola ve Nokia şirketlerine olan borçlarının ne olacağı? Üçüncü ve daha önemli gündem ise şirketin yeni sahibinin kim olacağı? Şu anda idari yönetimi devletin elinde bulunan Telsim, acaba "Cep to Devlet" olarak mı devam edecek, yoksa GSM sektörüne girmekte geç kaldığını her fırsatta dile getiren telekomünikasyon sevdalısı holdinglerin kontrolüne mi geçecek? Konunun kulisleri fazlaca meşgul etmesinin temel nedeni 27 Nisan 1998"de imtiyaz sözleşmesi imzalayan Telsim"in 20 yıllık daha lisans hakkının bulunması.
   <br>
    <br>
     Telsim"in geleceğine ilişkin adımları belirleyip, yol haritasını çizecek olan Telekomünikasyon Kurumu (TK) yetkililerinin açıklamaları şirketin kârlı hale getirilerek önce kamuya sonra dışarıya ait borçlarını ödeyecek şekilde işletilmesinden yana. Kurum Başkanı Ömer Arasıl, 14 Şubat operasyonundan iki gün sonra yaptığı "Devlet Telsim"in borçlarını üstlenmedi. Yönetimini aldı" açıklaması ile şirketin borçlarının devletin üzerine yıkıldığı iddialarını reddetti. Zaten kurumda Telsim"in iyi yönetilmesi ve borçlarını ödeyebilmesi yaklaşımının benimsendiği belirtiliyor. Bu sayede telekomünikasyon sektörü bu fırtınadan en az zararla çıkacak.
     <br>
      <br>
       Ancak madalyonun öteki yüzünde konuşulan senaryoların bazıları uzun uzun tartışmalara neden olacak kadar yeni ve ilginç. Senaryolardan biri TMSF"nin Telsim yönetimine el koyduğu zaman dilimine denk gelen 6 milyar dolarlık Aria-Aycell evliliğine kadar uzanıyor.
       <br>
        <br>
         Türk Telekom eski Yönetim Kurulu üyesi Doç. Dr. Enver Murat Esin, Telsim"in devlete ait ikinci operatör olduğunu, devletin borçlarını tahsil ettikten sonra bu şirketi Aycell"le birleştirme yolunu seçeceğini söylüyor. Esin bu düşüncesini Aria-Aycell"in birleşmeye rağmen pazardaki üçüncülük konumundan kurtulamamasına bağlıyor. Geçtiğimiz hafta yaşanan birleşme Aria-Aycell ikilisini 4 milyon abone ve 6 milyar dolarlık yatırıma rağmen ikinciliğe taşıyamamıştı.
         <br/>
         <br/>
         İstanbul Üniversitesi İletişim Fakültesi"nden Prof. Dr. Veysel Batmaz"a göre ise, devletin fon yönetimine geçen bir operatörü elinde tutmak istemesi normal. Çünkü Mehmet Emin Karamehmet"in Turkcell"i ile Uzanlar"ın Telsim"i 2000"li yıllarda milyar dolarlık büyüklüğe ulaştığında, Koç, Sabancı gibi büyük holdingler kadar, devlet yetkilileri de ellerinden kaçan GSM şirketi için hayıflandı. "Altın yumurtlayan tavuk" sadece büyük holdinglerin değil, devletin de elinden kaçmıştı. Vergi gelirleri, nakit akışı, Türk halkının teknoloji merakı ve 27 milyonu bulan cep telefonu abonesi ekonominin altın yumurtlayan tavuğu olmaya devam ediyor. Prof.Dr. Batmaz, Telsim"in yönetiminin devlete geçmesini "Devlet bir tavuğu yakaladı, bırakmak istemez, kazançlı olmasını ister" diye değerlendiriyor.
         <br/>
         <br/>
         Ancak bu senaryoların önündeki en büyük engel Telsim"in Motorola ve Nokia"ya olan borçları. Motorola avukatlarının verdiği bilgiye göre biri Uzan ailesinden 12 fert aleyhine Amerika"da açılan 4.2 milyar dolarlık, diğeri İsviçre Tahkim Mahkemesi"nde Telsim aleyhine açılmış 1.8 milyar dolarlık iki dava var. Birinci davayı kaybeden Uzanlar"ın temyiz istemi reddedildi. İsviçre Mahkemesi"ndeki dava ise 17 Ağustos 1999 depreminden sonra Uzanlar"ın isteği ile açılmış borcun taksitlendirilmesiyle ilgili uyarlama davası. Teknik yatırımlarla ilgili ödemelerin yapılmaması nedeniyle açılan davada görünen borç yükü 1.8 milyar dolar. Tahkim heyetinin 85 milyon dolarlık ilk taksiti ödensin diye verdiği ilk karar bu borcun ödenmesini öngörüyor.
         <br/>
         <br/>
         Telekomünikasyon sektörü hukukçusu Avukat Tolga İşmen, Nokia ve Motorola ile Telsim arasında "alım-satım anlaşmazlığı" yaşandığına dikkat çekerek, "Bu şirketler mahkeme kararlarını yeni şirket yöneticilerine iletecekler. Dolayısıyla devlet borçlarla ilgili de muhatap kabul edilecek. Ancak burada önemli olan Telsim"in lisansının iptal edilmeden, iflasını gerektirecek şartlar oluşmadan borçlarının yapılandırılmasıdır" diyor.
         <br/>
         <br/>
         Telsim"in altyapı satın aldığı Nokia ve Motorola ile ilgili 3 yıldır devam eden tazminat davalarında sona gelindiğine söyleyen İşmen, mahkemelerin alacağı kararların tarafları bağladığını söylüyor. Ekipman alımı ve altyapı kurulumu gibi konuları kapsayan 50 sözleşmeyle ilgili ihtilaf bulunduğuna işaret eden İşmen, "Telsim"in başındaki yöneticiler mahkeme kararıyla bildirilmiş borçlarını ödeme yoluna gidecektir. Şirket sermayesi ya da gelirleriyle ödenemezse, şirketin iflasını bile isteyebilir. Ancak Telsim"in iflasının istenmesi ya da lisans iptali hem sektörü hem devleti zorda bırakır"  diyor
         <br/>
         <br/>
         Telsim ve Turkcell"in 27 Nisan 1998"de imzaladığı imtiyaz sözleşmesi hakkının ilk 5 yılı tamamlandı. Halen 20 yıllık lisans hakkı bulunan Telsim"in 5.5 milyona yakın abonesi bulunuyor. Baz istasyonları ile Türkiye"nin yüzde 90"ını kapsama alanına alan Telsim"in borçlarına karşılık yabancı sermaye şirketleri olan Motorola ve Nokia"ya borç karşılığı olarak devredilmesinin mümkün olmadığına işaret ediliyor. GSM operatörlüğü imtiyaz sözleşmesine göre yabancı ortakların şirketteki payı yüzde 49"un üzerine çıkamıyor. Yani bu şirket Motorola ve Nokia"ya verilemiyor. Telsim"in değerinin Motorola ve Nokia"ya ödenecek borçlarla aynı olduğuna dikkat çeken yetkililer, "Telsim"in ayakta tutularak iyi işletmecilikle yoluna devam etmesinden başka çaresi yok" diyor.
         <br/>
         <br/>
         Biten her oyunun ardından yeni oyunda kimlerin bulunacağı da konuşulur. Telsim"in TMSF"ye devriyle başlayan tartışmalarla birlikte Telsim"i alabilecek gruplar da sıkça telaffuz edilmeye başlandı. Telsim"in talipleri arasında şimdilik Koç, Sabancı, Ülker ve Doğan gruplarının adı geçiyor. Önümüzdeki günler, sermayesi şimdiye kadar tamamen yerli kalan Telsim"in devlete mi, yabancı sermayeli bir ortaklığa mı, yoksa holdinglere mi gideceğini belirleyecek.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1534 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11193), [web.archive.org (arşiv bağlantısı)](http://web.archive.org/web/20050214223904/http://www.aksiyon.com.tr:80/yazdir.php?id=11193)
