# Temsil çağı

*Yasin Kesen 2015.10.06*

<div class="pNewsDetailMainContent" itemprop="articleBody">
 <p>
  Sosyal medyada herkes bir şeyler anlatmaya çalışıyor. İçeriklerin çoğu, başkalarından kopyalanarak paylaşılıyor. Bir kısmı da esinlenerek...
 </p>
 <p>
  Ancak herkesin paylaştığı, aynı etkiye sahip olmuyor. Aynı sözü birisi söylerse binlerce kişi kabulleniyor. Başka birisi söylediğinde kimse itibar etmiyor. İki kişi arasındaki fark, takipçi sayısı ve kitlenin niteliği ile nispeten ilgili gözükse de aslında temel fark, o kişinin sosyal medyada sergilediği karakter ile ilgili.
 </p>
 <p>
  Sosyal medyada paylaşılan şeylerin içeriği, paylaşan kişinin üslubuyla birlikte değer buluyor. Ya da hiç dikkate alınmıyor. Yani tebliğ edilen içerik, temsil edilen değerler veya üsluba göre itibar görüyor.
 </p>
 <p>
  Öyle ya da böyle, sosyal medyadaki her kullanıcı bir görüşü temsil ediyor.
 </p>
 <p>
  O görüşün sözcüsü ya da temsilcisi olmasa da; takındığı tavır ve kullandığı üslup, desteklediği görüşün hanesine yazılıyor. O görüşü destekleyenlerin çoğunluğu hangi üslubu ve hangi tavrı takınıyorsa, o grupta yer alanlar hakkında genelleme yapmak isteyenlere malzeme vermiş oluyor.
 </p>
 <p>
  Daha açık ifade etmek gerekirse...
 </p>
 <p>
  Sosyal medyada AKP’yi destekleyen trolleri herkes biliyor. Ağızlarından küfür ve hakaret eksik olmayan bu güruh, parti yandaşı ergenler sayesinde etkileşim sağladığı için dikkat çekiyor. Gezi sürecinden bu yana sürdürülen bu sevimsiz üslup, partiyi destekleyen halk kitlesinin de sosyal medyada trolleşmesine neden oldu. Sosyal hayatta ağırbaşlılığı ile bilinen insanlar sosyal medyaya girince, nargile fokurdatırken Twitter’dan küfür sallayan ergen trollerden farksız hâle geldi.
 </p>
 <p>
  Büyük fotoğrafa bakarsak...
 </p>
 <p>
  Sosyal medya faresi troller yüzünden, AKP yandaşlarının büyük çoğunluğunun ağzı bozuldu. Kime sorsanız AKP’lilerin sosyal medyadaki tutumunu ‘küfürbazlık’ olarak nitelendirmeye başladı.
 </p>
 <p>
  Güya ‘muhafazakâr demokrat’ olan bir siyasi hareket, artık küfürbazlıkla anılır hâle geldi.
 </p>
 <p>
  Bu durum kimlere zarar veriyor?
 </p>
 <p>
  Elbette tüm dindarlara!..
 </p>
 <p>
  Bu süreç boyunca, muhaliflerin gözündeki dindarlık kavramının yerini küfürbazlık aldı. AKP’nin sosyal medyada değer verdiği bu sevimsiz üslup yüzünden sosyal hayatta dindarlar küfürbaz olarak anılmaya başladı.
 </p>
 <p>
  Bu tehlike, diğer tüm siyasi hareketler için de geçerli. Hatta sadece siyaset değil, sosyal hayatın içerisinde yer alan herkes için bu tehlikeden bahsetmek mümkün.
 </p>
 <p>
  Bir banka çalışanının sosyal medyada alaycı bir üslupla paylaştığı Aylan Kürdi fotoğrafı, anında o kişinin çalıştığı bankaya mal edilebiliyor ve bankaya o personel hakkında işlem yapması için baskı yapılabiliyor.
 </p>
 <p>
  Hafife alınamayacak bu kusur dâhil birçok sevimsiz davranış, insanların çalıştığı şirkete, üyesi olduğu sivil toplum hareketine, içerisinde bulunduğu daireye zarar verebiliyor...
 </p>
 <p>
  Temsil ettiği şirket ya da görüşün, desteklediği sosyal hareketin yanlış algılanmasına yol açabiliyor.
 </p>
 <p>
  Sıradan günlük oluşumların itibarını korumak için bile üsluba azami dikkat göstermek gerekiyorken, Hizmet’e gönül verenlerin kılı kırk yararcasına dikkatli hareket etmesi şart.
 </p>
 <p>
  Hizmet’i sosyal medyadaki paylaşımlar üzerinden okuyup değerlendirmeye çalışanların zihninde olumsuz bir yargı oluşmaması için, paylaşılan şeylerin içeriğinden çok temsil edilen değerlere uygun çizgide hareket etmeli ve müspet hareketin dışına asla çıkılmamalı...
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/temsil-cagi_552506), [web.archive.org (arşiv bağlantısı)](http://web.archive.org/web/20151008162810/http://www.aksiyon.com.tr/yazarlar/temsil-cagi_552506)
