# Dergicilikte tablet devrimi!

*Yasin Kesen 2016.01.26*

<div class="pNewsDetailMainContent ctx_content" itemprop="articleBody">
 <p>
  Bitmeyen tartışmayı yeniden alevlendirmek istemem aslında. Ama görünen köy de kılavuz istemiyor. Kâğıt ne yazık ki günden güne tükeniyor.
 </p>
 <p>
  Belki tamamen ortadan kalkmayacak kâğıt; fakat yayıncılıkta geleceğin mobil cihazlarda olacağı aşikâr...
 </p>
 <p>
  Hatta bugün bile internet trafiğinin yarıdan fazlasının mobil cihazlarda döndüğü gerçeği ile karşı karşıyayız.
 </p>
 <p>
  Toplu taşıma araçlarında, yemekte, yürüyüş yaparken, derste, teneffüste, her yerde insanların elinde bir akıllı telefon veya tablet... Ya sosyal medyada ya da ilgilerini çeken bir mobil uygulamada vakit geçiriyorlar.
 </p>
 <p>
  Okurlarının bir süredir yeni tablet uygulaması talep ettiği Aksiyon, bu mobil dönüşüme kayıtsız kalmadı. Ben de yeni tablet uygulamasından geçen hafta haberdar oldum ve heyecanla yükleyerek tadını çıkardım. Yılın büyük bir bölümünü seyahatte geçirdiğim için kâğıt gazete ya da dergilere çoğu kez ulaşma imkânım olmuyor. Mobil uygulaması gerçekten kaliteli olan yayınları seyahat esnasında takip edip okumak gibisi yok.
 </p>
 <p>
  Daha önce sadece PDF sayfaların yer aldığı tablet uygulamasının yerini, bir kısım dosya haber ve köşe yazılarında sürprizler gizlenmiş yeni versiyonunun almış olması sevindirici.
 </p>
 <p>
  Şimdilik henüz Android tablet ve telefonlarda kullanılabilen uygulamanın Apple iPad ve iPhone için hazırlanan sürümlerinin kullanıma sunulmasını sabırsızlıkla bekleyenlerdenim. Android cihazlarla çok barışık olmamama rağmen Aksiyon’un tablet uygulamasından istifade edebilmek için eski telefonumu tekrar yanımda taşımaya başladığımı itiraf etmeliyim.
 </p>
 <p>
  Tamamen ücretsiz olarak indirilip kullanılabilen uygulamanın ilk ekranında hangi sayıyı indirip okuyacağınızı seçebiliyorsunuz. İndirdiğiniz sayı, cihazınızın içinde yüklü olarak kalıyor. Ta siz silene kadar. Böylece, internet olmayan yerlerde de indirdiğiniz sayıları rahatlıkla okuyabiliyorsunuz. Bilhassa uzun süren uçak yolculuklarında...
 </p>
 <p>
  Derginin sayfalarında gezerken kimi sayfalardan sesler geliyor. Burada bir sürpriz var diyerek bekliyorsunuz. Ya bir video çıkıyor ya da sayfadaki grafik veya fotoğraflarda bir hareketlilik oluyor. Kâğıda basılan dergide mecburen küçültülen fotoğrafları büyütüp inceleyebiliyorsunuz. Bol fotoğraflı dosyalarda bunun kıymeti daha iyi anlaşılıyor.
 </p>
 <p>
  Paylaşmak istediğiniz yeri büyütüp ekran görüntüsü aldıktan sonra istemediğiniz yerlerini kırparak sosyal medya hesaplarınızda kullanabiliyorsunuz. Hareket hâlindeyseniz ve okumaya vaktiniz yoksa bazı yazıları dinleyebiliyorsunuz.
 </p>
 <p>
  Gündemi kısa kısa notlarla tarihe kayıt düşen Karakutu sayfalarındaki grafikler, oldukça keyifli hâle gelmiş. Grafiklerin hareketlendirilmesi, verilerin hem okunmasını hem de anlaşılmasını kolaylaştırıyor. Akılda kalıcı hâle getiriyor.
 </p>
 <p>
  Foto Röportaj sayfalarındaki birbirinden orijinal karelerin âdeta içine girip dolaşıyorsunuz. Bir sonraki adımda bu fotoğrafların üç boyutlu hâli de hizmete girecek galiba diye düşünmeden edemedim. Belki zamanla o fotoğrafların çekilme esnasındaki ortam seslerinin de bu bölüme eklenmesi gündeme gelebilir. Bunun gerçekleşmesi içinse âdeta bir sanat ortaya koyan foto muhabirlerine bir yük daha binecek ister istemez. Tarihe kayıt düşülen her bir fotoğraf karesi, mobil cihazlar sayesinde, okurlara belgesel tadında ulaşabilecek...
 </p>
 <p>
  Aksiyon’un yeni tablet uygulamasını Google Play’den indirmek isteyenler için link:
 </p>
 <p>
  <a href="http://web.archive.org/web/20160203121452/https://play.google.com/store/apps/details?id=com.gliza.aksiyon">
   https://play.google.com/store/apps/details?id=com.gliza.aksiyon
  </a>
 </p>
</div>


Kaynak: [www.aksiyon.com.tr](http://www.aksiyon.com.tr:80/yasin-kesen/dergicilikte-tablet-devrimi_553679), [web.archive.org (arşiv bağlantısı)](http://web.archive.org/web/20160203121452/http://www.aksiyon.com.tr:80/yasin-kesen/dergicilikte-tablet-devrimi_553679)
