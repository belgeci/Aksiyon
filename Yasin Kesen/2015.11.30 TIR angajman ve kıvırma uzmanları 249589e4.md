# TIR, angajman ve kıvırma uzmanları

*Yasin Kesen 2015.11.30*

<div class="pNewsDetailMainContent ctx_content" itemprop="articleBody">
 <p>
  Twitter’ın aktif kullanıcılarıyla ilgili eskiden yaygın bir espri vardı. Twitter’dakilerin yarısı ‘sosyal medya uzmanı’, diğer yarısı da ‘gazeteci-yazar’ diye.
 </p>
 <p>
  Fenomen olmaya çalışan genç ve heyecanlı siviller, süslü profillerle ilgi çekmeye çalışır, hesaplarına türlü türlü sıfatlar yazardı.
 </p>
 <p>
  Köprünün altından çok sular aktı. Twitter’daki aktif kullanıcı sayısı 10 milyonu aştı. Ülkenin gidişatı hakkında umutsuzluğa kapılan birkaç milyon kullanıcı Twitter’a küsüp gitti.
 </p>
 <p>
  Kim sebep oldu bu küsmelere?
 </p>
 <p>
  Hem troller hem de ‘yandaşlık’ ve ‘yalakalık’ dozunu kaçıran sahte fenomen ve uzmanlar...
 </p>
 <p>
  Hangi hadise meydana gelirse gelsin, bakıyorsunuz anında ortalık ‘uzman’ kaynıyor.
 </p>
 <p>
  Paris’te saldırı meydana geliyor. Hayatında yurtdışına çıkmamış tipler, Paris’in hangi semtinde kimin yaşadığına ve saldırı yapanların kimler olabileceğine dair analiz yapıyor.
 </p>
 <p>
  Silah ya da insani yardım malzemesi taşıyan TIR’lar mevzu oluyor.
 </p>
 <p>
  Aynı tipler bakıyorsunuz TIR’larla ilgili ‘bebek bezinden battaniyeye, bisküviden deterjana’ aklına ne gelirse sayıyor. Zannedersiniz ki yükleme yapılırken bunlar da denetimdeydi. Ya da TIR’ları durduran savcıların yanında görev yapıyorlardı da tutanak düzenlerken yardımcı oldular.
 </p>
 <p>
  Hayal güçleri geniş. Burası net. Sallamakta da üstlerine yok...
 </p>
 <p>
  Suriye Türkmenleri hakkında üzücü bir haber geliyor. Sahte şeyhler, pardon sahte Ortadoğu uzmanları anında yorum yapmaya başlıyor.
 </p>
 <p>
  Daha az önce Paris’i anlatan kişiler, Türkmen Dağı’nın neresinden hangi yol geçer, Türkmenlerin elinde hangi silahlar var? Nasıl mücadele ediyorlar? Hangi TIR nereden nereye gitti, hangi TIR’ı kim yolladı?
 </p>
 <p>
  TIR mı, tırt mı? Biri TIR mı dedi? Aha da konu bulundu!..
 </p>
 <p>
  ‘İşte o TIR’lar durdurulmasaydı şöyle olmazdı, böyle olmazdı.’
 </p>
 <p>
  ‘Gönderilen TIR 2 bin. Durdurulan üç... Geri kalan 1997 TIR nereye gitti? Suriye’deki Türkmen sayısı 10 bin. Beş kişiye bir TIR düşer.’
 </p>
 <p>
  Eyvah! Devreler yandı...
 </p>
 <p>
  ‘Hani o TIR’larda silah yoktu da bebek bezi ve maması vardı?’
 </p>
 <p>
  Yanıt yok. Ezbere devam...
 </p>
 <p>
  Bir bakıyorsunuz Rus jetleri sınırlarımızı ihlal ediyor.
 </p>
 <p>
  Şoke edici gelişme nedeniyle bir süre sessizlik...
 </p>
 <p>
  Çakma uzmanlar, saray çevrelerinden veya havuz medyasından işaret fişeği bekliyor.
 </p>
 <p>
  Ortaya bir kelime düşüyor.
 </p>
 <p>
  ‘Angajman!’
 </p>
 <p>
  Aranan kan bulundu!
 </p>
 <p>
  Bu kelimenin etrafında 360 derece döne döne analiz ve yorumlar yapılmaya başlıyor.
 </p>
 <p>
  Analiz yapanlar kim?
 </p>
 <p>
  Çoğu askere bile gitmemiş.
 </p>
 <p>
  Ya da askerliğini bir banka şubesinden 18 bin TL veya 30 bin TL ödeyerek yapmış!
 </p>
 <p>
  Baş analistler arasında havuz medyasının ‘bayan’ yazarları da var elbette! Hilal’ler, Meryem’ler, Elifl’er, Nihal’ler, Hali-me’ler, Şebnem’ler say say bitmez...
 </p>
 <p>
  ‘Kabataş’taki deri eldivenliler’ yalanını sakız gibi kimler çiğneye çiğneye yaydıysa hepsi her gürültü koptuğunda ‘uzman’ şapkasıyla ya Twitter’da ya da ekranlarda...
 </p>
 <p>
  Bu sahte uzmanların ‘Ordu’ hakkındaki bilgi dağarcığı, lisedeyken aldıkları Millî Güvenlik dersinden hatırladıklarından ibaret.
 </p>
 <p>
  Bir de Genelkurmay Başkanlığı’nın ihtiyaç oldukça yayımladığı ‘Bilgi Notları’ndan...
 </p>
 <p>
  Yahu ortada ciddi bir diplomasi ve millî güvenlik meselesi var! Bir kez olsun susun da ‘gerçek’ uzmanlar konuşsun! Fitneyi körüklemeyin de ‘komşularla sıfır sorun’ teorisi hayata geçsin!..
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/tir-angajman-ve-kivirma-uzmanlari_553091), [web.archive.org (arşiv bağlantısı)](http://web.archive.org/web/20151211234509/http://www.aksiyon.com.tr/yazarlar/tir-angajman-ve-kivirma-uzmanlari_553091)
