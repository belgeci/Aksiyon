# Provokasyon çocukları

*Yasin Kesen 2015.10.20*

<div class="pNewsDetailMainContent ctx_content" itemprop="articleBody">
 <p>
  Elim bir hadise yaşadık. Ankara Tren Garı’nın önü kana bulandı. 100’den fazla can gitti. Toplumsal çatışmayı zirveye çıkaran kalleş saldırı nedeniyle milyonlar yaralandı.
 </p>
 <p>
  Dünya basını, bu kanlı saldırıyı son dakika haberi olarak duyurdu. Manşetlerinde yer verdi.
 </p>
 <p>
  Saldırı, Türkiye’nin 11 Eylül’ü olarak kayıtlara geçti.
 </p>
 <p>
  Olayın her türlü ayrıntısı hafta boyunca tartışılıp analiz edildi.
 </p>
 <p>
  Her hadisede olduğu gibi, hükümeti aklamakla görevli sosyal medya fareleri, Twitter’a akın etti.  Daha patlama olur olmaz muhtemel suçlular açıklandı ve linç faaliyeti başladı.
 </p>
 <p>
  ‘O yapmıştır, bu yapmıştır, şu yaptırmıştır’ diye özetlenebilecek adrese teslim iftiralar havada uçuştu.
 </p>
 <p>
  Hayatını kaybedenleri terörist ilan edenden tutun da yakınlarını kaybeden acılı insanlara başsağlığı dilemek yerine ‘oh olsun’ diyen haysiyetsiz insanlar sosyal medyada cirit atmaya başladı.
 </p>
 <p>
  Patlama anına ait fotoğraf ve videoların ortaya çıkmasını bile bekleyemediler. Neyin ne olduğu anlaşılmadan döküldüler piyasaya. Ne de olsa işleri buydu.
 </p>
 <p>
  Provokasyon!
 </p>
 <p>
  Hayatlarını toplumsal nefreti körüklemeye adamış serseri mayınlardan ne beklenirdi ki?
 </p>
 <p>
  Hacı Lokman Birlik’in cesedinin Şırnak’ta bir polis aracına bağlanarak sürüklenmesinde de aynı çocuklar sahnedeydi. Sürüklenme anını gösteren fotoğrafı alelacele montajladıktan sonra sürükleme olayının yalan olduğunu iddia etmişlerdi. Videosu piyasaya düşünce ona da bir kulp takıp sahte olduğunu iddia etmekten çekinmemişlerdi. Maksat ortadaydı. Güneydoğu’daki kutuplaşmayı artırmak ve bölge halkını korkutarak oyları devşirmek.
 </p>
 <p>
  Allah muhafaza... Yarın olumsuz bir hadise daha olsa, sosyal medyadaki uçurumu büyütmekten başka bir fonksiyonu olmayan nefret çetesi yine aynı yalan dolan ve provokasyonla piyasaya çıkar. Misyonları bu!..
 </p>
 <p>
  Ellerinde malzeme tükenirse de başa sarıp ‘millî irade’ teranesini öttürürler...
 </p>
 <p>
  Patlamanın tren garının önünde gerçekleşmesi nedeniyle, hayatını kaybedenlerin çoğunun mitingle ilgisi olmadığı aşikâr. Mitinge gelenleri ise peşinen vatan haini ya da terörist ilan etmek edepsizlikten başka bir şey değil.
 </p>
 <p>
  Bediüzzaman Hazretleri’nin Mektûbât’ta verdiği ölçü gayet açık.
 </p>
 <p>
  “Ey mü’mine kin ve adâvet besleyen insafsız adam! Nasıl ki, sen bir gemide veya bir hanede bulunsan, seninle beraber dokuz mâsum ile bir câni var. O gemiyi gark ve o haneyi ihrak etmeye çalışan bir adamın ne derece zulmettiğini bilirsin. Ve zalimliğini, semâvâta işittirecek derecede bağıracaksın. Hattâ birtek mâsum, dokuz câni olsa, yine o gemi hiçbir kanun-u adaletle batırılmaz.”
 </p>
 <p>
  “Müslümanım” diyen birinin o meydanda hayatını kaybedenlerden birine bile peşinen “terörist” demesi yakışmaz. Sosyal medyada kin ve nefret kusmak yakışmaz. Böyle davrananlar da onları örgütleyenler de insanlıktan nasibini alamamış varlıklardır.
 </p>
 <p>
  Sosyal medyayı karıştırmakla görevli bu çocuklara bazıları “operasyon çocukları” diyor.
 </p>
 <p>
  Bu tanımlamayı yetersiz buluyorum.
 </p>
 <p>
  Onlara dense dense “provokasyon çocukları” denir.
 </p>
 <p>
  Ne de olsa içlerindeki kin ve nefreti, provokasyon yoluyla sosyal medyaya pompalıyorlar. Barış ve huzurun tesis edilmesini engellemek için her türlü haysiyetsizliği yapıyorlar...
 </p>
 <p>
  <img alt="" src="http://web.archive.org/web/20151021122138im_/http://medya.aksiyon.com.tr//aksiyon/2015/10/19/572232.jpg"/>
 </p>
</div>


Kaynak: [www.aksiyon.com.tr](http://www.aksiyon.com.tr/yazarlar/provokasyon-cocuklari_552610), [web.archive.org (arşiv bağlantısı)](http://web.archive.org/web/20151021122138/http://www.aksiyon.com.tr/yazarlar/provokasyon-cocuklari_552610)
