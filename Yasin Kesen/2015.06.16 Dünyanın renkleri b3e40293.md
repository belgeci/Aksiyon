# Dünyanın renkleri

*Yasin Kesen 2015.06.16*

<div class="pNewsDetailMainContent" itemprop="articleBody">
 <p>
  13. Uluslararası Dil ve Kültür Festivali, “Dünyanın Renkleri” sloganı ile bu yıl 20 ülkede gerçekleştirildi. 2 yıl öncesine kadar Anadolu’nun 55 ilini turlayan dünyanın renkleri, yaz sıcakları öncesi son bahar meltemi gibi esip gönüllere giriyordu.
 </p>
 <p>
  Türkçe Olimpiyatları, yazılı ve görsel medya vesilesi ile toplumun her kesimi tarafından da hissediliyordu.
 </p>
 <p>
  11 yıl boyunca Türkiye’de coşkuyla kutlanan Türkçe Olimpiyatları, geçen yıl yeni bir dönemece girdi. Uluslararası Dil ve Kültür Festivali ismiyle, dünyanın başlıca metropollerinde farklı kültür ve inanca sahip insanlarla buluşmaya başladı.
 </p>
 <p>
  Bu yolculuk, kimine göre ‘gurbet’ olarak adlandırılsa da, ‘Gönüllüler Hareketi’nin cebren başka milletlere el uzatması, onlarla kaynaşmaya başlamasının bir hamlesiydi. Planlama yapılsa, hedefler konulsa başarılması zor olan bu yolculuk, Fethullah Gülen Hocaefendi’nin de ifade ettiği gibi ancak ‘Cebr-i Lütf-î İlahi’ olarak tanımlanabilirdi.
  <br>
   Neden mi?
  </br>
 </p>
 <p>
  Gönlünde kin ve nefrete yer olmayan insanların hasretle beklediği Uluslararası Dil ve Kültür Festivali, geçen yıl 3 ülkede gerçekleştirilmişti. Birincisi Afrika Birliği’nin ve aynı zamanda Etiyopya’nın (Habeşistan) başkenti Addis Ababa, ikincisi Romanya’nın başkenti Bükreş ve üçüncüsü ise Almanya’nın Düsseldorf şehri.... Bu organizasyonun 2 ayrı kıtada, sembolik yönüyle öne çıkmış şehirlerde en üst düzeyde misafir edilmesi sonrasında bu yıl 5-10 ülkede yapılıp yapılamayacağı konuşuluyordu.
 </p>
 <p>
  Bu yılki festival, daha geniş bir coğrafyada dolaşmaya başlayınca işin boyutu anlaşıldı. 20 ülkeye ulaşan yolculuk, hayâl edilen ya da planlananın çok üstünde renklilik, coşku ve alâka görünce bu işin Sevk-i İlahi ile gerçekleştiğine şüphe kalmadı.
 </p>
 <p>
  Sosyal medyadan takip edenler bilir. Ben de Uluslararası Dil ve Kültür Festivali’nin bazı ülkelerde gerçekleştirilen etkinliklerine katıldım.
 </p>
 <p>
  Bunlardan ilki, gülen insanlar diyarı Tayland’ın ‘Melekler Şehri’ olarak bilinen başkenti Bangkok’taydı. Tayland Kralı’nın yeğeni ve aynı zamanda hükümet sözcüsü ile eski başbakanın birlikte ev sahipliği yaptığı şölen, Pasifik ülkelerinden gelen çok sayıda bakan ve medya temsilcisi tarafından ilgiyle karşılandı.
 </p>
 <p>
  Katılma fırsatı bulduğum diğer etkinlik Güney Afrika’nın altın şehri Johannesburg’daydı. Nelson Mandela Theatre adlı çok prestijli bir mekânda düzenlenen festival, başbakan düzeyinde ağırlandı ve gelecek yıl bir stadyumda yapılması teklifi aldı.
 </p>
 <p>
  Arnavutluk’un başkenti Tiran’daki etkinliğe Meclis Başkanı ile birlikte bakanlar katıldı. Türklerle ayrı bir gönül bağı bulunan Arnavutlar, coşku ile geçen program sonrası dünya çocuklarını bağrına bastı.
 </p>
 <p>
  Avrupa’nın sembolleşmiş kentlerinden Paris’te apayrı bir hava vardı. Fransa Parlamentosu’nda en iyi şekilde misafir edilip ilgilenilen öğrenciler, etkinliğin gerçekleştirildiği salonda da Fransızların coşkusuyla karşılaştı.
 </p>
 <p>
  Amerika Birleşik Devletleri’ndeki randevu ise beklenenin çok üstünde bir ilgi gördü. Washington DC’deki Warner Theatre’da gerçekleştirilen festival, bu tür etkinliklerde coşkuyu iliklerine kadar yaşamayı bilen Amerikalılarca sevildi. Senatörler ve federal milletvekillerinin konuşmaları ile renk bulan gecenin ardından, gelecek yıl için en az 2 kat büyüklüğünde salon arayışının başladığını duydum.
 </p>
 <p>
  Romanya’da gerçekleştirilen ses ve şarkı finallerinin ardından Almanya’nın Dortmund şehrindeki gösteri ile Avrupa Birliği’nin başkenti Brüksel’deki coşkuyu bizzat yaşamak ayrı bir yer etti gönlümde. Dünyanın 150 ülkesinden rengarenk çocukların sevgi ve barış şarkılarını seslendirerek bunca ülkede gönüllere girmesi paha biçilemezdi.
 </p>
 <p>
  Bu gençler; kendi dil, kültür, renk ve desenleriyle dünyanın en gözde mekânlarında sevgi ve evrensel barış için bir araya geliyor. Bu güzellikleri yaşatan Rabbimize ne kadar şükretsek az...
 </p>
</div>


Kaynak: [www.aksiyon.com.tr](http://www.aksiyon.com.tr/sosyal-evren/dunyanin-renkleri_551277), [web.archive.org (arşiv bağlantısı)](http://web.archive.org/web/20150721125204/http://www.aksiyon.com.tr/sosyal-evren/dunyanin-renkleri_551277)
