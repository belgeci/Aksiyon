# Korsan yazılıma ikinci el çözümü

*Yasin Kesen 2002.10.28*

<div class="pNewsDetailMainContent" itemprop="articleBody">
 Avrupa'da birçok firmanın uyguladığı modeli kendilerine örnek alan Secondsoft, ikinci el yazılım satışlarında yüzde 20-70 arasında tasarruf edilebileceğini taahhüd ediyor. İşletmeler de ikinci el yazılım kullanmakla, kaynaklarının bir bölümünü yeniden sistemlerine döndürmüş oluyorTelif hakları yasalarının yeniden düzenlenmesi ile birlikte, yazılım firmalarının haklarını korumak maksadıyla faaliyet gösteren BSA, yaz aylarından beri adım adım Anadolu'yu dolaşıyor. Yazılım lisanslama konusunda bilgi sahibi olmayanları bilgilendiriyor, daha önceden uyardığı işletmelerde polis ve savcı eşliğinde denetleme yapıyor.
 <br/>
 <br/>
 Ekonomik krizin, reel sektörün belini bükmesiyle yatırımlar durduğu, işletmeler masraf yapamaz hale geldiği için de, lisans eksiği bulunanlar bu dönemde yeniden sıkıntıya girdi. İşindeki düzeni bozmamak için kullandığı yazılımı değiştirmek yerine, lisans ücretini ödeyip kurtulanlar var. Bir de kullandığı yazılımla aynı işleve sahip fakat ücretsiz dağıtılan yazılımları (Microsoft Office yerine OpenOffice.org adresinden yüklenebilen Open Office Yazılımı gibi) kullananlar da riskten kurtuluyor.
 <br/>
 <br/>
 Lisanslı yazılım kullanmaya geçişte, farklı bir alternatif daha var: İkinci el yazılım lisansı kullanmak. Yakın zamana kadar, internetteki haber gruplarında bireyler bu işi yürütüyordu. Hâlâ da devam ediyorlar. Ancak bu işin yasal olarak yürütülmesi gerektiğini düşünen birkaç girişimci, bir tüzel kişilik olarak bu işi yürütmek amacıyla şirketleşmiş ve işletmelere daha ekonomik yoldan yazılım lisansı temin etmek amacıyla faaliyete başlamış.
 <br/>
 <br/>
 Avrupa'da birçok firmanın uyguladığı modeli kendilerine örnek alan Secondsoft (www.2ndsoft.com) firması, ikinci el yazılım satışlarında % 2070 arasında tasarruf taahhüd ediyor. Yazılım lisanslarının yüksek rakamlara sahip olduğu gözönüne alındığında, bu teklif birçok işletmeye cazip geliyor. BSA ve Microsoft gibi lisanslı yazılım kullanımının başlıca takipçilerinin de onay verdiği bu organizasyon, lisans devrinde yazılıma ait tüm CD ve kitapçıkları da temin ediyor.
 <br/>
 <br/>
 İkinci el yazılım nereden geliyor?
 <br/>
 <br/>
 Sistem güzel, hoş, cazip. Fakat, bazı soruları da beraberinde getirmiyor değil. Örneğin, "İkinci el yazılımlar nereden temin ediliyor?" sorusu. Aslında cevabı oldukça basit, birçok işletme belli dönemlerde bilgisayar altyapısında yenilemeye gidiyor. Bu süreçte, güncelliğini kaybetmiş yazılımlar yerine yeni yazılımlar satın alınıyor ya da bu yazılımların bir üst sürümüne geçmek için fark ücreti ödeniyor. Veya bazı işletme veya kurumların bilgiişlem yöneticileri değiştiğinde, altyapıyı ve yazılımları da değiştiriyor. Bunlar Türkiye'de işletmelerin uzak olduğu uygulamalar değil. Bu tür durumlarda birçok yazılım lisansı boşa çıkıyor. İkinci el yazılım firmaları da, boşa çıkan bu yazılımları toplayıp, kullanabilecek olan işletmelere satmaya çalışıyor. Yazılımını değiştiren firmalar da bu işten kârlı çıkmış oluyor. Tozlu raflarda CD ve kitapçıkları biriktirmek yerine şirket ekonomisine geri döndürmüş oluyor. Yazılım lisanslarının sıkı sıkı takip edilmeye başlamasıyla birlikte, ikinci el yazılım organizasyonu yapacak başka şirketler de kullanılacaktır. Hatta belki bazıları, Türkçe sürümü bulunmayan yazılımların orijinal sürümlerini ikinci el olarak yurtdışından getirmeyi tercih edecektir. Sonuçta, kazanan yerli ekonomi olacak, yazılım israfı azalmış olacak
 <br/>
</div>


Kaynak: [www.aksiyon.com.tr](http://www.aksiyon.com.tr:80/yasin-kesen/korsan-yazilima-ikinci-el-cozumu_511254), [web.archive.org (arşiv bağlantısı)](http://web.archive.org/web/20150915010723/http://www.aksiyon.com.tr:80/yasin-kesen/korsan-yazilima-ikinci-el-cozumu_511254)
