# E-devlet projeleri bilişimcilerin önünü açacak

*Yasin Kesen Bilinmeyen-tarih*

<div>
 <p>
  <font>
   Kamu kurumları için yapılacak harcamaların sektör içerisindeki dağılımında  konsorsiyumlar oluşturularak hareket edilmesinin hem sektörün geleceğini kurtarmak hem de sinerji oluşturarak daha verimli projeler üretebilmek açısından faydalı olacağına inanılıyor.
   <br/>
   <br/>
   Dillerden düşmeyen bir e—devlet teorisi var. Bilişim projeleri ile tanışan her birey, bilgiye hızlı erişmenin tadını aldıktan sonra devlet kademelerinde de her bilgiye kolayca ulaşabilmeyi arzu ediyor. İşlerini görebilmek için memurlarla muhatap olmak yerine bilgisayarlar veya bilgisayar altyapısına dayalı teknolojik cihazlarla mekandan, zamandan ve muhataptan bağımsız şekilde işini görebilmek istiyor. Bu isteklerin güzelliği bir yana ama böylesi bir sistem değişikliği nasıl gerçekleşir bunu pek kimse düşünmüyor.
   <br>
    <br>
     Ekonomimizdeki yapısal değişikliklerin bir yılı aşkın zamandır ağır kriz sendromu altında olduğumuz bir zaman diliminde bile çok yavaş işlediğini düşünürsek, tüm birimleriyle birlikte devletin tamamen elektronik yapıya kavuşabilmesi yıllar sürecek bir çalışma. Bu değişim sürecinde gerçekleşecek olan teknolojik yeniliklere eş zamanlı olarak adaptasyon da meselenin ayrı bir boyutu.
     <br>
      <br>
       İşte hepimizin, tüm dünya insanlarının kendi ülkelerinde özlemini duydukları e—devlet projelerinin gerçekleşmesi yine tüm dünyada kriz içerisinde bulunan bilişim sektörü için bir ümit ışığı oluyor. Çokuluslu şirketlerden en küçük tüccara kadar her seviyeden müşteriyle teker teker diyalog kurarak ürünlerini pazarlayan teknoloji şirketleri, e—devlet özleminin artmasıyla devlet kurumlarını ana müşteriler haline getirmeyi planlıyor. Uzun vadeli sayılabilecek bu planın yakın gelecekte bilişim sektörünün önünü yeniden açması ve ekonomiye de can vermesi bekleniyor.
       <br>
        <br>
         E—devlet çalışmalarını en önde götüren ABD’de yapılan bir araştırmaya göre 2002 yılında devletin yapacağı bilişim yatırımlarının 84.7 milyar dolar civarında gerçekleşeceği öngörülüyor. Yıllık yüzde 8’lik artışla bu rakamın 2005 yılında 110 milyar dolara ulaşması bekleniyor. Bunun yanısıra yine 2002 yılında bilişim yatırımlarının bakımı, servisi ve personel eğitimi için 31.4 milyar dolar harcama öngörülürken bu rakamın 2005 yılında 50 milyar dolara ulaşması bekleniyor. Sadece savunma için harcanacak rakamın ise 25 milyar dolar civarında olması bekleniyor.
         <br/>
         <br/>
         Teknolojinin kalbinin attığı Silikon Vadisi’nde son 1.5 yıldır sancıları çekilen ekonomik daralmanın ardından devlet kademesince yapılacak harcamaların böylesi rakamlara ulaşacak olması bölgedeki şirketler için umut ışığı oluyor.
         <br/>
         <br/>
         Hayatta kalabilmek için çırpınan birçok şirket ise devletin bazı birimlerini müşterileri arasına katıp yoluna devam edebilmeyi ve özel sektörden elde edeceği kârlarla yatırımlarını sürdürmeyi umuyor.
         <br/>
         <br/>
         Hewlett—Packard ve Oracle devleti müşteri edinmekten memnun
         <br/>
         <br/>
         Dizüstü bilgisayardan yazıcıya, bilgisayar ağı çözümlerinden yazılım paketlerine kadar yüzlerce ürünü bulunan Hewlett—Packard’ın yöneticilerinden Bruce Klein’in ifadesine göre, devlete yaptıkları satış her yıl iki haneli rakamlarla büyüyor. Özellikle eğitim kurumlarına yüklü miktarlarda satış yaptığı bilinen HP’nin devlet kurumlarına satışı her geçen yıl yüzde 10—20 arasında artıyor.
         <br/>
         <br/>
         25 yıl önce kurulan veritabanı ve yazılım şirketi Oracle için de durum çok farklı değil. Devlet birimlerinin elindeki verileri en verimli şekilde depolayıp işleyebilmesini sağlayan veritabanı çözümlerini hazırladığı için tüm dünyada lider konumda. Bu yüzden de toplam gelirinin yüzde 23’ünü kamu hizmeti veren kurumlardan elde ediyor.
         <br/>
         <br/>
         Devlete ait kritik bilgilerin depolanması için kurduğu sistemlerin güvenliğini de taahhüd eden Oracle, ilgili birimin başına CIA’nın önceki başkanı David Carey’ı transfer etmiş. Devletteki tecrübe ile ürettiği çözümleri birleştirerek rakiplerinin zor ulaşabileceği bir başarı grafiği içerisindeki Oracle, tüm dünyada kamu kurumlarına kusursuz hizmet verebileceği için geleceğe ümitle bakıyor.
         <br/>
         <br/>
         Devlet, kolay müşteri değil
         <br/>
         <br/>
         Kimilerince “ballı müşteri” olarak anılan kamu kurumlarına bilişim hizmeti vermenin beraberinde getirdiği birçok zorluk da bulunuyor. Devletin satın aldığı diğer mal veya hizmetlerden öte sürekli bakım ve destek gerektiren bilişim projeleri veya ürünlerinin planlamasının çok iyi yapılmış olması ve “compatibility” kavramıyla anılan tüm platformlarla uyumlu olması zorunluluğu bulunuyor. Depolanan bilgilerin gerektiğinde başka cihazlara aktarılabilmesi veya değişik işletim sistemlerinde çalıştırılabilmesi amacıyla mutlaka geleceği öngören bir alyapıda hazırlanmış olması gerekiyor.
         <br/>
         <br/>
         İşi ihale edeceği şirketlerin daha önce gerçekleştirdiği projeleri de gözönüne alan kamu kurumlarının, şirketlerin “partner” ya da “provider” gibi yani “iş ortağı” gibi sıfatlara sahip olmasına da dikkat ettiği kaydediliyor. İşin ihale edildiği şirketin piyasada tutunamayıp kapanmasıyla birlikte yürütülen işin ölü bir projeye dönüşmemesi için, ilgili şirketin yaptıklarını sürdürebilecek seviyede şirketlere erişebilmek önemli bir tercih nedeni sayılıyor.
         <br/>
         <br/>
         Güvenlik çok önemli
         <br/>
         <br/>
         11 Eylül saldırıları ile yeniden gündeme gelen “siber terör” kavramı, kamu kurumlarının bilişim projelerinde güvenlik sorununu ilk sıraya yerleştirmesine neden oldu. Hatta, güvenlik projeleri aynı dönemde en büyük ihaleleri aldılar. Bush, Pentagon’un güvenlik eksiklerini tamamlaması için aynı süreçte 40 milyar dolarlık bir bütçe ayırdı. Yine aynı miktarda bir kaynak da gelecek yılın bütçesinde şimdiden yerini aldı.  Devlet kurumlarına ait verilerin kaybedilmesi, kurumların çökmesi anlamına geleceği için son dönemde bilişim projelerine yapılan yatırımlar kadar bu yatırımlarla biriktirilen verileri muhafaze edecek sistemleri korumak için de kaynak ayrılmaya başladı.
         <br/>
         <br/>
         Güvenlik yatırımlarına bilgi güvenliğinden binaların giriş çıkış kontrollerindeki akıllı kartlara, iris ile kişileri tanımaya dayalı güvenlik metodlarından fiziksel saldırılara karşı güvenlik çalışmaları da dahil. Çünkü saldırının nereden geleceği belli olmuyor.
         <br/>
         <br/>
         Türkiye’deki durum
         <br/>
         <br/>
         E—devlet çalışmalarında henüz ilk adımlarını atan Türkiye’nin bu gecikme ile birlikte bazı avantajları da yok değil. Uzmanlara göre, diğer ülkelerdeki e—devlet çalışmalarında edinilen tecrübelere göre yatırımlar planlanıp daha hızlı süreçlerde gerçekleştirilebilecek. Deneme—yanılma metoduyla sınanan projelerden sadece başarılı olanların tercih edilmesiyle kısa zamanda daha verimli sonuçlara ulaşılması beklentisi hakim.
         <br/>
         <br/>
         Krizin ciddi anlamda etkilediği yerli bilişim sektörü ise, devletin ihale edeceği bilişim yatırımları için ümitli. Ancak birçok şirket ihalelerin sadece belli başlı şirketlere verilmesinden endişe ediyor. Böyle bir tercihin, sektörün lokomotifi durumundaki orta seviyeli şirketlerin sonunu getireceğini ve büyük şirketlerin de ara satıcılarını kaybederek piyasadan koparacağı kaydediliyor.
         <br/>
         <br/>
         Kamu kurumları için yapılacak harcamaların sektör içerisindeki dağılımında konsorsiyumlar oluşturularak hareket edilmesinin hem sektörün geleceğini kurtarmak hem de sinerji oluşturarak daha verimli projeler üretebilmek açısından faydalı olacağına inanılıyor.
         <br/>
         <br/>
         Bunlara karşılık, yerli bilişimcilerimizin de en kısa zaman içerisinde kurumsal süreçlerini tamamlayarak, destek hizmetlerini güçlendirmeleri ve güvenlik projelerini geliştirmeleri bekleniyor.
         <br/>
         <br/>
         Krizin etkisinin azalmasıyla birlikte kamunun bilişim yatırımlarının artacağını öngören piyasa, şirketlerin altyapılarını geliştirmek için bu durgun sezonu iyi değerlendirmeleri gerektiği noktasında birleşiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 10 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11962), [web.archive.org (arşiv bağlantısı)](http://web.archive.org/web/20050221154646/http://www.aksiyon.com.tr:80/yazdir.php?id=11962)
