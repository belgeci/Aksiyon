# Viral içeriklerin rüzgârından istifade etmek

*Yasin Kesen 2016.02.01*

<div class="pNewsDetailMainContent ctx_content" itemprop="articleBody">
 <p>
  Mesaj vermenin ya da sesini duyurmanın sayısız yöntemi var. Kimi yöntemlerle belki üç beş kişiye ancak ulaşılabiliyor. Kimisiyle de binlere, hatta milyonlara ulaşmak mümkün.
 </p>
 <p>
  Yalın bir dille hazırlanan özgün ve kaliteli bir içerik söz konusu olduğunda ise mesaj sadece milyonlara ulaşmakla kalmıyor, viral bir akım hâline gelebiliyor.
 </p>
 <p>
  Sesini duyurmak isteyenlerin her seferinde viral bir dalga oluşturması mümkün olmuyor elbette. Viral bir sonuç elde etmek maksadıyla yola çıkanlar da genelde umduğunu bulamıyor. İnternette viral bir rüzgâr elde etmek için evde hesap yapmak pek işe yaramıyor. Çarşının nabzını iyi tutmak gerektiği gibi, değişen gündemi de doğru yerinden yakalayabilmek tam bir nasip işi...
 </p>
 <p>
  Mesajını geniş kitlelere ulaştırmak isteyenlerin izlediği ya da izleyebileceği bir başka yol da sosyal medyada hızla yayılan viral içeriklerin rüzgârından istifade etmek. Yani bunlardan esinlenerek hazırlanan yeni içeriklerle yola koyulmak. Çoğu zaman bu yöntemin başarılı olduğundan bahsedilebilir. Sörf tahtasıyla dev bir dalgayı yakalayıp hızla yol alan sörfçülerin yaptığı gibi internet dünyasındaki viral bir dalgayı yakalayıp avantaj elde edilebilir.
 </p>
 <p>
  Somut örneklerle bahsetmek gerekirse...
 </p>
 <p>
  Son zamanlarda tüm dünyaya yayılan ‘Be like Bill’ akımı var. Çöp adam tiplemesi ile insanlara tavsiye veren ‘caps’ler…
 </p>
 <p>
  Ülkeden ülkeye yayıldıkça isimler de değişiyor doğal olarak. Türkiye’deki versiyonlarında kullanılan isimler Ali, Ayşe, Emre, Ebru, Bilal, Ahmet gibi yaygın isimler.
 </p>
 <p>
  “Bu Bill. Bill internette rahatsız edici bir şeye denk geldi. Bill hemen kapattı. Bill akıllı. Bill gibi ol.”
 </p>
 <p>
  “Bu Ayşe. Ayşe vejetaryen. Ayşe vejetaryen olduğunu Facebook’ta paylaşmıyor. Ayşe akıllı. Ayşe gibi ol.”
 </p>
 <p>
  “Bu Ali. Ali fotoğraf çekerken şuna dikkat ediyor. Ali iyi fotoğrafçı. Ali gibi ol.”
 </p>
 <p>
  Bunların bir de ‘yapma’ diyenleri var.
 </p>
 <p>
  “Ahmet Instagram’da saatlerce vakit geçiriyor. Ahmet’in yaptığı iyi değil. Ahmet gibi olma.”
 </p>
 <p>
  “Bilal telefonla konuşurken ne söylendiğini tam anlayamıyor. Bilal gibi olma.”
 </p>
 <p>
  Çöp karakterlerin sosyal medyadaki tavsiye rüzgârı, bazen insanların yüzüne karşı doğrudan söylenemeyen şeyleri ifade etmeyi kolaylaştırması yönüyle avantajlı.
 </p>
 <p>
  Viral hâle gelen içerikler sadece yurtdışından gelmiyor elbette.
 </p>
 <p>
  Bir şarkının sözlerinden mülhem bir salgın birkaç ay önce yaşandı.
 </p>
 <p>
  Merve Özbey’in Yaş Hikâyesi isimli şarkısındaki “Vurur yüze ifadesi, bulur seni bitanesi” sözleri dilden dile dolaştı.
 </p>
 <p>
  “Vurur yüze ifadesi, ...” ile başlayan tweet atmayan kalmadı neredeyse.
 </p>
 <p>
  Facebook’ta da envaiçeşit paylaşım türedi.
 </p>
 <p>
  Seçim döneminde bazı siyasetçiler tarafından bile kullanıldı.
 </p>
 <p>
  Hepsinin maksadı aynıydı.
 </p>
 <p>
  Ortada popüler bir malzeme var.
 </p>
 <p>
  Onun popülaritesinden istifade ederek kendi mesajını hızla yaymak.
 </p>
</div>


Kaynak: [www.aksiyon.com.tr](http://www.aksiyon.com.tr:80/yasin-kesen/viral-iceriklerin-ruzgarindan-istifade-etmek_553764), [web.archive.org (arşiv bağlantısı)](http://web.archive.org/web/20160216065614/http://www.aksiyon.com.tr:80/yasin-kesen/viral-iceriklerin-ruzgarindan-istifade-etmek_553764)
