# AK Parti’nin yargı ile imtihanı

*Kadir Kökten 2012.03.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk yargı sistemi, 12 Eylül 2010 Referandumu ile demokratik bir zemine çekildi. Ancak öncesinde dile getirilmeyen ‘yargı darbesi’ şimdi konuşulur oldu. İlginç olan, mahkemelerin yetkisini aşan birçok karara o tarihten önce imza atmış olması.
  </font>
 </div>
 <div id="newsText">
  <font class="detail-text">
   <p>
    MİT görevlilerinin ‘şüpheli’ sıfatıyla ifadeye çağırılması ilginç tartışmalara yol açtı. Gelişmeyi ‘yargı krizi’ olarak adlandıranlar oldu, hatta ‘hükümete yargı darbesi’ yorumu yapıldı. 5 yıldır darbe soruşturmalarını yürüten mahkemeler ‘darbe yapmakla’ suçlanıyordu. Ardından tartışmanın yönü değiştirilerek özel yetkili mahkemeler hedefe konuldu. Ceza Muhakemesi Kanunu’nun (CMK) 250’nci maddesi ile yetkilendirilen ağır ceza mahkemelerinin kaldırılması isteniyordu. Yeni dönemde oluşmaya başlayan ‘yargı vesayeti’ ancak böyle bertaraf edilebilirdi! Hükümetin özel yetkili mahkemelerle ilgili yeni bir düzenleme yapacağı haberleri ise ‘yargı vesayeti’ iddialarının ciddiye alındığının işareti olarak yorumlandı.
   </p>
   <p>
    Yorumlar bir tarafa aslında ‘yargı vesayeti’ tartışması yeni değildi ve AK Parti hükümeti de iktidara geldiği günden beri o vesayetle mücadele etmişti. Nitekim, 12 Eylül 2010 Referandumu ile darbe ürünü yargı sistemi daha demokratik bir hâle getirilmişti. Bunu anlamak için referandum öncesi AK Parti iktidarının yaşadıklarına bakmak yeterli. Bu dönemde, yerel mahkemeler ve yüksek yargı, yetki ve sınırlarını aşan birçok karara imza attı. Anayasa Mahkemesi ve Danıştay, kararlarıyla hükümete muhalefetin yapamadığını yaptı, reformları ve ülke geleceğini ilgilendiren kritik adımların atılmasını engelleyici hükümler çıkardı. Anayasa Mahkemesi, ‘367 ve eğitim özgürlüğüyle ilgili anayasa değişikliğini iptal’ kararlarıyla Meclis’in cumhurbaşkanı seçme ve anayasa değişikliği yapma iradesini sınırladı. Danıştay, yürütmeyi durdurma ve iptal kararlarıyla ekonomi, eğitim, sağlık alanlarında ve siyasi alanda hükümetin, bakanlık ve belediyeler gibi icracı kamu kurumlarının yaptığı pek çok reforma darbe vurdu. Anayasa Mahkemesi ve Danıştay’ın 2002’den bu yana verdiği kararların önemli bölümünde başta hükümet olmak üzere kurumların icra yetkisine müdahale edildi. Yüksek Mahkeme, anayasa değişikliklerinde şekil yerine esas denetimine girerken Danıştay idarenin çok sayıda işlemini yerindelik denetimi yaparak iptal etti. Yüksek yargı, kararları ile yürütmenin yerine geçti, yargı vesayeti görüntüsü oluşturdu. İşte yargı vesayetine örnek olacak kararlardan bazısı:
   </p>
   <p>
    <strong>
     AK Parti kapanmanın eşiğinden döndü (30 Temmuz 2008)
    </strong>
   </p>
   <p>
    Yargıtay Cumhuriyet Başsavcısı Abdurrahman Yalçınkaya, AK Parti’nin ‘laikliğe aykırı fiillerin odağı hâline geldiği’ gerekçesiyle kapatılması ve Başbakan Tayyip Erdoğan başta olmak üzere, şimdiki Cumhurbaşkanı Abdullah Gül dâhil 71 kişinin 5 yıl süre ile siyasetten uzaklaştırılması talebiyle iddianame hazırladı. Anayasa Mahkemesi iddianameyi 31 Mart 2008 günü kabul etti. 30 Temmuz 2008 tarihinde kamuoyuna yapılan açıklamada, partinin temelli kapatılmaması, fakat hazine yardımının belirli bir oranda kesilmesine karar verildi (6 üye kapatılması, 5 üye kapatılmaması yönünde oy kullandı).
   </p>
   <p>
    <strong>
     367 kararı tarihe ‘garabet’ olarak geçti (1 MAYIS 2007)
    </strong>
   </p>
   <p>
    Anayasa Mahkemesi’nin Cumhurbaşkanlığı seçimlerini kilitleyen 367 kararı, Anayasa’ya aykırı şekilde yargının yetki gaspıyla ‘yasamaya müdahalesi’ olarak kayıtlara geçti. Abdullah Gül’ün cumhurbaşkanı seçilmesiyle ilgili toplantı yeter sayısının 367 olduğunu savunan mahkeme, Anayasa’nın 96 ve 102. maddelerine aykırı olarak TBMM’nin toplantı yeter sayısının 367 olduğunu belirtti. Kararla, Gül’ün Cumhurbaşkanlığı’na seçimi 1 Mayıs 2007’de iptal edildi. 367’ye gerekçe olarak ‘muhalefetle uzlaşma’ gibi anayasada olmayan bir şart ortaya atıldı. Karar, TBMM’yi kilitlerken referandumla toplantı yeter sayısı 184 olarak anayasaya konuldu.
   </p>
   <p>
    <strong>
     Cumhurbaşkanı’nı yargılamaya kalktılar (18 MAYIS 2009)
    </strong>
   </p>
   <p>
    Sincan 1. Ağır Ceza Mahkemesi, Anayasa’ya aykırı şekilde Cumhurbaşkanı Abdullah Gül’ün ‘kayıp trilyon’ davasında yargılanması gerektiğine karar verdi. Mahkeme, Ankara Cumhuriyet Başsavcılığı’nın Cumhurbaşkanı’nın vatana ihanet suçu dışında yargılanamayacağı gerekçesiyle verdiği takipsizlik kararını kaldırdı. Gül’le ilgili ‘şüpheli’ ifadesini kullanan mahkeme, Cumhurbaşkanı’nın sorumsuzluğuyla ilgili taraflı değerlendirmeler yaptı. Kararda, “Daha önce Cumhurbaşkanlığı makamında bulunan kişilerin önceden suç işlemiş bulunmalarının doğal olarak yasa koyucular tarafından düşünülemediğinden Anayasa’da boşluğun bulunduğu, bunun yerine Anayasa’nın ilgili hükümlerinde değişiklik yapılarak Cumhurbaşkanlığı makamında bulunan kişilerin Cumhurbaşkanlığı döneminden önceki suçlarına yönelik düzenlemelerin yapılması gerektiği…” ifadesi kullanıldı.
   </p>
   <p>
    <strong>
     Başbakan hakkındaki takipsizlik kararı kalktı (27 HAZİRAN 2007)
    </strong>
   </p>
   <p>
    Sincan 1. Ağır Ceza Mahkemesi Başkanı Osman Kaçmaz, Başbakan Tayyip Erdoğan hakkında ‘Sayın Öcalan’ sözünü kullandığı gerekçesiyle Ankara Başsavcılığı’nın verdiği takipsizlik kararını kaldırdı.
   </p>
   <p>
    <strong>
     Kartal Sulh Ceza, Başbakan’ı mahkûm etti (4 OCAK 2008)
    </strong>
   </p>
   <p>
    İstanbul Kartal 2. Sulh Ceza Mahkemesi, Başbakan Erdoğan’ı 3 kuruş tazminata mahkûm etti. Maddi değeri olmayan bu sembolik davanın manevi anlamı büyüktü. Dava, Başbakan Tayyip Erdoğan’ın 2000 yılında Avustralya’da bir radyoda yaptığı konuşmasında şehitlerden bahsederken ‘kelle’ tanımlamasını kullandığı iddiasıyla açılmıştı. Görülen tazminat davasında mahkeme başvuruyu haklı bulup Başbakan Erdoğan’ı 3 kuruş manevi tazminat ödemeye mahkûm etti.
   </p>
   <p>
    <strong>
     Başörtüsünde, Meclis mutabakatı yok sayıldı (5 HAZİRAN 2008)
    </strong>
   </p>
   <p>
    Anayasa Mahkemesi, üniversitelerde eğitim özgürlüğü getiren Anayasa’nın 10 ve 42. maddelerinde yapılan değişikliği iptal etti. Anayasa değişikliklerini yalnızca şekil yönünden denetleme yetkisi bulunan mahkeme, esas denetimi yaparak Anayasa’nın 148. maddesindeki “Anayasa Mahkemesi anayasa değişikliklerini sadece şekil bakımından inceler ve denetler” hükmüne aykırı davrandı. İptal kararının, yetki gaspıyla Meclis iradesini yok saydığı ve Anayasa’yı işlevsiz hale getirdiği değerlendirmesi yapıldı. Bir yargı organı olan Anayasa Mahkemesi’nin TBMM’nin anayasa yapma yetkisine ortak olduğu yorumları getirildi.
   </p>
   <p>
    <strong>
     belde belediyelerinin kapatılması engellendi (23 ARALIK 2008)
    </strong>
   </p>
   <p>
    Danıştay’ın yetkisini aştığı tipik bir karar örneği nüfusu 2 binin altındaki belde belediyelerinin kapanmasıyla ilgili. Anayasa Mahkemesi’nin nüfusu 2 binin altındaki belde belediyelerinin kapanmasını öngören kanunu Anayasa’ya uygun bulan kararını Danıştay verdiği kararla görmezden geldi. Danıştay, İçişleri Bakanlığı’nın genelgesini denetlediği davada yürürlük tarihini farklı belirlemesi sebebiyle belediyeler 29 Mart 2009 yerel seçimleri öncesi kapanmaktan kurtuldu. Danıştay kanunla kaldırılan belde belediyelerinin kapanmasını engelleyerek yetkisini aştı.
   </p>
   <p>
    <strong>
     Danıştay, başörtüsüne özgürlük yasasına müdahil (11 MART 2008)
    </strong>
   </p>
   <p>
    Danıştay 8. Dairesi, meslek lisesinde okuyan ve mezun olanların açık öğretim liselerine geçmesine imkân sağlayan Millî Eğitim Bakanlığı Yönetmeliği’nin yürütmesini durdurdu. Danıştay, üniversitelerde eğitim özgürlüğü getiren anayasanın 10 ve 42. maddelerinde yapılan anayasa değişikliği sonrası verdiği kararla tartışmaların odağına yeniden yerleşti. Danıştay Başkanlar Kurulu’nun, üniversitelerde kıyafet yasağının kaldırılmasının cumhuriyetin kazanımlarına aykırı olacağını savunmasından kısa süre sonra ilginç bir karar çıktı. Anayasa Mahkemesi’nin anayasa değişikliğini iptal kararı henüz çıkmadan; Danıştay 8. Dairesi, YÖK Başkanı Prof. Dr. Yusuf Ziya Özcan’ın, Anayasa değişikliği sonrası uygulama yapılabilmesi için ayrıca bir kanuni düzenlemeye ihtiyaç bulunmadığına ilişkin rektörlüklere gönderdiği yazıyı ‘genelge’ olarak kabul ederek, yürütmesini durdurdu. Gerekçesi de ‘YÖK Genel Kurulu’nun yetkisinde olan bir alanda YÖK Başkanı’nın tek başına düzenleme yapma yetkisinin bulunmadığı şeklindeydi. Danıştay, genelgeyi iptal ederek adeta, ‘genelge’ adı altında ‘anayasa değişikliğinin hukuka uygunluğu’nu denetledi. Henüz Anayasa Mahkemesi’nin kararı çıkmadan, 10 ve 42. maddelerde yapılan değişikliğin uygulanamayacağına hükmetti.
   </p>
   <p>
    <strong>
     Petkim’in satışına Danıştay engeli (27 ARALIK 2007)
    </strong>
   </p>
   <p>
    Danıştay, Petkim’in yüzde 51 oranındaki kamu hissesinin Socar-Turcas-Injaz Ortak Girişim Grubu’na satışının yürütmesini durdurdu. Danıştay İdari Dava Daireleri Kurulu, Petkim’in özelleştirilmesine karşı Petrol-İş Sendikası’nın yaptığı ‘yürütmenin durdurulması ve ihale şartnamesinin reddi’ yönündeki başvuruyu reddeden Danıştay 13. Dairesi’nin kararına yapılan itirazı kabul etti. Böylece, Petkim’in özelleştirilmesine ilişkin yürütmenin durdurulması talebi kabul edilmiş oldu.
   </p>
   <p>
    <strong>
     Erken yaşta Kur’an öğrenme imkânına engel (10 EYLÜL 2008)
    </strong>
   </p>
   <p>
    Danıştay’ın tepki çeken diğer bir kararı, ilköğretim 5. sınıfı bitiren öğrencilerin yaz tatilinde Kur’an kurslarına gitmelerine imkân veren Diyanet İşleri Başkanlığı Yasası’nın bazı hükümlerinin anayasaya aykırı olduğu kararıydı. Danıştay ilgili maddelerin iptali için Anayasa Mahkemesi’ne başvurdu. Gerekçe olarak, “Temel eğitim yıllarında, laik eğitimi kesintisiz olarak tamamlamamış çocuklara dinsel eğitim verilmesine ilişkin düzenlemenin, Anayasa’ya aykırı olduğu kanısına varılmıştır.” denildi. Başörtüsü kararlarında ve söz konusu başvuruda uluslararası sözleşmelerle Anayasa’da yer alan din ve vicdan hürriyetine ilişkin temel ilkeler yok sayılmıştı.
   </p>
   <p>
    <strong>
     İGDAŞ özelleştirmesini de yaptırmadı (31 ARALIK 2009)
    </strong>
   </p>
   <p>
    İstanbul Büyükşehir Belediye Meclisi Plan Bütçe Komisyonu’nun karar aldığı İstanbul Gaz Dağıtım Sanayii ve Ticaret AŞ’nin ( İGDAŞ) özelleştirilmesi kararı Danıştay’dan döndü. Danıştay, İGDAŞ’ın özelleştirilmesi için İstanbul Büyükşehir Belediye Başkanı Kadir Topbaş’a yetki veren belediye meclis kararının yürütmesini durdurdu. 2010 yılının ilk günlerinde verilen bu karardan sonra, Büyükşehir Belediyesi’nin eli kolu bağlandı.
   </p>
   <p>
    Aynı tarihte bir özelleştirme durdurma kararı da Türkiye Şeker Fabrikaları AŞ’ye karşı alındı. Danıştay, Türkşeker’e ait Kastamonu, Kırşehir, Turhal, Yozgat, Çorum ve Çarşamba şeker fabrikalarının özelleştirilmesine yönelik ihale ilanı ve şartnamesinin yürütmesini durdurdu.
   </p>
   <p>
    <strong>
     Doğuda doktor açığını kapatacak genelge durduruldu
    </strong>
   </p>
   <p>
    Danıştay, hükümetin doğuda doktor açığını kapatmak için çıkardığı zorunlu görevlendirmeye ilişkin genelgenin yürütmesini durdurdu. Danıştay 5. Dairesi, genelgenin dayandığı kanunun Anayasa’ya aykırılığı iddialarını dikkate alarak Anayasa Mahkemesi’ne gönderdi. Aynı kararda genelgenin uygulamaya ilişkin yürütmesini durdurdu.
   </p>
   <p>
    <strong>
     İstanbul'da Dubai kulelerine onay çıkmadı (1 ŞUBAT 2009)
    </strong>
   </p>
   <p>
    Bir başka tartışmalı belediye kararına müdahale İETT arazisiyle ilgili yaşandı. Önemli bir gelir getirecek olan İETT arazisi üzerinde yapılacak Dubai Kuleleri Projesi’ne onay vermeyen Danıştay, kararda imar değişikliğinde ‘Kamu yararı ve hukuka uygunluk bulunmadığına’ hükmetti. Belediye böylece satıştan beklediği 1 milyar 156 milyon dolar gelirden mahrum kaldı.
   </p>
   <p>
    <strong>
     İdari yargı, hâkim-savcı alımını zorlaştırdı (7 OCAK 2008)
    </strong>
   </p>
   <p>
    Hâkim ve savcı alımı sınavları özellikle 2006 yılından itibaren idari yargıya takılmaya başladı. Eski Cumhurbaşkanı Ahmet Necdet Sezer’in 2005 yılı içerisinde “Ben o hâkimlerin seçimini öyle yaptırtmam. Mutlaka, HSYK’nın mülakat yapması gerekiyor…” dediği, Ergenekon sanığı gazeteci Mustafa Balbay’ın günlüklerinde yer almıştı. İdari yargı 4 yılda beş kez hâkimlik-savcılık sınavlarıyla ilgili yürütmeyi durdurma ve iptal kararı verdi. 1934 yılından beri Adalet Bakanlığı tarafından kullanılan sınav yetkisinin Adalet Bakanlığı’nda olmadığına hükmeden Danıştay, mülakatlarda kamera bulundurulması şartı da getirdi.
   </p>
   <p>
    <strong>
     Bakanın teftiş yetkisine Danıştay ayarı (29 ARALIK 2009)
    </strong>
   </p>
   <p>
    Danıştay’ın müdahalesinden Maliye Bakanlığı da nasibini aldı. Danıştay 1. Dairesi, Maliye Bakanlığı Yüksek Disiplin Kurulu tarafından ‘resmî belgede sahtecilik, görevi kötüye kullanma ve iftira’ suçlamasıyla memuriyetten çıkarılan Başmüfettiş Hamza Kaçar ve emekliye ayrılan dönemin Maliye Bakanlığı Teftiş Kurulu Başkanı Mehmet Tuncer hakkında, dönemin Maliye Bakanı Kemal Unakıtan’ın verdiği ‘soruşturma iznini’ kaldırdı.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Çetin Özbey, 06 March 2012, 20:45
> 12 Eylül 2010 referandumu Türkiye için tam bir dönüm noktası. 367 rakamından medet umanların, 411 el kaosa kalktı diyenlerin yenilgiye uğradığı tarihtir. Asıl sorun şudur: Demokratik yöntemle seçilen bir başbakanın ülkeyi bir kral veya diktatör gibi yönetip yönetemeyeceği sorunudur. Anayasa Mahkemes...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=33B587AA72BBFFF0D9D819C7CCF283F3?newsId=31982), [web.archive.org (arşiv bağlantısı)](http://web.archive.org/web/20120316230314/http://www.aksiyon.com.tr:80/aksiyon/newsDetail_getNewsById.action;jsessionid=33B587AA72BBFFF0D9D819C7CCF283F3?newsId=31982)
