# Bizim de bir katkımız olsun, maksat diplomasi kazansın

*Şeyma Akkoyunlu 2010.08.02*

<font class="agenda2NewsSpot">
 Şehrin en güzel köşeleri konsolosluk binalarına ayrılır. Geleceğin diplomat adaylarına, yabancı meslektaşlarının kıymetli hayat tecrübelerini aktarmak için, içlerinde biraz gizem biraz da ihtişam barındıran bu binaların kapılarını tıklattık.
</font>
<font class="newsDetail">
 <p>
  <p class="MsoNormal">
   Birleşmiş Milletler (BM) eski Genel Sekreteri Kofi Annan, 1999 yılında Dünya Kadınlar Günü vesilesiyle yaptığı konuşmada şu ifadeleri kullanmıştı: “BM çatısı altında çalışılan konular arasında kadınları ilgilendirmeyen tek bir konu bile yok. Kadınlar da en az erkekler kadar barış, güvenlik ve insan hakları meselelerinden etkileniyor. Bu yüzden kadınların, erkeklerle aynı oranda ve güçte bu sahalarda yer alması gerekir.” Annan, bu temennilerini ifade ederken şüphesiz temsil ve liderlik pozisyonlarında kadınlara yer verilmemesi durumunda toplumun yarıdan fazlasının ihmal edileceğine dikkat çekiyor. Temennileri bir kenara bırakacak olursak; ‘en iyi dostumuz’ istatistikler farklı bir gerçeği gözler önüne seriyor. Yine BM verilerine göre, BM’ye atanan 185 diplomattan yalnızca 7’si kadın. Türk Dışişleri Bakanlığı istatistiklerine göre ise bakanlıkta görev yapan 169 büyükelçiden sadece 19’u bayan. Bu rakamlar akla, diplomasi ve politika sahalarında kadınların (veya azınlıkların) üst yönetim kademelerine çıkmasını engelleyen görünmez bariyerler olduğunu anlatan ‘cam tavan sendromu’nu getirse de Karadeniz Ekonomik İşbirliği Örgütü (KEİ) Genel Sekreter Başyardımcısı ve Büyükelçi Sumru Noyan, bir dergiye yaptığı açıklamada, Dışişleri‘nde işe başladığında sadece 7 memurun kadın olduğunu, bugün ise toplam sayının yarısına ulaştığını vurguluyor.
  </p>
  <p class="MsoNormal">
   Bilgi Üniversitesi Uluslararası İlişkiler Bölümü Öğretim Üyesi Prof. Dr. İlter Turan’a göre, değişen sosyal anlayışların kamu politikalarına yansıması uzunca bir zaman alabiliyor. Kadın diplomat sayısının çoğalması için diplomasiye giren kadınların artması, büyükelçilik düzeyine yansıması için de 20-25 sene geçmesi lazım. Turan, erkek egemenliğinin yürürlükte olduğu konsolosluk, kaymakamlık, valilik gibi meslekler için de kadınların uygun olmadığına dair ileri sürülen gerekçeleri inandırıcı bulmuyor ve şunu ekliyor: “Erkekler bu sahalara kadınların girmelerini istemeyebiliyor.”
  </p>
  <p class="MsoNormal">
   Görüştüğümüz kadın diplomatlar, “Cam tavan sendromu yoktur” demese de hemcinslerinin meslekte giderek arttığına dikkat çekiyor. Türkiye’de herhangi bir üniversitenin uluslararası ilişkiler bölümü koridorlarına göz attığınızda kız öğrencilerin yoğunluğuna şahit olursunuz. Kadınların diplomasi alanına ilgisi ayrı bir araştırma konusu; fakat kadınlar, uyuşmazlık çözümleri, etkili müzakere yöntemleri gibi diplomasi taktiklerini aile içinde kullanmaya alışık olduklarından olsa gerek kendilerine erkeklerden daha fazla güveniyor. Politika ve diplomasi alanlarına kadınların bu ilgisi üzerine biz de İstanbul’daki kadın konsoloslarla görüştük ve tecrübelerini geleceğin kadın diplomatlarıyla paylaşmak istedik.
  </p>
  <p class="MsoNormal">
  </p>
  <p class="MsoNormal">
   ‘BÜYÜKELÇİ OLMUŞTUM; AMA ONLARIN GÖZÜNDE HÂLÂ SARI SAÇLI KIZDIM’
  </p>
  <p class="MsoNormal">
  </p>
  <p class="MsoNormal">
   Ülke ülke dolaşmanın en güzel yanı biriken hatıralarla zenginleşmiş hayatlar olsa gerek. İngiltere, Almanya ve Çek Cumhuriyeti başkonsoloslarının her biri kadın olmalarından mütevellit ilginç olaylara şahit olmuş.
  </p>
  <p class="MsoNormal">
   Konsolosluk görevlerinin yanı sıra, ticari şirketlerde üst düzey yöneticilikten komutanlara siyasi danışmanlığa kadar birçok pozisyonu kariyerine sığdıran İngiltere Başkonsolosu Jessica Hand, Beyaz Rusya büyükelçisi iken yaşadığı bir hatırayı tebessümle anlatıyor: “II. Dünya Savaşı’nda İngilizlerle birlikte savaşan gazilere yılda bir kere madalya vermek üzere tören düzenliyorduk. Yine bu törenlerden birinde ben gazilere sırayla madalyalarını taktım. Tören sonrasındaki kokteyl esnasında, yaşlı beylerden birisi basın danışmanıma ‘Peki ama büyükelçi hangisi? Şu uzun boylu, gri takım elbiseli olan mı?’ diye sordu. Basın danışmanım da ‘Hayır hayır, gri takım elbiseli olan savunma ataşemiz. Şurada gördüğünüz genç bayan ise büyükelçimiz’ diye cevap verdi. Aldığı cevaba şaşıran yaşlı adam, Rusça ‘Ne! O küçük sarışın kız mı büyükelçi?’ dedi. Adam 80’lerindeydi ve tepkisi benim açımdan anlaşılabilirdi; çünkü o jenerasyonun erkekleri genç bir kadının büyükelçi olabileceğini kabul edemiyor. Büyükelçi olmuştum; ama hâlâ sarışın kız olarak anılıyordum.”
  </p>
  <p class="MsoNormal">
   Çek Cumhuriyeti İstanbul Başkonsolosu Irena Krasnicka İstanbul’a tayini çıkmadan önce Hindistan’da Mumbai Başkonsolosu olarak 4 yıl görev yapmış. Krasnicka’ya göre, kadınların halkla kurduğu iletişimin kuvvetli olması ve olayların insani taraflarını öne çıkarabilme yetenekleri insanlar üzerinde çok olumlu tesir bırakıyor. Aynı zamanda akademisyen olan tecrübeli diplomat, kadınlarla ilgili algılamaların ülkeden ülkeye değiştiğini vurguluyor. Krasnicka, Mumbaililerin şehirlerine yeni gelen diplomatı kendisi değil de eşi sandıklarını ve eşinin bundan duyduğu memnuniyeti kahkahalarla anlatıyor: “Bir ülkeye yeni bir başkonsolos geleceği zaman kimse kadın mı erkek mi olduğunu bilmez. Mumbai’de başkonsolos olarak takdim edildiğim esnada yanımda eşim de vardı ve insanlar otomatik olarak eşime yöneldi. Bu durum eşimin çok hoşuna gitti. Bir yandan gülüyor, bir yandan da beni öne doğru sürerek ‘Buyrun, konsolos hanımla tanışın’ diyordu.”
  </p>
  <p class="MsoNormal">
  </p>
  <p class="MsoNormal">
   ÇATIŞMA ALANLARINDA KADINLARA İHTİYAÇ VAR
  </p>
  <p class="MsoNormal">
  </p>
  <p class="MsoNormal">
   Irak ve Bosna gibi çatışma alanlarına uluslararası yaptırım rejimlerinin geliştirilmesi konusunda çalışan İngiltere Başkonsolosu Jessica Hand, barış süreçlerinde kadınların yer alması gerektiğine inanıyor. Sorunlu bölgelerde kadınların görev yapmasının kadın problemlerini tayin edip çözmede büyük önem arz ettiğini vurgulayan Hand, “Bazı ülkelerdeki sosyal yapı, kadınlarla sadece kadınların konuşmasına müsaade ediyor.” diyor. Irak’taki Çek Cumhuriyeti büyükelçisinin genç bir bayan olduğunu hatırlatan Krasnicka da, kadınların bazen erkeklerden daha cesur ve topluma dönük çalışmalarda daha etkili olabildiğini savunuyor.
  </p>
  <p class="MsoNormal">
   Jessica Hand, 2001 yılında bir NATO askerî karargâhında, komutanlara siyasi danışmanlık vazifesini yürütürken çoğu zaman çözümün değil de sorunun bir parçası olarak görülmüş. Tecrübeli diplomat, böyle bir ortamda, kendini kanıtlamak için mevkidaşlarından iki kat fazla çalışmak zorunda kalmış. Daha fazla araştırma yaparak, daha fazla fikir üreterek zorlukları aşmaya çalışmış: “Askerlerin karşısında haftada bir politik konularda brifing vermek ilginçti. Kadın askerî yetkililer de vardı; ama sayıları çok azdı. Ben sıkça çözümün değil sorunun bir parçası olarak görülüyordum. Askerler, ilk başta ‘Eğer siz politikacılar sorunları halledebilecek olsanız biz bu işin içinde olmazdık’ diyordu. Ben diplomatların politikacı olmadıklarını anlatmak için çok zaman harcadım. Diplomatlar politikacılarla sivil toplum ya da askeriye arasında bir köprü vazifesi görür. Biz ortak noktaları yakalamak ve yapıcı çözümler üretmek için oradaydık. Onların mesajlarını politik karar alma süreçlerine taşıyabileceğimi anladıkları zaman birbirimizin de değerini anlamaya başladık.”
  </p>
  <p class="MsoNormal">
  </p>
  <p class="MsoNormal">
   ‘42 YAŞINA KADAR EVLENMEDİM’
  </p>
  <p class="MsoNormal">
  </p>
  <p class="MsoNormal">
   Diplomatik İlişkiler Hakkında Viyana Sözleşmesi’ne göre, bir diplomat, kendi devletini en iyi şekilde temsil etmek ve iki devlet arasında iyi ilişkiler geliştirmek zorundadır. Bir anne ise, yatmadan önce çocuğunun sütünü kendi elinden içirmek ve masalını kendi sesinden dinletmek ister. Peki ama kadın diplomatlar, ikisi de çokça vakit isteyen meslek ve ev hayatları arasındaki dengeyi nasıl kuruyor?
  </p>
  <p class="MsoNormal">
   Senegal’den Belarus’a birçok ülkede yaşamış olmanın yanı sıra, özel zamanlarında akşam yemeklerine, partilere, resepsiyonlara ve konferanslara katılmak durumunda olan İngiltere Başkonsolosu Hand, tanıştığı erkeklerin kendi hayat tarzını kaldıramadığını ve evliliğini 42 yaşına kadar ertelediğini anlatıyor: “Hayat boyunca, kaçınılmaz bir şekilde, hırslı ve yüksek hedefleri olan insanlarla karşılaşıyorsunuz. Bu tarzda yaşayan iki insanın ilişkisi yürümüyor. Benim hayat tarzımı ve bu mesleğin isteklerini anlayabilecek birisiyle tanışmam uzun zaman aldı.”
  </p>
  <p class="MsoNormal">
   Sürekli hareket hâlinde olmalarını gerektiren mesleklere sahip eşler birbirlerine daha kolay uyum sağlayabiliyor. Alman Başkonsolosu Brita Wagener’in eşi de kendisi gibi diplomat. Kariyerindeki ilk yurt dışı hizmet yeri olan Kahire’deki konsoloslukta eşi ile birlikte çalışmışlar, birkaç yıl öncesine kadar da eşi ile görev yerleri aynı olmuş. Wagener şu anda ayrı olmalarının sebebini, hiyerarşide yükseldikçe aynı ülkelere tayin edilmelerinin Alman Dışişleri hizmetinde zor olması ile açıklıyor. Üç çocuğu olan Wagener, gittiği her ülkede Alman asıllı bakıcılarını yanında götürmüş ve çocuklarını göndereceği bir Alman okulu bulmuş. İstanbul’a gelmeden önce Yeni Delhi ve Tel Aviv’de çalışan Wagener, “Bazı akşamlar eşim bazı akşamlar ben dönüşümlü olarak çocukların yanında kalıyorduk, hafta sonları çocuklarımızla birlikte küçük seyahatler organize etmeyi ihmal etmiyorduk.” diyor. Wagener’in kızı da kendisi gibi Goethe Enstitüsü’nün kültürel faaliyetleri çerçevesinde dünyayı dolaşıyormuş. Wagener’e göre, diplomat çocukları her ne kadar ‘Ömür boyu elimde bir valizle oradan oraya taşınmak istemiyorum’ düşüncesinde olsa da, herhangi bir ülkede uzun süre kaldıklarında kendilerini sıkışmış hissediyor ve başka bir yere gitme isteği baş gösteriyor.
  </p>
  <p class="MsoNormal">
  </p>
  <p class="MsoNormal">
   GENÇ DİPLOMAT ADAYLARINA TAVSİYELER
  </p>
  <p class="MsoNormal">
  </p>
  <p class="MsoNormal">
   Dünyayı avuçlarının içi gibi bilen tecrübeli diplomatların benzer kariyere sahip olmak isteyenlere söyleyecek çok sözü var. Genç bir diplomat adayı ülke ülke gezmeye başlamadan önce şu özellikleri taşıyıp taşımadığını kendisine sorabilir: “Dil öğrenmeye yatkın mıyım? Açık fikirli ve esnek miyim? Dış politikaya ve farklı kültürlere merakım var mı? Düzenli olarak gazete okuyor muyum? Gezmeyi, macera yaşamayı seviyor muyum?”
  </p>
  <p class="MsoNormal">
   Bu özelliklerden lisan bilmek yalnızca yabancılarla iletişimimizi kolaylaştırmaz, aynı zamanda insanların düşünme tarzlarına dair de fikir edinmemizi sağlar. Leh Dili ve Edebiyatı üzerine doktora tezi bulunan Çek Cumhuriyeti Başkonsolosu Irena Krasnicka, anadili olan Çekçe dışında çok iyi İngilizce, Lehçe, Rusça, Fransızca ve orta derecede Almanca ve Slovakça biliyor. Ayrıca özel öğretmen tutarak Türkçe öğrenmeyi planlıyor. Çek Cumhuriyeti Dışişleri Bakanlığı Diplomasi Akademisi Müdürlüğü görevinden ayrılarak İstanbul’a gelen Krasnicka’nın uyarıları şöyle: “Bir ülkeye gitmeden önce o ülke halkına dair romanlar okuyun. Romanlarda yakaladığınız detayları köylerden kentlerden farklı insanlara sorun. Mümkün olduğunca değişik kesimlerden insanlarla tanışın. Gittiğiniz yerde işler farklı şekilde yürütülüyor olabilir. Hiçbir zaman eleştirmeyin, hatta zihninizde dahi eleştirmeyin. Bir süre sonra o beğenmediğiniz unsurların aslında o ülke şartlarına göre çok da güzel işlediğini göreceksiniz.” Krasnicka’ya Türkiye’den hangi yazarları tanıdığını sorduğumuzda “Orhan Pamuk” diyor ve ekliyor: “Orhan Pamuk şüphesiz muhteşem bir yazar fakat sanırım başka yazarları, kadın yazarları da okumak gerekli.”
  </p>
  <p class="MsoNormal">
   Brita Wagener, hem aile kurmanın hem de kariyer yapmanın kolay olmadığını söylerken, “İmkânsız da değil.” notunu düşüyor. Jessica Hand ise, “Ciddi bir ilişkiye başlamadan önce bu ilişkinin hayat tarzınızı nasıl etkileyeceği konusunda gerçekçi olmanız gerekir.” diyor.
   <span>
   </span>
   Meslek hayatı boyunca herkes gibi Hand de zor zamanlardan geçmiş. Hand enerjisinin düşük olduğu, eleştirildiği ya da toplantılarda yeterince dikkate alınmadığını düşündüğü zamanlarda moralini bozmak yerine olayları kendi kendine rasyonalize ederek çözümü içinde aramış. Zayıf ya da şikâyet ediyor gibi görünebileceği için sıkıntılarını herkesle paylaşmaktan kaçınan Hand o günleri şöyle anlatıyor: “Eşimin birinci evliliğinden olan iki çocuğu vardı. Bir yandan onlara iyi bir arkadaş ve iyi bir üvey anne olmaya çalışıyordum. Bir yandan da toplantılar düzenliyordum; fakat bazen bu toplantılarda görmezlikten gelinebiliyordum. Eve gidip ‘keşke bu işi yapmak zorunda olmasam’ dediğim günler oldu. Bu durumlarda insan sanırım sadece kendi içine doğru konuşabilir ve ‘Onların seni ezmesine izin verme’ diyebilir. Benim güç aldığım bir nokta, iyi bir araştırma yaptığım ve konuma hâkim olduğum zamanlarda işe devam etmek için kendime güven gelmesi oldu.”
  </p>
  <p class="MsoNormal">
   İSTANBUL İSTANBUL…
  </p>
  <p class="MsoNormal">
   Her üç diplomat da ‘İstanbul’ deyince önce çokkültürlülükten ve şehir hayatının canlılığından söz açıyor. Onlara göre, İstanbul’da her şey mümkün! Alman Başkonsolosluğu binasını hem ikamet yeri hem de işyeri olarak kullanan Wagener, Taksim’e yakın olması sebebiyle Cihangir’de dolaşmayı çok seviyor. Uğrak yerleri arasında Feriköy’deki organik gıda pazarı ve Adalar yer alıyor. Wagener, “Çok kalabalık olmadığı zamanlarda feribotla Adalar’a gitmeyi seviyorum. Bazen de sadece balkonda oturup Boğaz manzarasını izlemek hoşuma gidiyor.” diyor.
  </p>
  <p class="MsoNormal">
   İnsanı kendisine hayran bırakan birçok yerde bulunduğunu anlatan Hand, İstanbul’un dünya üzerindeki en muhteşem şehirlerden biri olduğunu düşünüyor. En çok da Boğaz sularının şehre kattığı ahenkten hoşlanıyor. Hafta sonları her zaman gezilecek bir galeri ya da gidilecek bir konser bulabilmekten, şehrin insanlara sunduğu çeşitlilikten memnun.
  </p>
  <p class="MsoNormal">
   Çiçeği burnunda başkonsolos Krasnicka ise geleli bir ay olmasına rağmen Üsküdar’da balık pazarına yakın bir çay bahçesi keşfetmiş: “Hafta sonları oraya tek başıma gidiyor, çayımı kahvemi içiyor, dönüşte de pazardan balık alıyorum.” Krasnicka özellikle Polonezköy’e gittiği zaman kendisini evinde gibi hissediyor. “Peki ya trafik?” diye sorduğumuz zaman “Ben Mumbai’de 4,5 yıl yaşadım. Mumbai’den sonra bana kalabalık ve trafik zor gelmiyor.” karşılığını veriyor.
  </p>
  <p class="MsoNormal">
  </p>
  <p class="MsoNormal">
   İngiltere İstanbul Başkonsolosu Jessica Hand
   <span>
   </span>
  </p>
  <p class="MsoNormal">
  </p>
  <p class="MsoNormal">
   “İş hayatından, sanat ve akademi dünyasından birçok insanla konuşuyorum. Kariyerinizde yükseldikçe dayanıklı ve sert görünmeniz gereken durumların sayısı artabilir. Aslında sadece kadınlar değil, herkes zor kararlar alırken ya da sert mesajlar verirken zorlanır. Sanırım kadınlar, birisine negatif bir mesaj gönderdikten sonra onunla yeniden ilişki kurmakta biraz daha fazla zorlanıyor. Şu da var ki; bir adam inandığı şeyi söylediği zaman kendisine güvenen ve iddialı birisi olarak algılanır; fakat bir kadın aynı şeyi yaptığında histerik ve duygusal davrandığı düşünülebilir. Bu tamamen algılamalar ve stereotiplerle ilgili.”
  </p>
  <p class="MsoNormal">
  </p>
  <p class="MsoNormal">
   Çek Cumhuriyeti İstanbul Başkonsolosu Irena Krasnicka
  </p>
  <p class="MsoNormal">
  </p>
  <p class="MsoNormal">
   “Hiyerarşik toplumlarda, büyük şirketlerde ya da başka yerlerde kadınların yüksek mevkilere gelmesi zor olabilir. Bu biraz da kadınların çok dürüst davranmasıyla ilgili. Bize bir pozisyon önerildiğinde kendimize ‘Belki benden daha iyi özelliklere sahip başka birileri vardır. Ben bu pozisyon için gerçekten uygun muyum?’ sorusunu soruyoruz. Hâlbuki erkekler bir pozisyon için yeterli olmasalar bile ‘Tamam bu işi ben yaparım’ diyor. Bu yüzden kaçırdığım bazı fırsatlar oldu. Sonra bana önerilen bu pozisyonlara benim bildiğimin ancak yarısını bilen adamların geldiğini gördüm. O adam görevi kabul etme cesaretini göstermişti. Bu anlamda biz kadınlar aynı hedefe ulaşmak için erkeklerden iki kat daha iyi olmaya alışığız.
  </p>
  <p class="MsoNormal">
  </p>
  <p class="MsoNormal">
   Almanya İstanbul Başkonsolosu Brita Wagener
  </p>
  <p class="MsoNormal">
  </p>
  <p class="MsoNormal">
   “İstanbul hayat dolu ve heyecan verici bir şehir. Çok fazla çeşitlik barındırıyor ve bu şehirde her şey mümkün görünüyor. Fakat İstanbul’a adapte olmanız ve eviniz gibi hissetmeniz için zamana ihtiyacınız var. Feribotla Adalar’a gitmenin veya balkondan Boğaz’ı seyretmenin zevki ise tartışılmaz.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27268), [web.archive.org (arşiv bağlantısı)](http://web.archive.org/web/20100806013712/http://www.aksiyon.com.tr:80/aksiyon/newsDetail_getNewsById.action?newsId=27268)
