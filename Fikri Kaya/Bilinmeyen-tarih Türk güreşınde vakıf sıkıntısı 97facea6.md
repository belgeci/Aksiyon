# Türk güreşınde vakıf sıkıntısı

*Fikri Kaya Bilinmeyen-tarih*

<div>
 <p>
  <font>
   Türk güreşinin gelişimine katkı sağlaması için 1980 yılında kurulan Güreş Vakfı, camianın önde gelen isimleri tarafından inşaat şirketi olarak nitelendiriliyor, başkan Ahmet Ayık da vakfın kuruluş amaçlarına uygun davranmamakla suçlanıyor. Mustafa Dağıstanlı, Şeref Eroğlu, Ali Gümüş, Sadettin Tantan ve Osman Şansal, son iki yılda Türk güreşine kuruş ayrılmadığını belirtiyorlar ve ‘Federasyon başkanı, vakfın da başkanı olsun’ diyorlar
   <br/>
   <br/>
   Beklenen başarıların bir türlü elde edilemediği Sydney 2000 Olimpiyat Oyunları’ndan sonra yapılan federasyon başkanlığı seçimlerinde Ahmet Ayık’ı geride bırakan Osman Şansal, Güreş Federasyonu’nun yeni başkanı oldu. Ahmet Ayık’ın federasyon başkanlığını kaybetmesinden sonra güreş camiasında bir kavga başladı. Osman Şansal, Türk güreşinin başarılı olması için federasyon başkanının aynı zamanda vakfın da başkanı olmasını istiyor; kendi döneminde hem federasyonun, hem de vakfın başkanlığını yapan Ahmet Ayık ise buna kesinlikle yanaşmıyordu. Çünkü, vakfın önemli bir bütçesi ve geliri vardı. Bu bütçe ve gelire bir başkasının yön vermesini kesinlikle istemiyordu. Dayanağı da kendi döneminde değiştirilen tüzüktü. Bu tüzük değişmeden önce federasyon başkanı vakfın da başkanı oluyordu. Şimdi ise federasyon başkanı vakfın üyesi bile olamıyor.
   <br>
    <br>
     Camia, Ahmet Ayık’a karşı
     <br>
      <br>
       Güreş Vakfı ile ilgili tek rahatsızlık, vakıf başkanı ile federasyon başkanının ayrı ayrı kişiler olması değil. Güreş camiası, Güreş Vakfı’nın özellikle son iki yıldaki uygulamalarını son derece yanlış buluyor. Güreş Vakfı’nın ikinci kurucusu Mustafa Dağıstanlı, milli güreşçi Şeref Eroğlu, Güreş Federasyonu’nun ve Güreş Vakfı’nın eski başkanı Sadettin Tantan, Dünya Spor Yazarları Birliği Güreş Komisyonu Başkanı Ali Gümüş ve Güreş Federasyonu Başkanı Osman Şansal, Güreş Vakfı’nın bir inşaat şirketinden farksız olduğunu söylüyorlar ve tüzüğe aykırı olarak gelirini Türk güreşinin hizmetine harcamadığını belirtiyorlar. Geçen yıl böbrek yetmezliğinden ölen olimpiyat şampiyonu Hasan Gemici’nin eşi Nezahat Gemici ile milli antrenörlerden Necdet Uçar da ‘Talepte bulunmamıza rağmen vakıf bize yardım etmedi’ diyor.
       <br>
        <br>
         Dağıstanlı: Vakıf, inşaat şirketi gibi
         <br/>
         <br/>
         Güreş Vakfı ile ilgili en ağır eleştirileri yapanların başında, eski şampiyon güreşçilerden Mustafa Dağıstanlı geliyor. Dağıstanlı, 1980 yılında kurulan vakfın ikinci kurucu üyesi. Vakıf kurulduğunda federasyon başkanının aynı zamanda vakfın da başkanı olduğunu söylüyor: ‘Vakfı, Türk—İş Genel Merkezi’nde kurduk. O zaman Güreş Federasyonu’nun başkanı Hasan Bozbey’di. Bozbey birinci, ben de ikinci kurucuydum. Federasyon başkanı vakfın da başkanıydı. Ahmet Ayık vakfın başına geçince tüzük değişti. Şimdi federasyon başkanı vakfın üyesi bile olamıyor. Üyelerin çoğu Ahmet Ayık’ın akrabası ya da eşi dostu. Seçimde aday olup da Ahmet Ayık’a rağmen vakıf başkanı olmak imkansız. Ayık maalesef vakfı amacına uygun olarak kullanmıyor. Biz kurduğumuzda vakıf hizmete dönük, insana dönük bir kuruluştu. Şimdi ise Güreş Vakfı’nın bir inşaat şirketinden, bir turizm işletmesinden farkı yok. Son dönemlerde birçok güreş kulübü kapandı, birçok güreşçi işsiz kaldı, vakıf hiç yardım etmedi. Vakfın amacı kulüpleri kurtarmaktır, güreşçileri desteklemektir. Maalesef Ahmet Ayık, otellerin borcu var diyerek muhtaç güreşçilere yardım etmiyor. Ayrıca, kendi işiyle uğraşmaktan vakfa zaman ayıramıyor.’
         <br/>
         <br/>
         Mustafa Dağıstanlı, ilginç bir anısını da şöyle anlatıyor: ‘Ahmet Ayık’ı federasyon başkanını vakfa üye yapmadığından dolayı çok tenkit ettiğim için, birgün beni çağırdılar. Niye böyle yapıyorsun, dediler. Ben de fikirlerimi söyledim, federasyon başkanını neden üye yapmıyorsunuz, dedim. Ahmet Ayık ile yardımcısı Tevfik Kış da getirsin bir milyar lirayı üye yapalım, dediler. Ben de bir milyar lira getiren herkesi üye yapıyorsanız size yüz tane üye bulacağım, dedim. Onlar da teröristleri mi getireceksin, dediler. Ben de elli tanesi milletvekili, elli tanesi işadamı olur, dedim. Kabul etmeyiz, dediler.’
         <br/>
         <br/>
         Eroğlu: Bir günde 100 kiyişi üye yaptılar
         <br/>
         <br/>
         Güreş Vakfı’nın uygulamalarını eleştirenlerden biri de milli güreşçi Şeref Eroğlu. Beş Avrupa, bir de dünya şampiyonluğu bulunan Eroğlu, güreş camiasının vakfın uygulamalarına gereken duyarlılığı göstermemesine şaşırıyor: ‘Güreş camiası maalesef çok duyarsız. Herkes duyarsız olursa bu yanlış uygulamaların önüne nasıl geçeceğiz? Bu, Türkiye’nin de genel problemi. Vakıftan hiç bir maddi ve manevi beklentim yok. Şampiyon güreşçiler mağdur ediliyor. Otellere trilyonlar gömdüler. Vakfa bağışta bulunmayan başbakan, bakan kalmadı. Hasan Gemici, parasızlıktan diyaliz makinasına bağlanamadığı için aramızdan ayrıldı. Turistik tesislere, beton yığınlarına trilyonlar harcanırken bu insanlara yardım edilmedi. Yaşarken bu şampiyonlara sahip çıkmayacaksınız, sonra Şampiyonlar Mezarlığı’na gömeceksiniz.’
         <br/>
         <br/>
         Şeref Eroğlu, vakıfla ilgili şikeyatlerini sıralamaya devam ediyor: ‘Vakfın tüzüğüne göre gelirlerin yüzde sekseni güreşe ve güreşçilere harcanmak zorunda. Toplantı oluyor, haberimiz olmuyor. Genel kurula çağrılmıyoruz. Vakıf dergi çıkarıyor, bize gönderilmiyor. Benim üyelik paramı rahmetli İsmail Demirci ile Hüseyin Şahin ödedi. Şampiyon güreşçiler kendi vakıflarına 30 cumhuriyet altını ödeyip de mi üye olmalılar? Geçen yıl Osman Şansal bey vakfa talibim dedi, bir günde yüz kişiyi vakfa üye yaptılar. Hem de hiç altın almadan. Bunlar dünya şampiyonu mu? Ahmet Ayık yanlışından vazgeçsin. Turistik tesisler için 23 trilyon lira harcandığı söyleniyor. Bu rakamın yüzde onu güreşe ayrılsa hiç bir mağdur güreşçi kalmaz. Ahmet Ayık’ın federasyon başkanı olduğu dönemde vakfın paralarıyla alınan altınlar bize Süleyman Demirel’in huzurunda veriliyordu. Şimdi ise altın maltın yok. İki yıldır Güreş Vakfı bize ödül vermiyor. Halbuki görevleri arasında başarılı güreşçilere ödül vermek de var. Güreş Eğitim Merkezleri’nin durumu da içler acısı. Vakıf dururken devletten yardım bekliyorlar. Çocukların doğru dürüst eşofmanları yok, ayakkabıları yok. Bir de kriz nedeniyle kapanan kulüpler oldu, yardım edilmedi. Milli takım kamplarında da bir çok arkadaşın dizlik alacak parası yok. Arkadaşlarımız dizlik olmadığı için sakatlanıyorlar. Maalesef malzeme yardımı bile yapılmıyor.’
         <br/>
         <br/>
         Gümüş: Ayık, ‘Merak etme mezarın hazır’ demiş
         <br/>
         <br/>
         Güreş Vakfı fikrini 1967 yılında ilk ortaya atan kişi olan Yeni Şafak Gazetesi güreş yazarı ve Dünya Spor Yazarları Birliği Güreş Komisyonu Başkanı Ali Gümüş de Ahmet Ayık’ın rahmetli Hasan Gemici’ye ‘Merak etme, Ankara’da mezarın hazır’ dediğini naklediyor: ‘Eski olimpiyat şampiyonlarından Hasan Gemici, ölümünden bir hafta önce kendisini ziyaret ettiğimde bana bizzat şunu anlattı: ‘Ben tedavim için Ahmet Ayık’tan yardım talep ettim. O da bana ‘Merak etme, Ankara’da mezarın hazır’ dedi.’ Bu ziyaretimde Güreş Federasyonu Başkanı Osman Şansal’ın kendi cebinden verdiği 8 milyar lirayı Hasan Gemici’ye teslim ettim. Evi icradaydı, bu parayı alınca çok sevindi. Bir hafta kadar sonra da vefat etti. Ahmet Ayık kendileriyle ilgilenmediği için ailesi Hasan Gemici’nin cenazesini Ankara’daki Şampiyonlar Mezarlığı’na değil, İzmit’teki aile mezarlığına defnedilmesini istedi.’
         <br/>
         <br/>
         Ali Gümüş de Şeref Eroğlu gibi vakfın faaliyetlerinden haberdar edilmediği için şikayetçi: ‘Güreş Vakfı’na 1995 yılında üye oldum. Fakat bana ne bülten gönderiliyor, ne bilgi veriliyor, ne de genel kurul çağrısı geliyor.’ Gümüş, vakfın amacına uygun kullanılmadığını iddia ederek federasyon başkanının vakfın da başkanı olmasını istiyor: ‘Vakfın gelirleri çok. Mesela, vakfa ait Kızılcahamam’daki Çam Otel, yıllığı 450 milyar liraya kiraya verilmiş. Fakat yardıma muhtaç güreşçilere gereken yardım yapılmıyor. Bence, Güreş Federasyonu Başkanı, Güreş Vakfı’nın doğal üyesi ve başkanı olmalı. Türk güreşinin gelişmesi için bu şart. Aksi takdirde, şimdi olduğu gibi vakıf ile federasyon arasında anlaşmazlıklar oluyor ve bu da Türk güreşine zarar veriyor.’
         <br/>
         <br/>
         Tantan: Vakıf, Türk güreşine hizmet etmiyor
         <br/>
         <br/>
         Vakfın uygulamalarından şikayetçi olanlardan biri de Güreş Federasyonu’nun ve Güreş Vakfı’nın eski başkanlarından Sadettin Tantan. Tantan, vatandaşların ve kurumların Türk güreşi için verdikleri bağışların yanlış yerlerde kullanıldığını ifade ediyor: ‘Vakıf ilk kurulduğunda federasyon başkanı vakfın da başkanı oluyordu. Çünkü, Güreş Vakfı, almış olduğu yardımları Türk güreşi gelişsin diye alıyor. Vatandaşlar da, kuruluşlar da bunun için vakfa yardım yapıyor. Fakat vakıf, son zamanlarda Türk güreşini destekler bir vakıf olmaktan tamamen çıkmıştır. Vakıf, genç yeteneklerin yetişmesi, başarılı güreşçilerin desteklenmesi ve yardıma muhtaç güreşçilere yardım için vardır. Ancak bunlar son zamanlarda maalesef yapılmamaktadır. Vakfın paraları hep turistik tesislere harcandı. Bu tesislerin Türk güreşine hizmet etmediği de apaçık ortadadır. Demek ki burada bir yanlışlık var. Bu kadar yatırıma rağmen Türk güreşine hizmet edilemiyorsa uygulamada sıkıntılar var demektir. Eskiden olduğu gibi federasyon başkanı vakfın da başkanı olmalı ve vakfın gelirleri Türk güreşinin lehine kullanılmalı. Fakat bu gücü elinde bulunduran zihniyet bunu kesinlikle istemiyor.’
         <br/>
         <br/>
         Sadettin Tantan, Aralık 2001’de yapılan Güreş Kurultayı’nda Ahmet Ayık’ın ‘Federasyon başkanıyken vakfa hiç uğramıyordu. Onun için biz de tüzüğü değiştirdik’ şeklindeki sözlerine ise şu cevabı veriyor: ‘Vakfa hiç uğramadığım doğru değil. Ben zamanında vakfa çok gittim, çok toplantılar yaptım.’
         <br/>
         <br/>
         Uçar: Vakıf bana yardım etmedi
         <br/>
         <br/>
         Eski güreşçilerden ve milli antrenörlerden Necdet Uçar da vakfın kendisine yardımcı olmadığını söylüyor: ‘Eşim hastaydı. Tedavi masrafları için Spor Bakanı Fikret Ünlü’ye bir mektup yazdım. Benim maddi durumum iyi değil. Eşimin tedavisi için Güreş Vakfı bana maddi yardımda bulunsun, dedim. Ben eski güreşçiyim, milli takım antrenörlüğü yaptım. Türk güreşine emek verdim, uzun yıllar hizmet ettim. Fakat sayın Fikret Ünlü’den olumlu ya da olumsuz hiç bir cevap gelmedi. Sonra Ahmet Ayık’a durumumu anlattım. O da ‘Şu anda vakfın çok borcu var. İnşaatlarımız daha bitmedi. Sana yardım edemeyiz. Kusura bakma’ dedi.
         <br/>
         <br/>
         Ayık: Federasyona ne yardımı yapacağım!
         <br/>
         <br/>
         Güreş Vakfı Başkanı Ahmet Ayık ise muhtaç güreşçilere yardım edememelerini inşaat borçlarına bağlıyor: ‘Ankara Ahlatlıbel’e tesis yaptırıyoruz. İnşaattan dolayı güreşçilere yardım edemedik. Bizim durumumuz hakikaten kötüydü. Necdet Uçar’a da borçlarımızdan dolayı yardım edemedik.’ Ayık, rahmetli Hasan Gemici’ye ise iki sefer yardım ettiklerini, fakat yardım miktarını hatırlamadığını söylüyor: ‘Rahmetli Hasan Gemici’ye biz yardım ettik. Zaten öleli bir sene oldu. Ne kadar verdiğimizi hatırlamıyorum; ama belgeleri var. Daha geçenlerde Servet Suna diye bir güreşçiye de 200 milyon lira yardımda bulunduk. Biz hem kendi reklamımızı yapmamak, hem de yardımda bulunduğumuz kişiyi rencide etmemek için basına haber vermiyoruz.’ Ahmet Ayık, Hasan Gemici’ye ‘Merak etme, Ankara’da mezarın hazır’ deyip demediğini sorduğumuzda ise sadece ‘Allah Allah’ demekle yetiniyor.
         <br/>
         <br/>
         Güreş Vakfı Başkanı Ahmet Ayık, federasyon başkanının vakfın da başkanı olması fikrine hiç sıcak bakmıyor: ‘Yok öyle bir olay. Tüzükte yok. Federasyon başkanı aynı zamanda vakfın da başkanı olamaz. Herşeyden önce Güreş Vakfı ayrı bir kuruluş, Güreş Federasyonu ayrı bir kuruluş. Bunu önce bir ayırt etmemiz lazım. Güreş Federasyonu Gençlik ve Spor Genel Müdürlüğü’ne, Güreş Vakfı ise Vakıflar Genel Müdürlüğü’ne bağlı. Güreş Vakfı, Güreş Federasyonu ile iç içe çalışır ya da çalışmaz diye bir şey yok. Bir kere ben şunu söyleyeyim. Ben Osman Şansal’ın ya da bundan sonra federasyonun başına geçecek olan bir başka ismin yerinde olsam, ‘Yahu Güreş Vakfı diye bir kuruluş var. Nedir, ne iş yapar? Bir araştırayım ve oraya önce bir üye olayım’ derim. Osman bey vakfa henüz üye bile olmadı. 20 cumhuriyet altınını getirip önümüze koysun, üye yapmazsak ondan sonra konuşsun. Bir kere vakfa üye olması lazım. Ondan sonra iki yılda bir yapılan genel kurulda adaylığını koyar, demokratik bir seçim sonrasında da başkan olur. Kaldı ki duyduğuma göre Geleneksel Sporlar Vakfı’nı ellerine geçirmişler, vakıfçılık kolaysa buyursunlar yapsınlar. O vakfı benim gibi üç—beş sene içerisinde abad etsinler de görelim bakalım. Ben toplu iğnesi dahi olmayan Güreş Vakfı’na trilyonluk turistik tesisler kazandırdım. Bir tane de Ankara Ahlatlıbel’e yaptırıyoruz, bitmek üzere.’
         <br/>
         <br/>
         Ayık, son iki yıldır Güreş Federasyonu’na neden para vermediklerini de şöyle anlatıyor: ‘Güreş Vakfı, Güreş Federasyonu’na ne yardımı yapacak kardeşim. Onlar gelip de kamplarını Güreş Vakfı’nın otellerinde yapıyorlar mı? Ben turizmciyim. Kızılcahamam’daki Çam Otel’i kendi adıma da alabilirdim. Ama ben Güreş Vakfı adına aldım, güreş kazansın dedim. Ama onlar iki senedir kampları başka otellerde yapıyorlar.’
         <br/>
         <br/>
         Peki, vakfın ne gibi gelirleri var? Ayık, Kızılcahamam ve İncek’deki otellerin kira gelirlerinin yanı sıra bağış ve yardımlarla ayakta durmaya çalıştıklarını söylüyor: ‘Vakfın şu anda hiç bir sabit geliri yok. Araştırın. Oradan buradan toplamayla oluyor. Turizm Yatırımcıları Derneği’nden aldım, Milli Piyango’dan aldım, Vakıfbank’tan aldım, Vakıflar Genel Müdürlüğü’nden aldım, Devlet Bahçeli’den aldım, Fikret Ünlü’den aldım, Kalebodur’un sahibi İbrahim Bodur’dan aldım, Adnan Polat’tan aldım, Halis Toprak’tan aldım... Ahlatlıbel’deki tesisi de kiraya verdik. Haziranda filan işletmeye başlayacaklar. Yakın bir zamanda yıllık 500—600 milyar lira gibi bir gelirimiz olacak. O zaman güreşe ve güreşçilere yardım ederiz.’
         <br/>
         <br/>
         Şansal: Vakıf, tüzüğüne uymuyor
         <br/>
         <br/>
         Güreş Federasyonu Başkanı Osman Şansal ise hiç bir konuda Ahmet Ayık’a katılmıyor. Şansal, amacının vakfı ele geçirmek değil, Türk güreşine hizmet olduğunu söylüyor: ‘Ben, sırf şahsi menfaatlarından dolayı istiyor demesinler diye, benim başkan olduğum dönemde federasyon başkanı vakfın da başkanı olsun demiyorum. Ama bu doğruyu neden değiştirdiler. Eskiden federasyon başkanı vakfın da başkanı oluyordu. Mesela, Sadettin Tantan, federasyon başkanı olduğu için vakfın da başkanıydı. Ahmet Ayık gelince tüzüğü değiştirdi. Diğer federasyonlarda durum böyle değil. Federasyon başkanı, aynı zamanda vakfın da başkanı. Mesela, Türk voleyboluna çağ atlatan Ahmet Gülüm, belki de hiç sevmediği Hüsnü Can federasyon başkanı olunca vakfın başkanlığını da kendisine hemen devretti. Benim illa ki vakfın başkanı olmak gibi bir amacım yok. Ben bir misyon uğruna bu görevi yapıyorum. Ben diyorum ki 2005 yılında federasyon başkanı kim olursa, vakfın başkanı da o olsun.’
         <br/>
         <br/>
         Osman Şansal, Güreş Federasyonu Başkanı’nın hala vakfa üye yapılmamasının da düşündürücü olduğunu ifade ediyor: ‘Ahbap—çavuş ilişkisiyle vakıf yönetilmez. Sadettin Tantan’ı beğenmediler, vakfın tüzüğünü değiştirdiler, üyelikten ihraç ettiler. Rahmetli İsmail Demirci’yi fahri başkan ilan ettiler, sonra beğenmeyip üyelikten ihraç ettiler. Şimdi de beni üye yapmıyorlar. 20 cumhuriyet altını verip müracaat edecekmişim de, iki yıl bekleyecekmişim de, genel kurul uygun görürse üyeliğim kabul edilecekmiş de, üyeliğim kabul edilirse iki yıl daha bekledikten sonra başkan adayı olabilecekmişim de...’
         <br/>
         <br/>
         Şansal, Ayık’ın Geleneksel Sporlar Vakfı’nı ele geçirmekle suçlamasına ise sert bir cevap veriyor: ‘Ne ele geçirmesi. Ben bu vakfa üye dahi değilim. Kaldı ki Geleneksel Sporlar Vakfı, piyasaya 30—40 milyar borcu olan bir kuruluş. Trilyonluk Güreş Vakfı gibi vergiden muaf ve teşvikli değil. Asıl ele geçiren kendisidir. Kamu yararına olan Güreş Vakfı, bir inşaat firması gibi çalışıyor. Gelen yardım talepleri, vakfın inşaat borcu olduğu için geri çevriliyor. Ölmek üzere olan güreşçilerin talepleri inşaat borcumuz var denilerek geri çevrilir mi? Sonra da falan güreşçiye 200 milyon verdik; ama reklam olmasın diye basına haber vermiyoruz, diyor. Yahu, şu zamanda 200 milyon lirayla yardım mı olur? Benim kendi cebimden Hasan Gemici’ye verdiğim para, vakfın hayatı boyunca verdiği paralardan fazladır.’
         <br/>
         <br/>
         Osman Şansal, Güreş Milli Takımı’nın neden Güreş Vakfı’nın tesislerinde kamp yapmadığını da şöyle anlatıyor: ‘Güreş Vakfı, bizim hangi kampımızın ihalesine katılmıştır, hangi teklifi vermiştir, ya da buyrun kampınızı benim otellerimde yapın demiştir? Zaten oteller şu anda vakfın değil. Başkalarına kiraya verilmiş. Dolayısıyla bizim için bu otellerin diğer otellerden bir farkı yok. Diyelim ki bu otelleri vakıf kendisi işletiyor, o zaman bizim verdiğimiz paranın yüzde seksenini geri vermek zorunda. Çünkü, tüzük öyle diyor. Ama son iki yıldır federasyona bir kuruş verilmiş değildir. Zaten verdim de diyemiyor. Biz Ankara’da Öğretmenevi’nde, en kutsal mesleğin üyelerinin evinde kamp yapıyoruz, Ahmet Ayık, Güreş Kurultayı’nda utanmadan pavyon karılarının kaldığı otelde kamp yapıyorlar, diyebiliyor.’
         <br/>
         <br/>
         Şansal, Ahmet Ayık’ın, bir televizyon kanalında federasyon başkanı vakfın da başkanı olsun dediği için Sabah Gazetesi muhabiri Ali Erdoğan’ı tehdit ettiğini de hatırlatıyor. Ali Erdoğan da bunu doğruluyor: ‘Bir televizyon kanalında federasyon başkanı vakfın da başkanı olsun dediğim için Ahmet Ayık ve Tevfik Kış, bundan üç ay kadar önce Gençlik ve Spor Genel Müdürlüğü binasında yakama yapıştılar, tehdit ettiler. Ama daha sonra barıştık. Gazetecilikte küslük olmaz. Sürekli küs olursan bir yere varamazsın.’
         <br/>
         <br/>
         ‘Evimizi satılığa çıkarmak zorunda kaldık’
         <br/>
         <br/>
         Güreş Vakfı’ndan şikayetçi olanlardan biri de olimpiyat şampiyonu rahmetli Hasan Gemici’nin eşi Nezahat Gemici. Ahmet Ayık’ın kendilerine hiç bir şekilde yardım etmediğini belirten Nezahat Gemici, eşine vefasızlık yapıldığını söylüyor: ‘Yardım için Ayık’ı sürekli telefonla arıyordu. Bu aramalardan sonra bir sefer 200, bir sefer de 300 milyon lira para yardımında bulundu, o kadar. Eşimin böbrek yetmezliği vardı. Sürekli diyalize bağlanması gerekiyordu. Maalesef eşime vefasızlık yapıldı.’
         <br/>
         <br/>
         Maddi ve manevi yardımlarından dolayı Güreş Federasyonu Başkanı Osman Şansal’a çok teşekkür eden Nezahat Gemici, evlerini satılığa çıkarmak zorunda kaldıklarını da belirtiyor: ‘Eşimin tedavisinden dolayı bir sürü borcumuz var. Hala ödeyemedik. Kocaeli Büyükşehir Belediyesi’nin hediye ettiği evi bu yüzden satılığa çıkardık. Şu anda devletin üç ayda bir verdiği vatana hizmet maaşı olan 240 milyondan başka gelirimiz yok.’
         <br/>
         <br/>
         Oğlu Faruk Gemici ise Ayık’ın yaptıklarından dolayı babasının cenazesini Ankara’ya göndermek istemediklerini dile getiriyor: ‘Babam, yaklaşık beş yıl böbrek sorunu yaşadı. Bir defa olsun Ahmet Ayık babamı aramadı, sürekli babam arardı. Vefatının olduğu gün Ahmet Ayık aradı, babamı Ankara’da bulunan Şampiyonlar Mezarlığı’na gömmek istediklerini söyledi. Bunu kabul etmedik. Bize göre bu durum ters. Ölmeden önce yardım etmeyeceksin, sonra da Şampiyonlar Mezarlığı’na gömeceksin.’
         <br/>
         <br/>
         Faruk Gemici, babasını hastaneye Ahmet Ayık’ın yatırdığının da doğru olmadığını ifade ediyor: ‘Güreş Vakfı, babamı ne sağlığında, ne hastayken, ne de öldükten sonra arayıp sordu. Bu durum sanırım diğer eski güreşçiler için de aynı. Bunların kaderi bu olmamalıydı. Babam sıkıntılar ve borçlar içinde olduğu gibi duyarsızlık içinde de yaşadı. Bari diğerleri aynı sıkıntıları yaşamasın. Babam vefat edeli bir yıla yakın olmasına rağmen hâlâ borçlarını bitiremedik. Bunun için kendisine hediye edilen evi satılığa çıkarmak mecburiyetinde kaldık.’
         <br/>
         <br/>
         E—mail: kolaca@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 9 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11900), [web.archive.org (arşiv bağlantısı)](http://web.archive.org/web/20050227214700/http://www.aksiyon.com.tr:80/yazdir.php?id=11900)
