# Ayran şişede duruğu gibi durur

*H. Salih Zengin 2013.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başbakan Erdoğan’ın “Ayran millî içeceğimizdir” sözüyle başlayan ayran tartışmasına bir tas yoğurt da biz katalım istedik. Ayran ekonomisinin hâli nicedir? Buyurun okuyalım, serinleyelim!
  </font>
 </div>
 <div id="newsText">
  <font class="detail-text">
   <p>
    Başbakan Tayyip Erdoğan’ın “Ayran millî içeceğimizdir” çıkışının ardından medyamız ayranı teknik takibe aldı. Hafta boyunca içmediğimiz ayran, dinlemediğiniz yalan kalmadı. Baktık herkes ‘ayranım ekşi, yoğurdum sinekli’ demeden mevzua dâhil olup kalem oynatıyor, biz de boş durmayalım dedik ve dünyanın her yerinde ‘ayran’ ismiyle bilinen bu beyaz, ferahlatıcı içeceğin tarihine ve bugününe kaşık salladık. Ayran, Türk içeceği mi, değil mi? Öyle ülkeler arası dolaşıp yorulmadan hemen kelimenin kökenine inelim. Orta Asya Çuvaş lehçesinde ‘oyran’ ve ‘oren’, Kazakçada ise ‘eyren’ olarak geçen bu içecek, Türk icadı olduğunu her hâlinden belli ediyor. Orta Asya’ya ait “Evinde ayranı yok, kızının adını Yoğurt-Bey koymuş” atasözü bunun tescili. Bugün bizim söyleyedurduğumuz “Ayranı yok içmeye, tahtırevan ile gider gezmeye” veya “Ayranı yok içmeye, gümüş köprü ister geçmeye” sözü de bir başka göstergesi. Tarihi milattan sonra 500’lü yıllara dayanan ayranı ilk olarak Göktürklerin ekşiyen süte su ilave etmeleri sonucu ortaya çıkardıkları da rivayetler arasında. Ayran sözcüğünün yoğurt kabından alınan bir miktar yoğurdun ayrı bir kapta su ile çalkalandıktan sonra içilmesinden dolayı ‘ayıran’ fiilinden türediği rivayeti de bugünkü tartışmalara ‘cuk’ diye oturuyor.
   </p>
   <p>
    Orta Asya’dan Osmanlı saray mutfağına gelen ayran Fatih döneminin şairlerinden Molla İzari tarafından şerbet-i mast yani yoğurt şerbeti olarak tanımlanıyor. Yoğurda mast, ayrana mâstâbe diyordu, Osmanlı saray erkânı. Ayranın eskiden beri millî bir içecek olması Sivaslı ozan Âşık Ruhsatî’nin dizelerinde şöyle yankılanıyordu:
   </p>
   <p>
    Ben neyleyim baklavayla böreği/ Sen soğudun ancak yanık yüreği/ Mevlam eksik etme dinin direği/ Yanısıra bir güzelce bozayran...”
   </p>
   <p>
    Her ne kadar bütün bunlar Türklerin millî içeceği olduğunu tescil etse de Kürtlerin ‘dew’, Ermenilerin ‘tan’, Bulgarların ‘ayran’, Suriyeli ve Lübnanlıların ‘leben’, Hindistanlıların ‘lassi’, İranlıların ‘dugh’ dedikleri ayran, bu coğrafyayı ferahlatan bir içecek. Ancak bu ülkelerin çoğunda içine kuru nane, tuz, öğütülmüş kimyon ve kırmızı acı biber gibi çeşitli maddeler katılarak içiliyor, bizde olduğu gibi sade değil.
   </p>
   <p>
    İyi ayran yapmak için...
   </p>
   <p>
    Anadolu misafirperverliğinin baş içeceği olarak kendini gösteren ayran, sadece yemeklerde değil, baklava tabağıyla da sunulan dengeleyici bir içecektir. Amma velakin, ayran yapmak öyle iki kaşık yoğurdun içine su döküp çalkalamaktan ibaret değildir. Çoğu kez bir ölçü yoğurda, bir buçuk ölçü su katarak yaptığımız ayranda kıvam için altın oranı tutturmak önemli. Ayranın çeşidini belirleyen şey, işte tam içine kattığımız suyun oranı ile ortaya çıkıyor. Kırgızların çok sulu ayrana çangğıt, Selçukluların suvsuş adını vermesi bu yüzden. Ayran hem taze yoğurttan hem süzme yoğurttan yapılır; ancak süzmeden yapılan ayran, açık farkla ipi göğüsler. Tabii süzme ayranının suyu çok, yoğurdu az tutulmalı. Ahşap, pişmiş toprak ve deri tulumdan yayıklarla yapılan ayranlar ise kutularda içtiğimiz sanayi tipi ayranları, her şekilde paketler. Lakin artık yayık ayranını bulmak için kaç kâse yoğurdu üfleyerek yemeniz gerekiyor onu bilemem. Eğer evde ayran yapacaksanız şunu uygulayabilirsiniz: İki su bardağı yoğurdu derin bir kap içerisinde kaşık ya da mikser yardımıyla karıştırıp, yoğurt iyice sıvı hale gelince bir çay bardağı süt ilave ediyorsunuz. Son olarak da homojen haldeki yoğurt-süt karışımına iki bardak su koyunca güzel bir ayran ortaya çıkıyor. Eğer tuz katarsanız daha güzel bir ayran ortaya çıkabilir. Süt yerine soda kullanabilir, taze nane bulursanız, bardağın içine atabilirsiniz. Bunu doğal ve ev yapımı yoğurttan yapmanızı tavsiye ederiz tabii. Çünkü artık marketten aldığınız sanayi yoğurdunun fermantasyonu ısıl işlemle durdurulduğundan tatlı bir ayran elde edebilirsiniz ancak. Sebebi uzun ömürlü sanayi ayranlarının yoğurttan değil, doğrudan sütten yapılmasıdır. Yani marketten aldığımız hazır yoğurttan elde ettiğimiz ayranlar yoğurt değil, süt ayranıdır. Bir bakıma bunlar ‘millî içecek’ bile değil desek yeridir.
   </p>
   <p>
    Peki, bu ferahlatıcı hoş içeceğin ne gibi faydaları var? Ayran protein, karbonhidrat ve yağın yanı sıra kalsiyum, mineral ve vitamin deposu bir içecek. Yoğurt bazlı olduğu için içinde bakteri üremiyor ve dolayısıyla zehirlenme ihtimali yok. Mide ve bağırsaktaki zararlı bakterileri temizliyor ve  üremelerini engelliyor. Uyku getiren bir içecek olarak bilinse de enerji veren ve besleyicilik özelliği ile sağlıklı ve doğal bir içecek olduğu konusunda bütün bilim insanları hemfikir.
   </p>
   <p>
    Ne kadar ayran tüketiyoruz?
   </p>
   <p>
    Rakamlara bakılırsa Türk halkı daha çok kola içmeyi seviyor. Türkiye’de kişi başına yıllık kola tüketimi 2012’de 35 litre. Yani geçen yıl toplam 2,6 milyar litre kola tüketmişiz. Peki, millî içeceğimiz ayranda durum ne? Paketli ayran satışı 442 milyon litre. Ancak buna evde yoğurttan yaptığımız ayranları da dâhil edersek bu rakamın 1,5 milyar litreyi aştığı tahmin ediliyor. Tabii bunlar sadece bir tahmin. Çünkü evde kimin ne kadar ayran yayıp içtiğini hesaplayacak bir sayaç yok. TEPGE’nin raporuna göre, Türkiye’de 2012 yılında 14,2 milyon ton süt üretilmiş. Bunun tereyağı, peynir, ayran, süt tozu, yoğurt ve içme sütü olarak yapılan üretimi göz önünde bulundurulduğunda, geriye kalan 6,1 milyon ton sütün kayıt dışı kaldığı ve evde peynir, ayran, yoğurt, yağ olarak tüketildiği tahmin ediliyor.
   </p>
   <p>
    Türkiye’de ayran üretimi hızlı bir artış seyrini izliyor. 2011’de ayran üretimi 459 bin 74 tonu bulurken, 2010’a oranla yüzde 15’e varan bir artış kaydedildi. 2012’de ise ayran üretimi 508 bin 444 tona çıktı ve bir önceki yıla göre yüzde 10 arttı. Bakalım borsadaki süt firmalarına bile etki eden Başbakan’ın ‘millî içkimiz’ çıkışı, 2013’teki üretime nasıl yansıyacak?
   </p>
   <p>
    Millî içecek ayranın kaleleri
   </p>
   <p>
    Eğer gerçekten güzel ayran içmek istiyorsanız Türkiye bu konuda içinden ayranlar akan bir cennet. Lakin iyi yoğurdu bulmak kaydıyla. Peki, hangi yörenin hangi yoğurdundan iyi ayran yapılır? Sizler için terledik, sizler için derledik. Şifa olsun!
   </p>
   <p>
   </p>
   <hr/>
   <p>
   </p>
   <p>
    <strong>
     Bursa-Mustafakemalpaşa yoğurdu:
    </strong>
    Yörük işi inek yoğurdunu bulursanız kaçırmayın derim.
   </p>
   <p>
    <strong>
     Muhacir işi Balıkesir-Bandırma yoğurdu:
    </strong>
    Keçiden yapılır ve hafif ekşimtıraktır. Ayranı iyi olur.
   </p>
   <p>
    <strong>
     Adana-Misis ayranı:
    </strong>
    Adana-Ceyhan yolu üzerinde bulunan Misis kasabasının bol köpüklü ayranı keçi sütünden yapılır.
   </p>
   <p>
    <strong>
     Adana-Misis ayranı:
    </strong>
    Adana-Ceyhan yolu üzerinde bulunan Misis kasabasının bol köpüklü ayranı keçi sütünden yapılır.
   </p>
   <p>
    <strong>
     Denizli-Acıpayam yoğurdu:
    </strong>
    Tam yağlı, ince kaymaklı ve sertçe olan bu inek yoğurdu ayran için ideal.
   </p>
   <p>
    <strong>
     Antep ve Kilis yoğurdu:
    </strong>
    Koyun ve keçi sütünün karışımından yapılan ayranın kıvamı hem yoğun hem içmesi lezzetli.
   </p>
   <p>
    <strong>
     Isparta-Senirkent çömlek, külek ve koyun yoğurdu:
    </strong>
    Her biri farklı yapılış tarzlarına sahip bu yoğurtlardan çok güzel millî içecekler oluyor, haberiniz olsun.
   </p>
   <p>
    <strong>
     Bartın manda yoğurdu:
    </strong>
    Bartın’da en iyi Çavuşköyü’nde yapılan bu yoğurt, tam yağlı olarak kaynatılan manda sütünden elde ediliyor.
   </p>
   <p>
    <strong>
     Balıkesir-Susurluk köpük ayranı:
    </strong>
    Ayranın elektrikli motor ile kabından çekildikten sonra ince bir borudan geçirilerek tekrar aynı kaba boşaltılmasıyla elde edilen bu ayran bol köpüklüdür. Türkiye’de en çok bilinen ayrandır.
   </p>
   <p>
    <strong>
     Mersin-Silifke Türkmen yoğurdu:
    </strong>
    “Silifke’nin yoğurdu / Ah seni kimler doğurdu” türküsü boşuna söylenmemiş. Keçi ve inek sütü karışımı, hafif ekşimtırak ve yağlı olan bu yoğurdun ayranı güzel. Ama gerçek Silifke yoğurdu eğer bulabilirseniz sadece keçi sütünden yapılır, hatırlatalım.
   </p>
   <p>
    <strong>
     Edirne yoğurdu:
    </strong>
    Bu bölgede genelde inek sütünden yapılır yoğurtlar. Bol yağlıdır, ayranının içimi lezzetli olur.
   </p>
   <p>
    <strong>
     Batman-Hasankeyf yayık ayranı:
    </strong>
    Koyun, keçi ve inek yoğurtlarının karışımından yapılır. Ahşap yayıkta azar azar su katılarak ve tuz eklenerek çalkalanır.
   </p>
   <p>
    <strong>
     Diğer meşhur yoğurtlar:
    </strong>
    Artvin Maçahel, Çankırı-Ilgaz, Kayseri-Gesi, Konya, Sivas-Şarkışla, Ankara-Beypazarı, Eskişehir-Mahmudiye, Şanlıurfa-Harran, Mardin, Diyarbakır, Erzurum, Ardahan ve Kars yoğurdu...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=7AC08180AA1A7B8E59146441864D7046?newsId=35486), [web.archive.org (arşiv bağlantısı)](http://web.archive.org/web/20141019110903/http://www.aksiyon.com.tr:80/aksiyon/newsDetail_getNewsById.action;jsessionid=7AC08180AA1A7B8E59146441864D7046?newsId=35486)
