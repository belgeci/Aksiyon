# Kadıköy’de içki yasak mı acaba?

*H. Salih Zengin 2013.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   CHP’li Kadıköy Belediyesi, alkole balans ayarı yaptı, ortalık karıştı. Belediye Başkanı Selami Öztürk’e Başbakan Erdoğan da destek çıktı. Ortalık daha da karıştı. Biz de Kadıköy’ün alkolle imtihanını hem mahalleliyle hem de Selami Öztürk’le konuştuk.
  </font>
 </div>
 <div id="newsText">
  <font class="detail-text">
   <p>
    CHP’nin İstanbul’daki kalesi olarak bilinen Kadıköy’de, adı ‘Barlar Sokağı’na çıkan Kadife Sokak, gündüz oldukça sakin. Bu sakinlik sizi şaşırtmasın. Cuma ve cumartesi geceleri bu görüntü yerini tam bir keşmekeşe bırakıyor. Nereden geldiği belli olmayan yüzlerce insan, bu sokağı ve etrafındaki sokakları mesken tutup sabaha kadar içki ve sigara içiyor, gitar çalıp şarkı söylüyor. Ne uyumak mümkün ne de aralarından geçip evinize ulaşmak... Çoğunluğu oldukları yerde sızıp kalıyor. Sokak sakinleri sabah olduğunda kapılarının önlerinde sızıp kalan gençlerin ve yüzlerce içki şişesinin arasından geçmek zorunda.
   </p>
   <p>
    Yetkililerden yeterli desteği alamadıklarını söyleyen mahalle sakinleri, evlerinin önünü demir parmaklıklarla kapatıp kapılarının önüne oturulmasını engellemeye çalışsa da sokağı dolduran gençler bu kapıları açarak içkisini yudumlamaya devam ediyor.
   </p>
   <p>
    Sokak sakinlerini iki yıldan beri çileden çıkaran bu olay, her hafta sonu yaşanıyor. Polisin ve belediyenin çabası, şu hassas özgürlük mevzuuna gelip düğümleniyor. Ve nihayetinde CHP’li Kadıköy Belediyesi encümeni ilginç bir karar aldı: Barların önündeki masa ve sandalyelerin kaldırılmasına, buraların 02.00’de kapanmasına ve alkol satışına izin verilen büfelerin kapanış saatinin 22.00’ye çekilmesine… Başbakan Erdoğan’ın bir televizyon kanalında bu uygulamayı “destekliyorum” diyerek örnek göstermesi, gözleri yine Kadıköy’e çevirdi. Zira benzer bir kararı daha önce Beyoğlu Belediyesi almış, bu uygulama medyada “AK Partili belediyeden içki yasağı” diye manşetlere taşınmış, birçok köşe yazarı bu durumu özgürlükleri kısıtlayıcı bir karar olarak yorumlamıştı. Aynı uygulamayı CHP’li Kadıköy Belediyesi yapınca nedense medyanın tepkisi pek bir cılız kaldı. “Kadıköy’de içki yasağı” başlığı Beyoğlu’na nispeten daha az atıldı, burada yapılanın bir düzenleme olduğuna dair tespitlerde bulunuldu. Kadıköy Belediye Başkanı Selami Öztürk de burada yapılanın bir yasaklama değil, bir düzenleme olduğunu ısrarla savunsa da bunu yasak olarak görenler ve konuyu sosyal medyaya taşıyan hatırı satılır bir kitle de var.
   </p>
   <p>
    <img alt="" height="349" src="http://web.archive.org/web/20130415000724im_/http://medya.aksiyon.com.tr/aksiyon/2013/04/08/salih-kadikoy-ic-yasagi-(1).jpg"/>
   </p>
   <p>
    Kadıköy Belediyesi’nin alkole balans ayarı kararı uygulanmaya başladıktan sonra sorun çözüldü mü? Aslına bakarsanız hayır! Zira mahalleli yine şikâyetçi ve kalabalık yine sokakta cuma ve cumartesi geceleri toplanmaya devam ediyor. Dört yıl önce Kadife Sokak’a taşınan Nuran Tarım, sokağın hafta sonları çok büyük bir kitle tarafından işgal edildiğini, bıçaklanma ve kavga gibi birçok olayın sık sık yaşandığını dile getiriyor: “Ben de içki içiyorum ama edeple içmek diye bir şey var. Marmaris’te yaşadım. Barlar Sokağı’nın mantığını bilirim. Buralarda oturma izni yoktur, insanlar oralara eğlenmek için gider. Bu sokak şehrin içinde sıkışıp kaldığı için sıkıntı var. Bu rahatsızlığı çözmek önce Kadıköy Belediyesi’nin elinde. Çünkü ruhsatları veren belediye. Burada bu sorun varken, şimdi bir üst sokağa da ruhsat vermeye başlamışlar. Bunun için ben de şikâyet dilekçesi vereceğim mesela.” Gerçi Başkan Selami Öztürk, sokaktaki barların hiçbirine kendilerinin ruhsat vermediğini, hepsinin daha önce ilçe kaymakamlığından alınan ruhsatlarla işletildiğini söylese de bir üst sokağa yine benzer bir izni vermesini mahalleli anlayamıyor.
   </p>
   <p>
    <img alt="" height="290" src="http://web.archive.org/web/20130415000724im_/http://medya.aksiyon.com.tr/aksiyon/2013/04/08/salih-kadikoy-ic-yasagi-(5).jpg"/>
   </p>
   <p>
    Özgürlüklerin semti olarak lanse edilen Kadıköy’ün Barlar Sokağı’nda her hafta sonu tekrarlanan manzara bu. Verilen bir özgürlük, başkasının özgürlüğünü tehdit etmeye başlar hâle geldiğinde yasak kaçınılmaz oluyor. Ancak gençlerin sabaha kadar süren bu içki buluşmasında bir tehlike daha var. Mahalle sakinleri, bu gençler arasında birçok lise öğrencisinin bulunduğunu söylüyor. “Böyle içki içmek mi olur ya? Liseli çocukların buraya gelmesinin engellenmesi lazım. Bunlara alkol ve sigara satan yerlere de ceza kesmeleri lazım.” diyor, esnaftan Ayşe Hanım. Sahi emniyet güçlerinin hiç olmazsa bu noktadaki yasal yaptırımları ve kontrolleri artırma, çocuk yaştaki liselileri ailelerine teslim etme yetkisi yok mu?
   </p>
   <h3>
    <span>
     Pencereyi açıp baksam sarhoş olurum
    </span>
   </h3>
   <p>
    <img alt="" height="200" src="http://web.archive.org/web/20130415000724im_/http://medya.aksiyon.com.tr/aksiyon/2013/04/08/salih-kadikoy-ic-yasagi-(4).jpg"/>
    Hatice Ergun (Sokak sakini, 54 yaşında): Burası iki yıldır böyle. Kadife Sokak’tı ismi. Şimdi Barlar Sokağı olarak geçiyor. Bu bile üzücü. Ben 31 yıldır bu sokaktayım, en kötü günlerimizi yaşıyoruz. Cuma ve cumartesi bu sokak ve ara sokaklar korkunç oluyor. Hele bu cumartesi, yasağa rağmen çok korkunçtu, bin kişi vardı içki içen kalabalık. Gece 21.00’de başlıyorlar ve sabah dörde kadar buradalar. Sabahleyin dilenci kıvamında sürünüyorlar yerde. Apartmanımızın girişine demir kapı yaptırdık. Buna rağmen açıp burada içiyorlar. Bu demiri yaptırmadan önce çok pislik temizledik buradan. Büyük tuvaletini kapının önüne yapmış, yanına yaprak ve jilet koymuş, bir de 50 kuruş koyup gitmiş. İçki ve sigara kokusundan pencerelerimizi açamıyoruz. Pencereden baksam sarhoş olurum yani. Burada Tekel büfelerine yasak geldi ama hemen ileride market var ve 24 saat açık, alkol satıyor. Ya da çantalarına stok yapıp getiriyorlar. Buraya park eden arabaların bile üzerine çıkıp içiyorlar yani. Ev sahipleri korkudan sesini çıkaramıyor. Çok şikâyet ettik ama yine çözüm olmadı bu yasak da. Yaş grubu da öyle düşük ki liseliler bile var. Kızları sormayın bir felaket, yerlerde sürünüyorlar. Yazık günahtır ya! Gecenin üçünde gitar çalıyorlar, uyarıyorsun beş dakika sonra tekrar başlıyorlar. Hafta içi çok az kişi oluyor, polis o zamanlar geliyor. 155’i arıyorum, polis ‘Ne yapıyorlar?’ diye soruyor, olay varsa geliyorlar yani. Gürültü yapıyorlar, daha ne olsun? Özgürlüğü yanlış anlıyorlar, özgürlük başkasının sınırına kadardır. “Kendi sokağınızda bunu yapar mısınız?’ diye soruyorum. “Yapmayız.” diyorlar. Ermeni komşum Madam Sarazat Markisyan yaşlı ve gürültüden arka odada yatmak zorunda kalıyor bu soğukta. Yazın ise sıcakta pencere kapatmak durumunda. Selami Öztürk’e oy vermedim ama bunları gördükten sonra hiç vermem. CHP’ye oy veren komşularımın çoğu da bu manzaradan sonra vermeyeceklerini söylüyor. Ama rahatsız olsalar da, vermek istemeseler de yine CHP’den vazgeçmeyecek bir kitle de var tabii ki.
   </p>
   <hr/>
   <h3>
    <span>
     <img alt="" height="290" src="http://web.archive.org/web/20130415000724im_/http://medya.aksiyon.com.tr/aksiyon/2013/04/08/salih-kadikoy-ic-yasagi-(3).jpg"/>
    </span>
   </h3>
   <h3>
    <span>
     İçki kararını Başbakan için değil, Kadıköylüler için aldım
    </span>
   </h3>
   <p>
    <strong>
     -Kadıköy, CHP’nin İstanbul’daki kalesi olarak bilinen bir yer. Bu açıdan bakıldığında, Kadife Sokak’ta içki satışına sınırlama getirmeniz biraz tuhaf karşılandı. O sokakta yaşanan ne, sizin yaptığınız ne?
    </strong>
   </p>
   <p>
    Kadıköy, İstanbul’da en özgür yerlerden biri. Ama herkesin özgürlük sınırı, bir başkasının özgürlük alanına girdiği zaman orada biter. Kadife Sokak’a eskiden kaymakamlık ruhsat veriyordu ve 2004’te burası bize geçti. Bize geçtiği andan itibaren hiçbir bara ruhsat vermedik. O zamana kadar dolmuştu zaten. Burası meskûn mahal. Altlar dükkân, üstler tamamen ev. Oturanlar da kiracı filan değil. Dedelerden, babalardan kalma evler bunlar. Normalde buraya en baştan beri bar açma izni verilmemesi gerekirdi. Kadife Sokak’ta barlar masayı koyduğu zaman yurttaş araç yolundan gitmek zorunda kalıyordu. Yaşlısı, hastası, pusetlisi geçemiyor. Böyle olunca “Uygun yerde masa attırırız.” dedik ve bu sokağa masa atmayı yasakladık.
   </p>
   <p>
    <strong>
     -Peki, alınan karar neydi?
    </strong>
   </p>
   <p>
    Daha önce hiç yoktu; ama son bir yıldır bizim Bahariye Caddesi’nde bulunan kilisenin hemen yanındaki sokaklarda gece saat 11’den sonra gruplar oluşmaya başladı. Yüzlerce genç geliyor, ellerinde bira ve içki şişeleriyle geziniyorlar. Kaldırımlara, kiliselerin duvarlarına, evlerin giriş kapılarına oturup içiyorlar. Ne zamana kadar? Sabahın 5’ine, 6’sına kadar. Oralarda oturan yurttaşların anlattıklarına ilk başta inanmadık tabii.
   </p>
   <p>
    <strong>
     -Yani abartı olduğunu mu düşünüyordunuz bu şikâyetlerin?
    </strong>
   </p>
   <p>
    Kesinlikle. Yaşamayınca insan fark etmiyor. Gece evinize gireceksiniz eşinizle, çocuğunuzla ama sokağa arabayla giremiyorsunuz. Evinize ulaştınız diyelim, kapıdan girmek için izin istiyorsunuz geçeyim diye. Çünkü merdivenler insan dolu ve sofra kurmuşlar. Yüzlerce insan birbirine bağırıyor, çağırıyor, o ona bilmem ne yapıyor filan. Güvenlik bakımından endişe duyuyorsunuz. Camına “Küçük bebeğim var, lütfen camın dibinde oturmayınız, gürültü yapmayınız” diye yazan var. Sabahleyin kalkıyorsunuz, dış kapıyı açınca etraf şişe ve cam kırıkları ya da birileri kapının önünde sızıp kalmış. Bu manzara karşısında 3-4 ay ne yapacağımızı düşündük, kolay değil karar vermek.
   </p>
   <p>
    <strong>
     -Bu nasıl bir örgütlenme ki her hafta yüzlerce kişi bu sokakta buluşuyor?
    </strong>
   </p>
   <p>
    Bilmiyorum, bir şey oluyor yani. Sonra bunların taleplerini karşılayan büfe sayısı çoğaldı orada. Bir sokakta bir tane Tekel büfesi olacağına beş tane var. Büfe açmak isteyenlere bu ruhsatı vermek zorundayız, vermeme lüksümüz yok. Ama elimizdeki yetki şuydu: Bu büfelerin açılış ve kapanış saatlerini belediye belirliyor. Tek yetkimiz o ve onu kullandık. Saat 22.00’de kapatılmasını istedik. Olay bu. Kıyamet koptu, içkiyi yasakladık diye.
   </p>
   <p>
    <strong>
     -Yasak sayılmaz mı bu?
    </strong>
   </p>
   <p>
    Kadıköy’de her isteyen, her saat, her yerde içebiliyor. Kuyumcular saat 19.00’da emniyet gereği kapatıyorlar. Altın yasak, kullanmak yasak diyebilir misiniz? İçki yasağı demek son derece yanlış bir olay. Keşke bu olaylar olmasa ve insanlar uygun mahalde sabaha kadar içse veya içmese. Bana kalırsa içmesinler, sağlıklarına zarar. Ama kendileri bilir. Caddebostan sahilinde de genç gruplar içiyor. Orası meskûn mahal olmadığı için bir şey demiyoruz. Çevreyi kirletiyorlar diye şikâyet ediyorlar. Hiç sorun değil, biz onlar için sabahın 6’sında kalkıyoruz, bütün şişeleri, kabukları topluyoruz. Yeter ki şişeyi denize atmasınlar, tek isteğim o. Şimdi bu Kadife Sokak’ta toplanan gruplara da öneriyorum, buyursunlar insinler Moda sahiline. Orada daha rahat edecekleri alanlar var, fazla bağırıp çağırmadan tabii. Şu an o sokakta çok azaldı sayı, yok gibi. Şimdi de Moda İlköğretimi’nin olduğu parkın orada toplanıyor 150 kişi filan. Ama orası da müsait değil. Bu sokakta içki sorununu çıkaran bar sahipleri değil, dışarıdan gelenler, bunlardan bar sahipleri de şikâyetçi. Sonuçta bara gelenler oturuyor, yemeğini yiyor, içiyor gidiyor. Bar sahipleri gelsin, beraber tartışalım. “Burayı tamamen yaya hâline getirin ve bize verin.” diyorlar. Peki, ev sahipleri ve binalar? “Ev sahipleri satsın gitsin, satıyorsa biz alalım.” diyorlar. Böyle bir mantıkla yaklaşmak mümkün değil ki? Herkesin mülkiyet ve yaşam hakkına böyle yaklaşmak son derece tehlikeli ve riskli.
   </p>
   <p>
    <strong>
     -Saat sınırlaması ne oldu sokakta?
    </strong>
   </p>
   <p>
    Onlar gece 2’ye kadar açık olabilecekler, bu esnetilebilir tabii. Ama Tekel büfelerinin 22’den sonra kapatılması kararını aldık. Kadife Sokak’taki barların dışarıya attıkları masa ve sandalyeleri de kaldırttık.
   </p>
   <p>
    <strong>
     -Sizin yaptığınız düzenlemenin aynısını Beyoğlu Belediyesi de yapmıştı. Ama bu basında ve sosyal medyada “İçkiye yasak” başlıklarıyla duyuruldu. CHPli bir belediye yapınca içki düzenlemesi, AK Partili belediye yapınca niye yasak olarak adlandırılıyor?
    </strong>
   </p>
   <p>
    Beyoğlu’nda bütün sokaklarda kaldırıldı zannediyorum. Bizimkisi öyle değil. Kaldırım dar ve yaya geçiyorsa oraya masa koymaya kimsenin hakkı yok.
   </p>
   <p>
    <strong>
     -Beyoğlu’nda olan da buydu zaten. İnsanlar yürüyemiyor ve rahatsız oluyorlardı...
    </strong>
   </p>
   <p>
    Gerekçe aynı ise tabii ki haklı belediye ama bizim sadece bir sokakta böyle bir uygulamamız var. Uygunsuz bir durum olursa bu yasağı başka sokakta da uygularız. Beyoğlu Belediyesi bizim gibi benzer şekilde düzenleme yapmışsa ‘içki yasağı’ demek bakış açısında sakatlık anlamına gelir. O zaman Türkiye’de insanların da, basının da kendisini gözden geçirmesi gerekir.
   </p>
   <p>
    <strong>
     -Milliyet’ten Ercan Güven, sizi Afyon Valisi’nden daha sert karar almakla suçladı.
    </strong>
   </p>
   <p>
    Evet, Ercan Güven öyle yazarken, Mehmet Tezkan da tam tersi destekleyen bir yazı yazdı. İkisine de saygı duyuyorum, herkes fikirlerini söylemeli. Ercan, Moda’da oturuyor, keşke buraya gelip sokakta yaşayanlarla konuşsa ve bir gece gelip o sokakta bu olayı yaşasaydı zannediyorum daha farklı düşünürdü. Biz bu kararı bir gecede almadık, dört-beş ay düşündük. Polis buraya girip iki üç-gün farklı davranır ve o sokağı dağıtır ama bu demokratik ve istenen yol değil. Bizim amacımız birbirimizi ikna etmek. Bu da ikna için bir tedbir.
   </p>
   <p>
    <strong>
     -Bu kadar tepki alacağınızı düşünüyor muydunuz?
    </strong>
   </p>
   <p>
    Tabii tabii, daha fazlasını da bekliyordum. Ama önemli olan bizim yaptığımız işin doğru olup olmadığıydı. Ben doğru olduğunu düşünüyorum. Gelen desteklerin çokluğu da bunu gösteriyor zaten. Azınlıklardan dahi bize destek veren var.
   </p>
   <p>
    <strong>
     -Bu size oy kaybettirir mi, bunun endişesini yaşıyor musunuz?
    </strong>
   </p>
   <p>
    Çok önemli değil. Ben hiç hesap yapmıyorum. Önemli olan, aldığımız kararın kent yaşamına katkısının olması. O bakımdan oy kazanma ve kaybetme adına hiçbir şey yapmam. Kaldı ki 20 yıldır buranın başkanıyım, böyle bir şeye ihtiyacımın olduğunu düşünmüyorum.
   </p>
   <p>
    <strong>
     -Mahalle sakinleri İçişleri Bakanlığı’na kadar gitmişler şikâyet için. Hükümetten bir istek geldi mi bu yönde?
    </strong>
   </p>
   <p>
    Bize yargı dışında kimse müdahalede bulunamaz. Etse de uygulamayız zaten.
   </p>
   <p>
    <strong>
     -Başbakan Erdoğan, içki düzenlemenizi bir TV kanalında dillendirdi ve sizi tebrik etti. Tepkiniz ne oldu?
    </strong>
   </p>
   <p>
    Ben bu kararı Başbakan için değil, Kadıköylüler için aldım. Başbakan’ın yaptığı yorum tamamen yanlış. Nasıl ki kuyumcular akşam 7’de dükkânı kapatıyorsa, bizim aldığımız karar da yasak değil. Sayın Başbakan, bunu alkol yasağı olarak algılamış, bizim kafamızda yasakçı bir anlayış yok.
   </p>
   <p>
    <strong>
     -İçki konusu Türkiye’de kutuplaşmanın bir turnosol kâğıdı. Meseleye özgürlükler bağlamında mı bakmak lazım, halk sağlığı açısından mı?
    </strong>
   </p>
   <p>
    Ben ikisini de tasvip etmiyorum. İçki içene ve içki içmeyene baskı yapmayı çok ilkel buluyorum. Mesela İngiltere’de sokakta içki içmenin cezası var, bunun gibi bir sürü örnek var Avrupa’da da. Ama ben kesinlikle bunlara sığınmıyorum. Çünkü ben kendi ülkemin gerçeklerine ve orada yaşayanlara bakıp karar alıyorum. Eğer Avrupa ülkelerinin kararlarına bakıp bunu uygulamaya kalkarsanız her yerde bunu yasaklamanız gerekir. Onlara bakıp özentiden değil, yaşamdan aldık bu kararı.
   </p>
   <p>
    <strong>
     -CHP yönetiminden bir tepki geldi mi aldığınız bu karara?
    </strong>
   </p>
   <p>
    Hayır, kesinlikle yok. Hiç kimse sormadı dahi. Kaldı ki böyle durumlarda biz bilgi veriyoruz zaten. Bizim milletvekillerimize bu şikâyetler gitmişti, parti yönetimi ‘Bu sokaklarda ne yapacaksınız?’ diye soruyordu zaten. Onlar da bigâne değil bu duruma.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ali Uysal, 11 April 2013, 00:28
> Kadıköy Belediye başkanının içki kararı gerçekten ilginç. Her ne kadar o karara yasak değil düzenleme dese de bayağı yasaklanmış işte. Başkan ile yapılan röportaj iyi olmuş ve Selami Bey biraz topu taca atıyor gibi. Böyle bir düzenlemeyi AK Parti yapınca hemen yasak olarak çıkıyor medyada çünkü. İçk...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=35254), [web.archive.org (arşiv bağlantısı)](http://web.archive.org/web/20130415000724/http://www.aksiyon.com.tr:80/aksiyon/newsDetail_getNewsById.action?newsId=35254)
