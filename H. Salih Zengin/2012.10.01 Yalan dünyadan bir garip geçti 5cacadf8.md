# Yalan dünyadan bir garip geçti

*H. Salih Zengin 2012.10.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tezenesi ne zaman sazının tellerine değse, yüreğimize bir hakikat dokundururdu Neşet Ertaş. Yaşadığı hayatı, bahsettiği sevdayı anlatırken, ‘urun urun kaş altından bakarken’ hep kendimizi bulduk. Bütün etnik kimlikleri ve siyasi görüşleri ‘gonül’ kelimesinde cem eden Anadolu bozkırının sesi, ‘yalan dünya’dan göçtü gitti...
  </font>
 </div>
 <div id="newsText">
  <font class="detail-text">
   <p>
    Türkü kadri bilenlerin başı sağ olsun; Neşet Ertaş artık yok... 25 Eylül Salı günü ajanslardan üç kelimelik bir cümle ile geçti ilk haber: “Neşet Ertaş öldü.” Üç kuşağın sevgisini kazanan ‘Bozkırın Tezenesi’nin bu âleme gözlerini yumup ahirete göç ettiğini duyduğumda nedense şu türküsü dolandı dilime: “Yazımı kışa çevirdin / Kar yağdırdın başa Leyla’m / Viran oldu evim yurdum / Ne söylesem boşa Leyla’m...”
   </p>
   <p>
    Şüphesiz onun ölüm haberini duyan herkesin ‘goynünden’ birkaç vurucu cümle diline doğru sökün etmiştir. Çünkü Neşet Ertaş’ın türkülerindeki sadelik ve öz, insanı olduğu yere mıhlama kabiliyetine sahiptir. Her tınısı yüreğimize okkalı bir darbe indirir, bizi sarsar. Gramofon devrinde gönül telimizi titreten esrarlı sesi, iPod döneminde de sazı ve sözüyle ‘goynümüzü’ fethedecektir.
   </p>
   <p>
    <img alt="" height="316" src="http://web.archive.org/web/20121127132137im_/http://medya.aksiyon.com.tr/aksiyon/2012/10/01/salih-nesat-ertas-3.jpg"/>
   </p>
   <p>
    Zahidem, Zülüf Dökülmüş Yüze, Kara Gözlüm Efkarlanma, Niğde Bağları, Karadır Bu Bahtım Kara, Acem Kızı, Neredesin Sen, Gönül Dağı, Mühür Gözlüm, Kesik Çayır, Kar mı Yağmış Yüce Dağlar Başına, Bir Ayrılık Bir Yoksulluk, Evvelim Sen Oldun Ahirim Sensin, Dane Dane Benleri Var, Kaşların Karasına, Açma Zülüflerin, Sevsem Öldürürler Sevmesem Öldüm, Kendim Ettim Kendim Buldum gibi her biri bu ülke toprağı kokan türküleriyle dilden dile, gönülden gönüle ulaşan Ertaş’ın ölümünün sarsıcılığını işte tam da bu mozaik üzerinden okumak gerekiyor. Eski Cumhurbaşkanı Süleyman Demirel’in verdiği ‘Devlet sanatçısı’ unvanını “Ben halkın sanatçısıyım.” diye reddeden büyük ozanın ölümüne halkın her kesiminin üzülmesi, onu kendi sanatçısı olarak bağrına bastığının en bariz göstergesi olsa gerek.
   </p>
   <p>
    <strong>
     Vasiyetini söylediğinde...
    </strong>
   </p>
   <p>
    Neşet Ertaş ile 2008 yılında Adana’da vereceği bir konser öncesinde kaldığı otelde buluşmuştuk. Röportaj öncesinde uzun uzun konuşmuş, türkülerinden sonra onun nezaketine ve mütevazılığına da hayran olmuştum. İki saati aşan muhabbetimiz sırasında konu nasıl olduysa babası Muharrem Ertaş’tan hareketle ölüme gelmişti. “Ölüm normaldir. Yani bir misafir bir yere geldiğinde bir sofra açılır, yer içer, ondan sonra vakti geldiğinde kalkar gider. Biz Allah’ın misafirleriyiz. Bizi ruh olarak yaratmış, ikramıdır, bu vücut sayesinde ruhumuz tattırıyor. Misafiriz hepimiz.” dedikten sonra o çok sevdiği, ayak ucuna gömüldüğü ustası/babası Muharrem Ertaş’ın mezarını ziyaret edip etmediğini sormuştum. “Babam mezarda değil ki! Babam ruh.” demiş büyük bir bilgelikle ve “Nefes bittiği an Allah ruhumuzu alıyor, artık nereye gittiğini kendi bilir? Ruhlar ölmeyeceğine göre, vücut toprakta kalıyor. Gözümüzde perde varmış, ruhlar bizi görürmüş ama biz onları göremezmişiz. Ruh ölmüyor, havalesi Allah yolunda.” diyerek tasavvufi bir bakış açısıyla cevaplamıştı. İşte tam o sırada bir vasiyetinin olup olmadığını sormuştum. O sırada 71 yaşındaydı bu büyük usta. Hâlâ bir delikanlı gibiydi. Ancak her ne kadar artık ölümsüz eserler bırakmış olsa da bir gün göçüp gidecekti. Hayatı göçebelikle geçmiş, 27 sene Avrupa’da yaşamış, sanatının zirvesine çıkmış bir ismin vasiyetinin ne olduğunu merak etmiştim. Uzun uzun düşündü, gözleri uzaklara daldı. Bir sigara yaktı. “Babamın ayak ucuna gömülmek isterdim.” dedi sonra. Bu kadar sadeydi işte. Babasının dizi dibinde dağ-bayır onun türkülerini söyleyerek düştüğü hayat yolculuğunu yine onun ayak uçlarında noktalamak istiyordu. Devam etti sonra: “Babamın ayak ucuna bir taş diksinler, ismimi yazsınlar. Ayrıca mezar yapmasınlar bana. Koyacaklarsa oraya bir çukur kazsınlar, üstünü toprakla kapatsınlar. Sadece babamın ayak ucundaki bir taşa benim adımı yazsınlar yeter. Başka da bir şey istemiyorum.”
   </p>
   <p>
    Babasıyla kendini bir ruh gibi ayrılmaz gören ozan, hayatın fâniliğini çözmüş bir derviş edasıyla devam etmişti: “Hiçbir şey bizim değil. Hepimiz birer ruhuz. Bu can biz değiliz. Bu canlı haptır. Ana rahmine gelirken ruh olarak ne getirdik ki giderken ne götüreceğiz buradan? Eğer ki insanlığa yaraştı, doğru bildiğimiz bir şey varsa, söyledikçe o da yerini bulduysa tamamdır. Bütün kalpler Allah’a bağlı, o kaydını almıştır.”
   </p>
   <p>
    Sazıyla, sözüyle, duruşuyla yerli ve bizden olan Neşet Ertaş, selefi büyük divan, halk ve tasavvuf şairleri gibi gönülden konuşan bir ‘garip’ olmuş, mahlas olarak da kendine ‘Garip’i seçerek bu kandığımız yalan dünyanın fâniliğine işaret etmişti. Her ne kadar ölümü dolayısıyla bazıları araya girip cenazesini cemevinden kaldırmak gibi ortalığı karıştıracak niyete girmişlerse de bu büyük ozanı anlamadıklarını gösterir sadece. Türküleriyle herkesin sevgisini kazanmış ve popüler olmuş birisinin kendisine niye hâlâ garip dediğini sorduğumda gülerek, “Aslında hepimiz garibiz. Allah bizi dünyaya getirdi, şimdi ‘bakalım’ içindeyiz. ‘İnsanlar kendini bilebilseydi / Dünyada haksızlık kavga olmazdı / İnsan doğan yine insan ölseydi / Belki de dünyada hayvan kalmazdı.’ İşte garipliğimiz biraz oradan geliyor.” demişti.
   </p>
   <p>
    “Bizim çalışımız akıllı çalışı değil. Sahnede çalarken tellerin sazını kırıyorum ama tel kırılsın da gönül kırılmasın.” diyen büyük ozanı en çok kızdıran şey ise ‘Kızı gönlüne bırakırsan ya davulcuya varır ya zurnacıya’ lafı idi. Bunu çok aşağılayıcı bulduğunu söyleyen Ertaş, “Bu sözü basamak yaparak kızlarının gönüllerine gem vuranlar bu aşağılayıcı sözün günahını ödeyemez. Bu söz yüzünden benim babam, ana bulamadı ve üç aylık kardeşimiz öldü. Bunun günahı bu sözü diyenin boynuna. Her kim dediyse, her kim bundan sonra da derse…” diye devam ederek bu laftan dolayı ‘Abdal’ gençlerinin bekâr kaldığını ifade ediyordu.
   </p>
   <p>
    İlkokuldayken eline anasının verdiği çamaşır tokacına tel takarak saz çalan ‘bozkırın yanık sesi’, hepimizi türküleriyle ağlatırken, kendisinin kimsenin görmediği zamanlarda yalnızken ağladığını söylüyor, sesinin yanıklığını ise “Ana yemeğim bulgur pilavıdır, muhallebiyle büyüseydim o sesle ben nerede bağıracaadım?” diye açıklıyordu.
   </p>
   <p>
    Bedenini ve ruhunu bozkırın nimetleriyle doyuran ‘son Abdal’ın gidişinin ardından oluşan büyük boşluğu dolduracak bir isim mevcut değil. Onun kadar yürekten söyleyen, türküleri derleyerek onun kadar yalın ve içten aktaran bir ozan ufukta görünmüyor. Görünmesi de mümkün değil. Çünkü o tarım toplumunun son temsilcilerindendi. Tarım toplumunun yerinde yeller estiği ve modernleşmenin hükmünü yürüttüğü topraklardan böylesine güçlü bir ozanın çıkması artık hayal ötesi bir durum. Kalbimizin mührünü açacak, kimseyi ötekileştirmeden diliyle herkesi kucaklayacak, hiçbir lügatte yer almayacak ‘gonül’ kelimesini onun gibi söyleyecek birisi olmayacak artık. Gönül dağı yıkıldı bir kere...
   </p>
   <h3>
    <span>
     Muhallebiyle büyüseydim o sesle ben nerede bağıracaadım?
    </span>
   </h3>
   <p>
    Neşet Ertaş’ı dört yıl önce Adana’da yaptığımız söyleşiden kısa bir bölümle bir kere daha hatırlayalım. Oldukça neşeli geçen muhabbetimizde Neşet Ertaş, ilginç cevaplar vermişti.
   </p>
   <p>
    <strong>
     -Yeni neslin türküye ilgisinin mimarısınız bir anlamda. Gençlerin türkü sevdasını nasıl yorumluyorsunuz?
    </strong>
   </p>
   <p>
    Asıllarını buldular, kendi aslını buldu gençler. Çünkü Türk’ün asıl müziği türküdür; bozlaklarımız, mayalarımız, hoyratlarımız…
   </p>
   <p>
    <strong>
     -Ağlar mısınız türkü dinlerken?
    </strong>
   </p>
   <p>
    Ben kimse görmediği yerde yalnızken ağlarım.
   </p>
   <p>
    <strong>
     -71 yıllık sanat hayatınızda gönlünüzü kıran ne oldu?
    </strong>
   </p>
   <p>
    İnsan eşitsizliği, aşağılanmak... Kırıldığımız bu. Sen aşağılandığın yerde ne kadar huzur bulabilirsin?
   </p>
   <p>
    <strong>
     -Peki âşık adam emekli olur mu?
    </strong>
   </p>
   <p>
    Olmaz. Âşık da emekli olmaz, sanatçı da. Ben babamın acil haberine gittim. Beş gün sonra benim geldiğimi tanıdı. Bir ruh gibiydi. Yeniden cana geldi rahmetlik, artık gözleri de görmüyor idi. Yatağından doğruldu. “Sazımı verin.” dedi, 45 dakikada saz çaldı, türkü söyledi. Ben “Babam iyi.” dedim, gittim. Üç gün sonra öldüğünü duydum.
   </p>
   <p>
    <strong>
     -Niye sazınızın telini kendiniz yapıyorsunuz?
    </strong>
   </p>
   <p>
    Evet, perdelerini kendime göre takıyorum. Duygusal olduğum için, canım nereyi istiyorsa oraya basmak için bunu yapıyorum. Standart perdeler benim duyguma cevap vermiyor yani.
   </p>
   <p>
    <strong>
     -Sesinizin yorulduğunu hissediyor musunuz?
    </strong>
   </p>
   <p>
    Sesim tabii yoruluyor, yorulmayan bir şey yoktur. Ama Allah’a şükür sesimden bir şikâyetim yok. Biz kara bağır olduk. Köylerde pencerenin önlerinde davul zurna çalarken bize de içeride misafirler saz çaldırırdı. Davulun, zurnanın gürültüsünde içeride bar bar bağıra bağıra, kara bağır olduk. Şükür, bulgur pilavıyla büyüdük de...
   </p>
   <p>
    <strong>
     -Hâlâ sever misiniz bulgur pilavını?
    </strong>
   </p>
   <p>
    Benim ana yemeğim bulgur pilavıdır. Muhallebiyle büyüseydim o sesle ben nerede bağıracaadım.
   </p>
   <p>
    <strong>
     -Bulgurun yanına soğan mı kırmalı?
    </strong>
   </p>
   <p>
    Oooo, zaten soğan, bulgur pilavının piridir. Hele yanında turşu olursa…
   </p>
   <p>
    <strong>
     -Turşu da oynaşı yani?
    </strong>
   </p>
   <p>
    Onu nerde bulacaan. “Baklava, böreemiz, evdeki turşu / en büyük dayanak bizlere karşı” diye türküler var.
   </p>
   <h3>
    <span>
     27 yılı, Almanya gurbetinde geçti
    </span>
   </h3>
   <p>
    Neşet Ertaş, anne tarafından Kırıkkaleli, baba tarafından Kırşehirli. Babası Muharrem Ertaş, Kırşehir’in Yağmurlu köyünde doğmuş. Neşet Ertaş ise 1938 yılında Kırtıllar’da... Küçük yaşta babasıyla at sırtında düğün düğün dolaşarak saz çalmaya başlamış.
   </p>
   <p>
    Abdallar 5-6 yaşındaki çocuklarının ellerine ritmi öğrensin diye zil verirlermiş, biraz büyüyünce de sıra kaşığa gelirmiş. Ertaş da zil takıp oynamış. Kırşehir, Ankara derken İstanbul’a gelmiş. İlk yazdığı türkü ‘Anam Ağlar Başucumda Oturur’, 1957’de çıkardığı ilk plağı ise ‘Neden Garip Garip Ötersin Bülbül’.
   </p>
   <p>
    İki yıl sonra Ankara’ya dönüp TRT’de çalışmaya başlayan Ertaş, TRT yönetimi bağırmadan türkü söylemesini isteyince oradan ayrılır. 1960’larda plakları konuşulmaya başlayan sanatçı, 70’lerde herkesin tanıdığı bir isim olmasına rağmen, parmaklarında alkol nedeniyle oluşan bir rahatsızlıktan dolayı Almanya’ya gitmek zorunda kalır.
   </p>
   <p>
    Almanya’da geçimini sağlamak için gurbetçi düğünlerinde çalıp söylemeye başlar. Ta 2000 yılına kadar. 27 yıl boyunca Almanya’da gurbet hayatı yaşayan bu ‘garip göçebe’, 2000 yılında İstanbul’da verdiği konserle sahneye ve Türkiye’ye dönüş yapar.
   </p>
   <p>
    Demirel zamanında kendisine sunulan ‘devlet sanatçılığı’ unvanını; “O dönem Süleyman Demirel cumhurbaşkanıydı. Devlet sanatçılığı bana teklif edildi. Ben, ‘Hepimiz bu devletin sanatçısıyız, ayrıca bir devlet sanatçısı sıfatı bana ayrımcılık geliyor’ diyerek teklifi kabul etmedim. Ben halkın sanatçısı olarak kalırsam benim için en büyük mutluluk bu. Şimdiye kadar devletten bir kuruş almadım, bir tek TBMM tarafından verilen Üstün Hizmet ödülünü kabul ettim. Onu da bu kültüre hizmet eden ecdadımız adına aldım.” diyerek geri çevirir.
   </p>
   <p>
    Unesco tarafından 2010 yılında ‘yaşayan insan hazinesi’ kabul edilen Ertaş, 25 Nisan 2011’de İTÜ Devlet Konservatuarı tarafından fahri doktora ödülüne layık görüldü.
   </p>
   <p>
    Ertaş büyük bir saz ustası olmasına rağmen babasının yanında hiç saz çalmadı. Bozlak ustası bunu da, “Babamın yanında saz çalamazdım. Yani babamın bozlaklara verdiği feryadı ben veremezdim.” diye açıklar.
   </p>
   <p>
    Anadolu’daki Abdallık geleneğinin son temsilcilerinden olan ‘Bozkırın Tezenesi’ 13 albüm çıkardı.
   </p>
   <p>
    Ertaş’ın çok sayıdaki türküsü Barış Manço, Cem Karaca, Selda Bağcan, Zeki Müren, Kardeş Türküler gibi birçok ünlü isim ve grup tarafından da seslendirildi.
   </p>
   <p>
    Ertaş, 26 Eylül 2012’de İzmir’de tedavi gördüğü hastanede yalan dünyaya gözlerini yumdu, türküleri öksüz bıraktı.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ebru Aktan, 02 October 2012, 18:24
> Neşet Ertaş'ı unutmayıp onun adına hazırladığınız sayfalar güzeldi. Bunun için teşekkür ederim. Bu ozanı anlamamız için hazırlanmış güzel bir yazı olmuş. Onun içli sesini bir kere daha duyurduğunuz ve vefa örneği sergilediğiniz için teşekkürler...

Kaynak: [www.aksiyon.com.tr](http://www.aksiyon.com.tr:80/aksiyon/haber-33730-yalan--dunyadan--bir-garip-gecti.html), [web.archive.org (arşiv bağlantısı)](http://web.archive.org/web/20121127132137/http://www.aksiyon.com.tr:80/aksiyon/haber-33730-yalan--dunyadan--bir-garip-gecti.html)
