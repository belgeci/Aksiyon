# Sigaranın fiyakası bozulacak

*H. Salih Zengin 2013.04.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yeni kuşağın belki de ismini bile duymadığı Yeşilay atağa geçti. Alkol üzerinden yapılan mahalle baskısına boyun eğmeyeceklerini söyleyen yeni başkan Prof. Dr. İhsan Karaman, sigara paketleriyle ilgili de önemli çalışmalarının olacağını ifade etti.
  </font>
 </div>
 <div id="newsText">
  <font class="detail-text">
   <p>
    Yakın zamana kadar kısıtlı bütçe ve cılız çabalarla sesini duyurmaya çalışan Yeşilay’da bir hareketlilik var. Başbakan Erdoğan’ın kızının da yönetimde yer aldığı cemiyet, sadece Türkiye’de değil, dünyada da etkinliğini artırmak istiyor. Biz de Yeşilay’ın yeni başkanı Prof. Dr. İhsan Karaman ile cemiyeti ve hedeflerini konuştuk.
   </p>
   <p>
    <strong>
     -5 Mart 1920’de Hilâl-i Ahdar ismiyle kurulduğu günden bu yana 93 yıl geçmiş. Türkiye Yeşilay Cemiyeti’nin yeni yönetimi olarak son dönemlerde daha etkin olacağınızın işaretlerini veriyorsunuz. Nedir açtığınız yeni sayfa?
    </strong>
   </p>
   <p>
    Seçilip göreve geldiğimiz 1 Kasım 2012’den itibaren ilişkide bulunduğumuz, bizi ziyarete gelen kanaat önderlerinin, yöneticilerinin görüşü ortak bir yerde kesişiyor. Yeşilay, bugün 50’li yaşları aşanların gençlik ve çocukluk yıllarında hakikaten ismi duyulan bir kurumken son 30 yılda ortadan çekildi. Yok hükmünde. ‘Yeşilay nedir?’ deseniz, bugünkü gençlik bilmez belki. Eskiden hiç olmazsa şehirlerde ‘İçki bütün kötülüklerin anasıdır’ tabelalarıyla ya da okullardaki Yeşilay Kolu ile gündemdeydi. Bu kol okullardan kalkmıştı, şimdi yeniden kurmaya başladık. Hatta geçen aylardaki ziyaretlerimizde nostaljik olarak Cumhurbaşkanı, Başbakan ve Meclis Başkanımıza o kolları taktık ve onları ‘Tarihî Yeşilay Kolları Başkanı’ ilan ettik. Hatta Başbakan “Biz okullar arası münazara yarışmalarına katılırdık ve onları o dönem Yeşilay düzenlerdi.” dedi. Tarihî resimleri araştırdık ve hakikaten bulduk. İstanbul Büyükşehir Belediye Başkanı Kadir Topbaş Bey’i ziyaret ettiğimizde ise bize “Okullar arası folklor yarışmasını Yeşilay düzenlerdi.” dedi. Ben bilmiyordum mesela. Hayatın bu kadar içindeymiş ama sonradan ortadan kaybolmuş.
   </p>
   <p>
    <strong>
     -Bağımlılıklarla mücadele her geçen gün daha büyük önem kazanırken Yeşilay neden kayboluyor peki?
    </strong>
   </p>
   <p>
    Tanımlanmış bir sebebi yok ama tahminlerimiz var. Bir kere yaş grubu olarak uzun yıllar yaşlı diyebileceğimiz yönetimin elinde kalmış Yeşilay, hiç gençleşmemiş. Bu, dinamizmi ve aktiviteyi azaltan bir şey olabilir. İkincisi, iyi niyetli olsa bile ‘küçük olsun, bizim olsun’ anlayışı hâkim olmuş. Biz göreve geldiğimizde, ulusalı bırakın, küresel olması gereken bir teşkilatın ülke çapında 23 şubesi ve 104 temsilciliği vardı. Hâlbuki bu ülkede 81 il ve yüzlerce ilçe var. Bu ülkede iki tane kutsal ay vardır: Yeşilay ve Kızılay... Kızılay yaptığı hizmetlerle almış başını gitmiş, küresel bir marka olmuş. Yeşilay ise yerinde saymış ve geri gitmiş. Bu insanın içini yaralayan ve kanatan bir şey. Durum buyken kaderin garip bir cilvesidir ki Yeşilay’a olan ihtiyacın arttığı bir dönemde yaşıyoruz. Bütün dünyada alkol ve tütün bağımlılığı hızla artarken bununla mücadele eden teşkilat yerinde sayıyor. Biz bu çelişkiden ve ihtiyacı karşılayamayan teşkilattaki rahatsızlıktan dolayı göreve geldik.
   </p>
   <p>
    <strong>
     -Gönüllülükten öte bir zorunluluk hareketi olmasını arzu ediyorsunuz sanırım bu hareketin. Niye zorunluluk olmalı?
    </strong>
   </p>
   <p>
    Farz-ı ayn ve farz-ı kifâye kavramları var biliyorsunuz. Benim dâhil olduğum bir diğer sivil toplum kuruluşu, Yeryüzü Doktorları. Orada yer almak ve dünyanın muhtaç bölgelerine insani ve tıbbi el uzatmak bir farz-ı kifâyedir. Bu gönüllüler üzerinden yürüyebilir ve birtakım gönüllüler bunu yaptığı zaman o sorun hallolabilir. Orada bütün doktorların Yeryüzü Doktorları gönüllüsü olup dünyanın bir yerine gitmesi gerekmez demeye çalışıyorum. Yeşilay’a baktığımızda ise buradaki tehdit öyle bir tehdit ki sadece aç olanı, savaşa maruz kalanı vurmuyor. Dünyanın en fukarasından en müreffehine kadar 6,5-7 milyar insanın tümünü tehdit eden bir şey. Ki bunların yarısı da çocuklar ve gençler. Daha iki hafta önce Kahire’de dünya Müslüman doktorlarıyla bir aradaydık. Onlara Yeşilay’ı anlattım ve ülkelerinde bu kuruluşu kurmak için davet ettim. Her biri öyle hikâyeler anlattıklar ki içiniz acır. Teknolojik bakımdan ilerlemiş Malezya’da Müslüman gençler arasında morfin türevleri kullanmak çok yaygınlaşmış. Ortadoğu’da nargile çok popüler mesela. Ülkemizde de bu çok yaygın. Yani küresel olan bu sorunu bir gönüllü grubu ile çözmek mümkün değil, bu açıdan zorunlu diyorum. Bunun için farz-ı ayndır ve üstelik toplumun her kesimine farz-ı ayndır.
   </p>
   <p>
    <strong>
     -Yeşilay, Kosova ve Filistin’de de teşkilatlanıyor sanırım. Uluslararası bir işlev mi kazanacaksınız?
    </strong>
   </p>
   <p>
    Göreve gelir gelmez Yeşilay’ın İngilizce adını araştırdım, bir tane bile çıkmadı dünyada. Biz de Kızılay ve Kızılhaçlar gibi bütün ülkelerde Yeşilaylar kurulsun ve küresel bir sorun olan bağımlılıkla mücadele etsin istiyoruz. Bunu sağladıktan sonra da dünyanın bütün Yeşilayları bir araya gelip federasyon kursun ve işbirliğine gitsinler. Bu sayede bizi geçtikleri alanda dışarıdaki bilgi ve tecrübeyi de ülkemize transfer etmek istiyoruz. Avustralya sigara paketlerini kimliksiz ve kişiliksiz hâle getirmiş, en başarılı mücadele orada. Kese kâğıdı renginde, bir yüzü tamamen, diğer yüzünün de yüzde 60’ı uyarı ile kaplı. Yüzde 40’lık alanda ise hiçbir özel font kullanılmadan sigaranın adı yazıyor. Bu güzel uygulamayı Türkiye’ye de getirmek istiyoruz. Filistin’in eski sağlık bakanı İstanbul’a geldiğinde konuyu açtık, ‘Bizim yaramıza bastınız’ dedi. Filistin’de morfin türü Tramadol denilen ağrı kesiciyi İsrail 250 gramı tek bir tablete yedirerek legal yolla Gazze’ye sokup ya da birileri vasıtasıyla gençlere pazarlıyormuş. Hâliyle bir ay içinde Yeşilay’ı kurdular. Kongre sebebiyle Makedonya’ya gittiğimde Kosovalı bir doktor arkadaşıma anlattım ve onlar da kurulum aşamasını başlattılar. Birçok ülke de bu konuda çalışmaya başladı.
   </p>
   <p>
    <strong>
     -Nasıl bir yapı var şu an Yeşilay’da? Kaç personel çalışıyor? Yeterli mi?
    </strong>
   </p>
   <p>
    Yeşilay, statü itibarıyla Kanarya Sevenler Derneği’nden farklı değildir. Devlet desteği ve özel bir kanunu yoktur. Oysa Kızılay kanunla korunur ve belli gelirlerden pay alır. Nihayet 80 yıl sonra bir hükümet Yeşilay’ı hatırladı ve geçen sene bir kanun çıkararak Yeşilay’a yapılan bağışları vergiden muaf tuttu. Büyük iş adamlarına artık teklifle gidiyoruz. Geri dönüşler olmaya başladı. Gazeteler ücretsiz olarak tam sayfa basın desteği yaptı. İnsanların Yeşilay’a teveccüh etmesi için önümüzü açan büyük bir adımdır bu. Teşkilat ve ofis yapılanması da son derece kısıtlı bir elemana sahipti. Genel merkezimizde 20 kişi çalışıyor. Bu yeterli değil elbette. Önce büyük şehirlerin hepsinde şube açmaya çalışıyoruz, sonra da her ilde açacağız. Böylesine büyük bir kuruluşun insan kaynakları, harcama kalemlerine ait departmanı, kurumsal iletişim departmanı yoktu, her şey yalapşap yürütülüyordu. Artık bunu sistematik hâle getiriyoruz. Hükümet bize Sepetçiler Kasrı’nı tahsis etti, genel merkezimizi oraya taşıyacağız. Burayı VIP hizmet veren restoran ve toplantı mekânı olarak da kullanıp Yeşilay’a gelir sağlayacağız. Bir de Cerrahpaşa’daki Damat İbrahim Paşa Medresesi’nde Gençlik ve Spor Bakanlığı ile birlikte Yeşilay Gençlik Merkezi’ni kuracağız ve gençler burada spor etkinlikleri ve kültürel etkinlikler yapacak. Ayrıca devletin Kızılay’a destek olması gibi kanuni bir düzenleme yapacağına da inanıyorum.
   </p>
   <p>
    <strong>
     -Başbakan Erdoğan’ın kızı Esra Albayrak’ın Yeşilay yönetiminde olmasını nasıl değerlendiriyorsunuz?
    </strong>
   </p>
   <p>
    Esra Hanım bir sosyoloji uzmanı. Yeşilay da yaptığı işler itibarıyla psikoloji ve sosyoloji bilimlerinin rol aldığı bir yapıya sahip. İkincisi, bundan çok daha önce Sağlık Bakanlığı’nın yaptığı ‘dumansız hava sahası’ projesinde mesleği gereği rol almış birisi. Üçüncüsü de ülkenin en üst düzey yöneticisi olan Başbakan’ın kızının Yeşilay’da fiziken bizzat var olması mücadeleye güç katıyor.
   </p>
   <p>
    <strong>
     -Bu kadar mücadele ve uyarıya rağmen Türkiye’deki uyuşturucu kullanım dağılımı nasıl? Dünyaya göre nasıl bir yerdeyiz?
    </strong>
   </p>
   <p>
    Uyuşturucu kullanım yaşı gittikçe düşüyor ve kullanım oranı artıyor. Kitle iletişim araçlarının viral olarak her tür bilgiyi yayabilmesi önemli etken. Çağımız depresyon çağı. Bu tür sıkıntılar insanları buna itiyor olabilir. Aynı zamanda kötü modeller de etken. Gençlerin gözünde idol ve kahraman olan birtakım sanatçılar uyuşturucu kullanırken ve satarken yakalanıyor. Bir Deniz Seki yattı, diğerleri hâlâ sokakta geziyor, yine konser veriyorlar. Bunlar kamuoyu nezdinde eyleminden dolayı sanat hayatından dışlanmadığı sürece gençlik nazarında bu gizli bir reklamdır.
   </p>
   <p>
    <strong>
     -Bu isimler yakalandığında deşifre edilmeli mi edilmemeli mi?
    </strong>
   </p>
   <p>
    Edilmemeli. Edilmesi tersten reklam oluyor. Gençler ‘O yapıyorsa meşrudur, ben de yapayım’ düşüncesine kapılıyor.
   </p>
   <p>
    <strong>
     -Alkol ve sigara bağımlılığında ne durumdayız peki?
    </strong>
   </p>
   <p>
    Son on yılda Sağlık Bakanlığı’nın ‘dumansız hava sahası’ projesiyle çok mesafe alındı. Yüzde 4 düşmüş. Bu dünya rekoru. Kapalı alanda sigara yasağı bir devrimdir. Yalnız gevşemeye başladı bu yasak, sıkı durmak lazım. Vatandaşın ihbar etmesi gerekiyor. Bu gammazlık değil, gençliği ve toplum sağlığını korumaktır. Fakat henüz açıklanmayan bir araştırma raporuna göre, bu kadar mücadeleye rağmen 15 yaş altı grupta sigara konusunda artış var. Gençlerin kişilik bulma çabalarının, asi olma durumunun bir enstrümanı hâline geliyor sigara. Okan Bayülgen gibi kitlelerin izlediği biri ‘Ben bu sigarayı içerim’ diyor ve karşı çıkanı aşağılıyor. Dünyada 6 milyon, Türkiye’de 120 bin insan ölüyor sigaradan. Sürünenleri hariç tutuyoruz tabii. Bununla oluşan mali yük 25 milyon TL. Sigaraya bu kadar para harcanıyor ve havaya gidiyor bu kadar para.
   </p>
   <p>
    <strong>
     -Peki, nargileye nasıl bakıyorsunuz?
    </strong>
   </p>
   <p>
    Nargile konusunda ciddi araştırma yapılmamış ama o da endüstriye hizmet eden bir bağımlılık türü. ‘Sosyalleştirir, sigara gibi değildir, bitkiseldir’ gibi yalanlarla kapalı alanda sigara yasağından kurtulmuş. Sigaradan bile zararlı. Çok yakında nargileyle ilgili yüksek bütçeli büyük bir araştırma patlatacağız ve kampanyalarla zararları hakkında farkındalık oluşturacağız.
   </p>
   <p>
    <strong>
     -Alkoldeki durumumuz nedir?
    </strong>
   </p>
   <p>
    Türkiye İstatistik Kurumu (TÜİK), 2008 ve 2010’da alkolle ilgili iki araştırma yapmış. 10-14 yaş arasındaki çocuklarda alkol içmeyi deneme yüzdesi 2008’den 2010’a kadar artmış. 2013’e kadar daha da artmış demektir bu. Gençleri düşünün bir de! Televizyonlarda alkol reklamı yasak ama bütün dizilerde ve filmlerde gizli alkol reklamı var. Toplumdaki alkol tüketiminin on katı oranında alkol içme görüntüsü var her gün. Behzat Ç’de komiser içiyor, Karadayı’da savcı içiyor, o içiyor bu içiyor... Bu reklamlar gazetelerde hâlâ serbest. Gazete reklamları bazen o kadar etkili ve çarpıcı oluyor ki ben 51 yaşında bir Yeşilay Başkanı doktor olarak o reklamın cazibesine kapılabiliyorum. Müzik festivallerine ya da spor etkinliklerine daima alkol firmaları sponsor oluyor. Oraya gidenler orada bulundukları her an alkol reklamına maruz kalıyor demektir. Yurtdışında sigara için başlayan duyarlılık alkol için de başladı. Bu duyarlılık yıllar önce başladığı için oralarda alkole ulaşma, satın alma noktasında çok ciddi sınırlamalar var. Bu sınırlamalar bizde bugün yapılsa, hatta bir adım atılsa bile kıyamet kopar, yer yerinden oynar.
   </p>
   <p>
    <strong>
     -Evet gelelim bu kıyamet mevzuuna. Türkiye’de alkolün sembolik bir anlamı var ve alkol kullanmak yaşam tarzıyla, dünya görüşüyle ilişkilendiriliyor. Bu durumda nasıl bir strateji izleyebileceksiniz?
    </strong>
   </p>
   <p>
    Ülkemizde Yeşilay’ın uğraştığı sigara, alkol, uyuşturucu, kumar gibi dört ana felaketten üçü her insan tarafından kabul görürken alkole gelince ‘Orada dur!’ deniyor. Çünkü alkol ülkemizde Tanzimat’tan bu yana ilericiliğin, çağdaşlaşmanın ve modernliğin bir simgesi gibi sunulmuştur. 100 senedir mahalle baskısı var. Alkole karşı mücadele bir ateist tarafından yapılsa bile gericilik ve yaşam tarzına müdahale olarak adlandırılmış ve daha ayağa kalkmadan boğulmuştur. Bu numaraları biz yemeyiz. Bu mahalle baskısı yüzünden sesimiz kısılamaz. Yeşilay bugünden itibaren daha güçlü bir şekilde alkol endüstrisinin lobilerine karşı mücadelesini sürdürecek ve gerçekleri dünyayla entegre bir şekilde, Batı ülkelerinden alınan verilerle ülkemize teklif edecektir. Biz tabii ki bir yaptırım kurumu değiliz, bir halk sağlığı kurumuyuz. Arşiv araştırması ve bilimsel araştırma yaparız, öneride bulunuruz ve kamuoyunu bilinçlendirir, harekete geçirip eylem yaparız. Ve yapıyoruz da zaten...
   </p>
   <p>
    <strong>
     -Ne yapıyorsunuz?
    </strong>
   </p>
   <p>
    AB şemsiyesi altında kurulan Avrupa Alkol Politikaları Komiteleri diye bir birlik var. Bilim dünyasından ve halktan adamların katıldığı, Avrupa Komisyonu’na bağlı bir komite bu. Yeşilay bu birliğin tam üyesi oldu. Bu birlik harıl harıl bilimsel araştırma yapıyor ve verdiği rakamlar ağlatır insanı yani. O kadar ağlatır ki perişan olursun.
   </p>
   <p>
    <strong>
     -Bir örnekle hep beraber ağlayalım o hâlde!
    </strong>
   </p>
   <p>
    Veriyorum. Bu birliğin Avrupa’da yaptığı bir araştırma sonucuna göre 15 ve 16 yaşındaki gençlerin ağır alkol içicilik oranı yüzde 43 çıkmış. Avrupa’nın hâlini anlayın artık. O yüzden bunlar feryadı basmış ve Avrupa Alkol Politikaları Komiteleri şimdi bütün ülkelere ‘Alkollü içkilerin fiyatlarını yükseltin, vergilerini artırın, reklamlarını yasaklayın, alkole ulaşabilme oranını son derece azaltın, trafikte promil oranını düşürün ve ağır cezalar koyun’ diye baskı yapıyor.
   </p>
   <p>
    <strong>
     -Bu çağrıya destek geliyor mu Avrupa ülkelerinden?
    </strong>
   </p>
   <p>
    Hem de nasıl geliyor, Rusya’dan bile geliyor. Rusya’da gece 11 ile sabah 8 arasında alkol yasaklandı. İsveç bile alkol satışlarını kısıtlayıp sınırlandırmış durumda. Hafta sonu alkol satışı yok, alkollü mekânlarda ise sınırlı satış var. Biz Yeşilay olarak yaşam tarzı, modern dünya görüşü, ilericilik paradigmasına girmeyiz. Biz bir sivil halk sağlığı kuruluşuyuz. Kimlikler, kişilikler ve ideolojik bağlantılar üzerinden değil, dünyaya egemen olan modern toplumlardaki tıbbın ulaştığı seviyeye göre halk sağlığı prensipleri içerisinde, kanıta dayalı olarak ortaya konmuş olan ilkeleri uygularız. Ve bunları ülkemize öneririz. Bunlar da bugün alkole külliyen karşıdırlar.
   </p>
   <p>
    <strong>
     -Kanun, devletin yanında değil mi?
    </strong>
   </p>
   <p>
    Kanuna göre alkol televizyonda yasak, gazetede serbest, satışta sınırlandırma yok. Fakat Anayasa’nın 58. maddesi ‘Devlet, gençleri alkol düşkünlüğünden korur’ diyor. Bu ne perhiz, bu ne lahana turşusu! Sen gece-gündüz, saatsiz-sınırsız alkol sat, yakın tarihe kadar Efes Pilsen adı altında ilkokul yap, basketbol takımına bira ismini ver, tüm televizyonda sebil gibi içilen alkole göz yum, bir yandan da alkol düşkünlüğünden koru. Bu ikisi bir arada olmaz.
   </p>
   <h3>
    <span>
     Hiç kimse başkasını zehirleme özgürlüğüne sahip değil
    </span>
   </h3>
   <p>
    <strong>
     -Çocuk müşterilerine “İyi yaşamın sırları; erken yatmak, sağlıklı beslenmek, egzersiz yapmak ve düzenli yaşam! Fakat mutlu yaşamın sırları; uzun geceler, çılgın partiler ve alkol!” yazan kartpostal satışıyla gündeme gelen Bakırköy’deki oyuncak mağazası Toyzz Shop’a siz tepki gösterdiniz ama firmanın pazarlama müdürü, “O zaman Tekel bayilerinin de kapatılması gerekiyor.” diye cevap verdi. Haklı mı eleştirisinde?
    </strong>
   </p>
   <p>
    Savunma son derece gülünç ve acınası bir savunmadır. Cevap vermeye bile değmez buluyorum. Çaresiz yakalanmış, aciz kalmış, paniklemiş bir cevaptır o. Yaptıkları dünyanın hiçbir yerinde asla kabul edilemez.
   </p>
   <p>
    <strong>
     -Birileri çıkıp ‘Size ne benim alkolümden, sigaramdan, internetimden?’ diyebilir. Hakikaten ‘Size ne?’ diyebilirler mi?
    </strong>
   </p>
   <p>
    Bir insanın kendisine zarar verme hakkı ve özgürlüğü vardır. Yeşilay olarak acıyoruz ama saygı duyuyoruz. Fakat bir halk sağlığı kurumu olarak, toplum sağlığını, özellikle gençlerin ve çocukların sağlığını korumak ve bu alışkanlıklara özendirilmelerini engellemek de bizim görevimizdir. Dikkat edilirse bütün projelerimiz ‘Sen bu sigarayı başkasına zarar vererek içemezsin’, ‘Sen bu alkolü çocukların gözüne reklam yapamazsın’ şeklindedir.
   </p>
   <h3>
    <span>
     Yeşilay her türlü bağımlılığa karşı
    </span>
   </h3>
   <p>
    <strong>
     -Elektronik sigaralara nasıl bakıyorsunuz?
    </strong>
   </p>
   <p>
    Elektronik sigara, sigara endüstrisinin bir icadıdır. Elektronik sigara asla sigara bağımlılığından kurtulma projesinin bir parçası olamaz. Çünkü içinde hâlâ nikotin var. Ayrıca, elektronik de olsa elinde sigara imajlı bir şey kullanıyor olmak bir gün senin sigaraya dönme ümidini canlı tutar.
   </p>
   <p>
    <strong>
     -Yeşilay, internet ve teknoloji bağımlılığına karşı da bir savaş içinde. Peki neden?
    </strong>
   </p>
   <p>
    Yeşilay, kuruluş ve işleyiş felsefesi ve mantığı gereği bağımlılığa ve kötü alışkanlıklara karşıdır. Çarşı her şeye karşı! Kötü alışkanlıklar alkol, sigara, kumar ve sigara ile sınırlı değil. Modern çağın getirdiği yeni bağımlılıklar var: Fast food gibi yanlış gıdalara bağımlılık ve teknoloji bağımlılığı gibi... Biz çağdaş Yeşilay olarak bunları da mücadele kapsamına aldık. Biz insanları sağlıklı, üretken, bağımsız ve özgür olmaktan uzaklaştıran her türlü kötü şeye karşıyız diyoruz. Dünyada teknoloji bağımlılığı diye bir jargon var ve Türkiye’de bunun kongresi bile yapıldı geçen yıl. Gençler bir araya gelip birbiriyle konuşmak yerine Facebook ve Twitter’ı tercih ediyor. Obezite ve yemek bağımlılığına gelince... ABD’de bugün nüfusun yüzde 50’sinden fazlasında hastalık derecesinde obezite var ve bununla mücadele ediliyor. Biz bu raddeye gelmeden ülkemiz insanını uyarıyoruz. Sağlık Bakanlığı “Bizde 3’te biri hastalık derecesinde obezite, 3’te biri fazla kilolu, 3’te biri de normal.” diyor. Bu çok büyük bir tehdittir. Obez çocukların büyük çoğunluğunda hipertansiyon vardır ve bu ölümle sonuçlanır. Dünya Sağlık Örgütü, dünyadaki en büyük üç ölüm nedenini açıkladı: Sigara, alkol ve obeziteye bağlı hipertansiyon... Üçü de bizim mücadele alanımız içinde.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Dursun Kaya, 04 April 2013, 00:11
> Yeşilay Başkanı ile Salih Zengin Bey’in yaptığı röportaj çok güzel olmuş. Başkan’ın çok önemli tespitleri var ve katılmamak mümkün değil. Alkole sınırlama getirmek şart ki Avrupa'da da böyle. Ama maalesef modernleşme ölçüsü olarak görülüyor bizde içki içmek. Kadıköy Belediyesi de sokaklarındaki rezi...

### Aslıhan Gökçe, 03 April 2013, 01:13
> Yeşilay Başkanı ile yapılan röportaj çok doyurucu ve güzel. İnsanların sağlığını ilgilendiren konulardaki hassasiyetin arttığını görmek sevindirici. En ilgimi çeken şey ise internet bağımlılığı konusunda yeni bir alan açmaları. Bu konuda umarım kapsamlı bir çalışma ve önerilerde bulunurlar.

### Ayşe Aktürkmen, 02 April 2013, 16:27
> Yeşilay Başkanı İhsan karaman ile yapılan söyleşi çok güzel olmuş. Çocukları ve gençleri bekleyen tehlikelere karşı gerçekten çok önemli uyarıları var. Yeşilay'ı bir genç olarak çok bilmiyordum açıkçası. Faaliyetlerine yeniden hız vermesiyle daha çok gündemimize girer umarım.  Teşekkürler

Kaynak: [www.aksiyon.com.tr](http://www.aksiyon.com.tr:80/aksiyon/haber-35218-sigaranin-fiyakasi-bozulacak.html), [web.archive.org (arşiv bağlantısı)](http://web.archive.org/web/20130415015612/http://www.aksiyon.com.tr:80/aksiyon/haber-35218-sigaranin-fiyakasi-bozulacak.html)
