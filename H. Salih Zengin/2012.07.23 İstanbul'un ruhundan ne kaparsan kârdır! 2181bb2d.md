# İstanbul’un ruhundan ne kaparsan kârdır!

*H. Salih Zengin 2012.07.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İnsanlar İstanbul’un kendilerine sunduğu nimetlere ‘ne kaparsan kâr’ anlayışı ile bakıyor. Aynı durum şehrin istikbaline bakanlar için de geçerli olmalı. Zira İstanbul’un güzelliklerinden ruhunuz için ne kaparsanız kârdır.
  </font>
 </div>
 <div id="newsText">
  <font class="detail-text">
   <p>
    Eyüp’ten başladığımız İstanbul gezimizin rotasını bu kez tarihî yarımadaya doğru çevirelim ve Doğu Roma, Bizans ve Osmanlı İmparatorluğu olmak üzere üç büyük medeniyete başkentlik etmiş dünyanın tek şehrinin sınırlarını çizen surların içine yürüyerek girelim. Tabii hemen arkamızda kalan Edirnekapı Şehitliği’nde medfun erenlere ve şehitlere Fatiha okumayı ihmal etmeden. Zira bu mezarlık 1453 yılında İstanbul’u fethetmek için Bizans surları önünde şehit düşen Osmanlı askerlerinin gömüldüğü yer. Osmanlı devrinde ‘Sır Tekke’ adıyla anılan bu ilk şehitliğin yeri tam olarak bilinmese de eskiden bayram sabahları camilerden çıkan cemaat, Sır Tekke’de toplanıp buradaki şehitlerin ruhlarına Fatihalar gönderirmiş. Keşke bu gelenek yeniden canlandırılsa!.. Mısır Tarlası adını taşıyan eski kabirlerin bulunduğu bölümde yer alan şahideler 19. yüzyıl ve daha önceki yüzyıllara ait.
   </p>
   <p>
    <img alt="" height="377" src="http://web.archive.org/web/20120804234645im_/http://medya.aksiyon.com.tr/aksiyon/2012/07/23/salih-kariye-5.jpg"/>
   </p>
   <p>
    Edirnekapı surlarının içinden ‘Nefsi İstanbul’ dediğimiz suriçine girelim ve hemen sağa kıvrılalım. Kıvrılalım kıvrılmasına da artık kim böylesine meşakketli bir yolculuğa katlanır bilmiyorum. Bilgisayar başından Google Earth ile istediği yere seyahat eden, bir tıkla 3D sanal tur ile her mekânı inceleyen birisi için bu sıcak çekilir şey mi? İstanbul’un derinliğini keşfetme sevdasında olanlar varsa tabana kuvvet o hâlde... Bundan sonraki yolumuza yürüyerek devam edeceğiz.
   </p>
   <p>
    İşte karşınızda Mimar Sinan’ın duru, sade ve narin eseri Mihrimah Sultan Camii. Öyle bir cami ki siz ondan uzaklaştıkça yükselir, siz uzaklaştıkça İstanbul kaybolur ama Mihrimah Sultan Camii, topuklu ayakkabı ve etek giymiş bir kadın edasıyla yükselir silüetlerin üzerinden. Osmanlı padişahı Kanuni Sultan Süleyman’ın ve büyük aşkı Hürrem Sultan’ın kızı Mihrimah’tan alır adını. Mihr ü Mah, Farsça’da güneş ve ay anlamına gelir. 50 yaşındaki sarayın başmimarı Mimar Sinan’ın da âşık olduğu güzeller güzeli Mihrimah Sultan, Diyarbakır Valisi Rüstem Paşa ile evlendirilince Mimar Sinan, ona olan aşkını bu cami ile dile getirir. Üstelik padişah fermanı bile almadan. Üsküdar’a Mihrimah Sultan adına padişah fermanıyla aynı isimde cami yapan Sinan’ın 14 yıl sonra İstanbul’un yüksek tepelerinden birine kondurduğu tek minareli bu cami, incecik kubbesinin üzerine sığdırdığı 161 pencere ile ışıl ışıldır. Sinan Usta’nın aşkının vesikası olarak dilden dile dolaşan bu cami ile Üsküdar’daki caminin bir sırrı da  güneşin doğuş ve batış yerlerinin tespit edilerek yapılmış olmasıdır. Yani gece ve gündüzün  eşit olarak kavuştuğu 21 Mart günü Edirnekapı Camii’nin tek minaresinin arkasından güneş batarken Üsküdar’daki caminin minareleri arasından ay doğar. 21 Mart aynı zamanda sevdalısı olduğu Mihrimah Sultan’ın doğum günüdür. Şimdiki Taksim ve Çamlıca Tepesi için düşünülen devasa büyüklükteki camiler hakkındaki  tartışmalar, bu estetik algı ve hesaplama karşısında ne kadar da güdük kalıyor.
   </p>
   <p>
    <img alt="" height="131" src="http://web.archive.org/web/20120804234645im_/http://medya.aksiyon.com.tr/aksiyon/2012/07/23/salih-kariye-7a.jpg"/>
   </p>
   <p>
    <strong>
     Saraydan ara sokaklara...
    </strong>
   </p>
   <p>
    1999 depreminde hasar gördüğü için başlatılan restorasyon çalışmaları dış avlu ve minarede devam ediyor. Caminin içi ibadete açık ve gayet güzel restore edilmiş. Vakit girdiyse namazınızı bu aydınlık camide kılıp yola revan olabilirsiniz. Öyleyse tam karşı caddeye geçiyoruz şimdi. Aceleye gerek yok! Çünkü Edirnekapı üzerinden Ayvansaray’a doğru inerken yol üzerinde çay bahçeleri, Bizans eserleri, restore edilen ama nedense suyu akmayan hüzünlü Osmanlı çeşmeleri, Sinan camileri, sahabe makamları var. Sokak aralarında ise hiç eksik olmayan kapı önü teyzeleri, deliler, çocuklar... Ama biz kahverengi tabelanın gösterdiği istikamete, Kariye Müzesi’ne doğru kıvrılalım. Kariye’de kestane ve çınar ağaçlarının serin gölgesi altında çaylarımızı yudumlamayı hak etmek için önce Tekfur Sarayı’na sapalım.
   </p>
   <p>
    Hafifçe yükselen yokuşu bitirip sağa döndüğünüzde bir yanınızda harabe surları diğer yanınızda biraz daha hallice, pencerelerinden sardunyaların, havalandırmak için bırakılmış kilim ve paspasların sarktığı evleri göreceksiniz. Ve her daim eksik olmayan kediler ve sizi meraklı bakışlarla süzen yaşlı teyzeler... Bizans döneminden ayakta kalabilmiş bu tek saray, 12. yüzyılda inşa edilen ve kralların taç giyme törenleri için kullanılan bir yapı imiş. 18. yüzyılda bir süre çini ve cam atölyesi olarak kullanılmış. O atölyelerin birinin yerinde şimdi bir marangoz atölyesi var. Yükseklik korkusu olmayanları ise kulesinden müthiş bir manzara bekliyor. Taşlardan oluşan merdivenleri tırmanmayı gözünüz kesiyorsa İstanbul’u 360 derecelik bir açıyla panoramik olarak izleyebilirsiniz. Üstelik rüzgâr püfür püfür. Hadi bakalım, bu rüzgârın keyfine doyum olmaz. Buraya çadır kuracak değiliz. Merdivenleri yine dikkatli bir şekilde inerek yola koyulalım. Saray hâlâ görkemli bir metrukluk içerisinde, ama restorasyon çalışmaları da bir yandan yavaş yavaş sürüyor.
   </p>
   <p>
    Eh şimdi bir çay içmeyi hak ettik sanırım. Surların dibinde bir yeşillik göze çarpıyor. İlk yeşillik surlara doğru istif edilmiş bir karpuz sergisi. Az ilerleyin yemyeşil asmalarla çevrilmiş bir çardak. Tam karşısında Çakır Ağa Çay Evi... Surlara dayanmış üç dört tahta masa ve tabure. Madem öyle şurada biraz eğleşelim o hâlde!
   </p>
   <p>
    Rotamıza surlardan ayrılmadan devam edersek Mimar Sinan’ın eserlerinden İvaz Ağa Camii tam karşınıza çıkar. Ama onun öncesinde meslek lisesinin ilerisinde  bir tarihî Osmanlı çeşmesi ve tam karşısında yer alan sahabe makamlarını görmeniz icap eder. İvaz Ağa Camii’nin muhteşem işçiliğinden sıyrılıp Fatih Belediyesi’nin öncülüğünde restore edilen Emir Buhari Tekkesi’ne ulaşalım.
   </p>
   <p>
    Ayvansaray Dervişzade Sokağı’nda bulunan Emir Buhari Tekkesi, Nakşibendi tarikatını İstanbul’a getiren Emir Ahmed Buhari tarafından kurulmuş ve 18. yüzyılın başlarında Mehmed Emin Tokadi tarafından yönetilmişti. 1925’te terk edildikten sonra 1946 ve 1962 yıllarındaki yangınlarla ortadan kalkan ve sadece küçük bir hazire ve 3 duvarlı bir yapı kalıntısı ile mahzunlaşan tekke yeniden ayağa kaldırılmış. Bizans döneminde soyluların kapatıldığı Anemas Zindanları’nı ziyaret ederek Anemas Kafe’de bir çay içebilirsiniz.
   </p>
   <p>
    Şimdi yine ara sokaklardan yukarı doğru yürümeye devam edelim. Zira Kariye ve civarını gezmeden bu yolculuk nihayete ermiş sayılmaz. Yün çırpan kadınlar, kapı önünde koyu bir sohbete dalmış teyzeler, bir tas su ile kapısının önünü yıkayan nineler, sokakta top oynamaya koyulmuş çocukların içinden Kariye’ye doğru yürürken karşınıza aniden çıkan Kariye Parkı nefes almanızı sağlayan gizli bir bahçe gibi. Geçmişinde ağaçların ve yabani otların köklerini saldığı tarihî duvarı ortaya çıkaran bir mimari tarzıyla yeniden yapılan  5520 metrekarelik park, doğal şelalesi, yürüme yolları ve oturma alanları ile gayet başarılı bir dinlenme alanına dönüştürülmüş. Hemen arkasında ise son Bizans döneminin en görkemli resim koleksiyonuna, dünyaca ünlü fresklere, Hz. İsa ve Meryem’in tasvir edildiği mozaiklere sahip Kariye Müzesi var. Mecali olan yürümeye devam etsin, ben biraz burada soluklanacağım.
   </p>
   <p>
    Türk mahallesi ve Pembe Köşk
   </p>
   <p>
    Kariye’nin etrafında küçük küçük ve rengâ-renk ahşap evler var. Arnavut kaldırımlarıyla hâlâ mütevazı Türk mahallesi özelliklerini yansıtan bu mahalle, şimdiki güzelliğini Çelik Gülersoy’a borçlu. Yaptığı Malta Köşkü, Pembe Köşk, Çadır Köşk, Yeşil Ev-Hotel, Yıldız Parkı, Beyaz Köşk, Emirgan Kahvesi, Çamlıca, Hidiv Kasrı, Sarı Köşk, Soğukçeşme Sokağı Hotel-Evleri, Sarnıç Restaurant, Kariye Müzesi ve çevresi, İstanbul Kütüphanesi, Büyükada Kültür Evi, Safranbolu Evi gibi projeler olmasa kimbilir bugün nasıl bir manzara ile karşı karşıya olacaktık? Bütün bunları yine Çelik Gülersoy hatırası olan iki katlı, ahşap Pembe Köşk Aile Çay Bahçesi’nin masasında çayımı yudumlarken düşünüyorum. Bosna savaşı sırasında Bosna-Hersek konsolosluğu olarak kullanılan bu mekânın çınar, kestane ve ıhlamur ağaçlarıyla gölgelenen bahçesinden karşınızdaki Kariye Müzesi’ni seyretmek insana zamanın aslında bir anın sonsuzluğundan ibaret olduğunu fısıldıyor.
   </p>
   <p>
    <strong>
     Kariye ve bir sahabe makamı...
    </strong>
   </p>
   <p>
    Medine’de, Fahr-i Kâinat’ın huzurunda, babasının elini sıkı sıkıya tutmuş bir küçük çocuk; Sa’d bin Malik. Bedir Savaşı’na katılmak istiyor. “Böyle küçük göründüğüne bakmayınız efendim. Güçlüdür benim oğlum.” diye yalvaran gözlerle Efendimiz’den izin istiyor babası. Efendimiz ona şefkatle bakıyor ve mübarek ellerini omuzlarına koyarak “Gelmekle ne iyi etmişsin ya Sa’d, ama senin vazifen Medine’de. Hepimiz gidersek kadınlarımızı ve çocuklarımızı kim koruyacak?” buyuruyor.
   </p>
   <p>
    <img alt="" height="325" src="http://web.archive.org/web/20120804234645im_/http://medya.aksiyon.com.tr/aksiyon/2012/07/23/salih-kariye-4.jpg"/>
   </p>
   <p>
    Sa’d bin Malik ya da daha sonraki ismiyle Ebu Said el Hudrî, en çok sahih hadis rivayet eden yedi sahabeden biri. Tam bin yüz yetmiş hadis-i şerif rivayet eden bu zaatın 693’te, 86 yaşında iken vefat ettiği, kabrinin Cennet-ül Bakî’de bulunduğu söyleniyor. Ancak İstanbul kuşatmalarından birine katıldığı rivayeti de var. Kariye, Türbe Sokağı üzerindeki 1733 tarihli türbenin kabirden ziyade bir makam olduğu akla daha yatkın. Ebu Said el Hudrî türbesinin yanında metruk bir Nakşî tekkesi mevcut. Türbenin kitabesinde “Ashab-ı Kiram’dan Ebu Said el Hudrî Teala (r.a) hazretlerinin merkad-i şerifidir, ketebehu; Hızır Mütevelli-i Haseki Sultan, 1763” yazan Kariye Müzesi’nin komşusu olan makamı ziyaret ettikten sonra yüzünüzü Kariye’ye çevirin.
   </p>
   <p>
    Kariye ya da orjinal adıyla Chora Kilisesi, önce kilise ve manastır, sonra cami, en son müze olmuş. Geçmişi altıncı yüzyıla kadar uzansa da günümüze ulaşmış hâli Osmanlı döneminde ve yirminci yüzyılda geçirdiği onarımlar sonucundan kalma. Kompleksten geriye sadece Kurtarıcı İsa’ya adanmış olan kilise kalmış. Kilise, kubbesi dört kemerle taşınan kiborion şeklinde bir mekâna sahip.
   </p>
   <p>
    İstanbul’un fethinin ardından, 1511 yılında Atik Ali Paşa tarafından fresk ve mozaiklerin bazen tahta kepenklerle yer yer de badana ile kapatılmasıyla bina camiye dönüştürülmüş. Daha sonra yanına bir okul ve aşevi eklenmiş. 1948’den 1958’e kadar süren Amerikan- Bizans Enstitüsü’nün yaptığı çalışmalar sonucunda tüm mozaik ve freskolar ortaya çıkarılmış. Kariye mozaik ve freskoları Bizans resim sanatının son dönemine ait (14. yüzyıl) en güzel örneklerden oluştuğu için yoğun bir turist akınına uğruyor. Dış nartekste İsa’nın, iç nartekste ise Meryem’in hayatıyla ilgili sahneler var.
   </p>
   <p>
    Chora’yı diğer kiliselerden ayıran başka bir özellik ise, Meryem’in hayatını betimleyen sahnelerin kabul gören dört İncil’de dahi işlenmemiş olmasına rağmen, Chora’da kronolojik sıra hâlinde dev bir resimli ansiklopedi gibi takip edilerek anlatılması. Dindar bir kimliği olan Theodore Metokhites, Chora Kilisesi’nin adına mistik bir anlam daha katarak giriş kapısının üzerindeki mozaikte, Chora (Latince’de rahim) “sınırsız olanın mekânı, yere göğe sığmayan İsa’nın ana rahmine sığdığı, vücut bulduğu yer” olarak betimleyen bir mozaik yaptırarak kiliseyi, Meter Theou (Tanrının anası) Meryem’e ithaf etmiştir..
   </p>
   <p>
    Burayı ziyaret eden Hıristiyanların yarım hacı olduğu şeklinde bir söylenti de var. Bu önemli mekânın hemen yanıbaşında yer alan tarihî çeşme onarılmış ama kitabesi çalınmış ve suyu akmıyor. Yazık! Sebebini tahmin etmek zor. Diyelim ki musluk başları çalınıyor. Her gün değiştirilmek zorunda kalınsa bile buna değmez mi? Ha bir de müzenin açık olduğu saatlerde müze önünü trafiğe kapatmak ve tam önüne araç parketmeyi yasaklamak çok mu zor?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33161-istanbulun-ruhundan-ne-kaparsan-k%C3%A2rdir.html), [web.archive.org (arşiv bağlantısı)](http://web.archive.org/web/20120804234645/http://www.aksiyon.com.tr:80/aksiyon/haber-33161-istanbulun-ruhundan-ne-kaparsan-k%C3%A2rdir.html)
