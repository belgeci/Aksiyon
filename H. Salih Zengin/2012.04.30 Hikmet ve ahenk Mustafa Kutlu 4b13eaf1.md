# Hikmet ve ahenk: Mustafa Kutlu

*H. Salih Zengin 2012.04.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk hikâyeciliğinin yüz akı Mustafa Kutlu, iki gün süren sempozyumda ele alındı. Sempozyumda yazarın çağdaş mesnevi diliyle oluşturduğu hikâyeleri tahlil edildi.
  </font>
 </div>
 <div id="newsText">
  <font class="detail-text">
   <p>
    Yazarlık hayatında kırk yılı geride bırakan, Türk hikâyeciliğinin en önemli kalemlerinden Mustafa Kutlu’yu okumadan, hikâyelerinin dilini anlamadan, Türkiye’de 70 sonrasından bu yana yaşanan toplumsal değişmeyi deşifre etmek mümkün değildir. Kutlu’nun işaret ettiği ve kitaplarında ele aldığı bu süreç bir yana, onun ‘kesretten vahdete uzanan dil’ ile yazdığı hikâyeleri hesaba katmadan modern Türk hikâyeciliğinden söz etmek pek mümkün olmasa gerek. Çıraklık mahsulü saydığı ve artık yayımlamadığı ilk göz ağrıları Ortadaki Adam ve Gönül İşi’nin  ardından kıssa geleneğinden beslenerek oluşturduğu ve hikâyesine nakşettiği tasavvufi dille yoğrulan Yokuşa Akan Sular ile hikâyeciliğinin dönüm noktasını başlatan yazar, eşyaya ve maddî zevklere bağlanarak beslediğimiz dünya hayatına Yoksulluk İçimizde ile eleştiri getirerek modern bir Leyla ile Mecnun hikâyesinin ortasında bırakacaktır bizi. 80’ler zorlu yıllardır ve Kutlu bu kez Ya Tahammül ya Sefer ile bir dava etrafında toplanan insanların nasıl zamanın akışına kapılarak ideallerinden koptuklarını resmedecek, Bu Böyledir ile iki dünya arasında kalarak tercih ettiği dünyanın yabancısı olan ve bu yüzden bir lunapark gibi çıkmazlar içinde dolaşan insanları anlatacaktır. Değişen sadece insan mıdır? Bozulan tasavvuf anlayışının asli fonksiyonundan uzaklaşıp menfaat ve ticari bir faaliyete evrilme öyküsüne derin göndermeler yapan Sır eserini, modernizmin neye mâlolduğuna ve insandan neler götürdüğüne Arkakapak Yazıları ile dikkat çekecektir. Kıssa edebiyatını iki binli yılların başında terk edecek Mustafa Kutlu, edebiyatın ikinci kanalına yani halk hikâyelerine dönerek Uzun Hikâye ile okurun karşısına çıktığında üslubunu koruyacak ancak sade ve anlatıma dayalı bir dil ile yeni bir hikâye üslubunun kapısını aralayacaktır. Ve bu hikâyeden sonra da her yıl bir uzun hikâye yayımlamaya başlayarak bizi Anadolu insanının yüceliğine, küçük kasabalara taşıyacaktır. Yeşil ve toprak sevgisini kutsadığı Beyhude Ömrüm, bir köy otobüsünde izlediğimiz kasaba insanını anlattığı Mavi Kuş, Türk siyasi hayatına kasaba merkezinden baktığı Tufandan Önce, pazar satıcılarının hayatından yoksulları gözettiği Rüzgârlı Pazar, modern hayatı eleştirdiği Chef, aşk, ölüm, savaş ve esareti ele aldığı Menekşeli Mektup, kasabalarda yaşanan hızlı değişimi aktardığı Kapıları Açmak, muhafazakârlık yerine modern hurafelerden arınmış dindarlığı önerdiği Huzursuz Bacak, kendisini de hikâyenin içine katarak kahraman yaptığı Tahir Sami Bey’in Özel Hayatı, Türk modernleşmesini köy-kent meselesi etrafında bir gecekondu bölgesinden tartışmaya açtığı Zafer yahut Hiç,  hakikat ve tabiat çağrısı yaptığı Hayat Güzeldir... O, ‘hikmet ve ahenk’e dayanan dil ve kurgusuyla bizi, hâlimizi anlatmıştır.
   </p>
   <p>
    Mustafa Kutlu’nun bütün bu eserlerini yeniden düşünüp hatırlamamıza sebep olan şey onun adına düzenlenen ve iki gün süren program. 26-27 Nisan tarihlerinde Küçükçekmece Belediyesi’nin himayesinde Fatih Sultan Mehmet Vakıf Üniversitesi, İstanbul Üniversitesi ve Yıldız Teknik Üniversitesi işbirliği ile düzenlenen ‘Aynanın Sırrı Mustafa Kutlu Sempozyumu’ derinliğimize kök salan bu sırdan nasiplenmemize vesile oldu. 31 akademisyen ve yazarın bildiri sunduğu ve Kutlu’nun hikâyeciliği üzerine tafsilatlı konuşma yaptığı program, şüphesiz bütün bunlara rağmen Kutlu’nun hikâyesine bir giriş niteliği taşıyordu. Çünkü onun hikâyede cem ettiği felsefe, sekiz oturumda ele alınıp ifşa edilecek bir mevzuu olmadığı gibi ele alınan konular bakımından da bir eksikliğe işaret ediyordu. ‘Aynanın Sırrı Mustafa Kutlu Sempozyumu’ gösterdi ki, konuşulanlar ancak aynadan yansıyan görüntülerden ibaretti. Bu sırrı aralamak için önce Kutlu’nun şahsiyeti, hayatı, Müslüman kimliği hakkında fikir sahibi olmak icap ederdi. Bu yüzden 40 yıllık yakın dostu ve Dergâh Dergisi’ndeki oda arkadaşı Prof. Dr. İsmail Kara’nın anlattıkları önem kazanıyordu. Kara, Türkiye’deki fikir hayatını sol dâhil olmak üzere çok ciddi takip eden Kutlu’nun hikâye yazma tarzından dostluk kurduğu meslek erbabı kişilere kadar birçok sırrı ifşa ediyordu: “Yaşıtları ve akranlarıyla çok muhabbet etmez Mustafa Kutlu. Bunun tek istisnası İsmet Özel olmuştur. Daha çok gençlerle ya da bir hamal, bekçi, ayakkabı boyacısı, çaycı veya esnaf ile konuşmayı sever. Hikâyeci hanımlar yetişmesi konusundaki çabaya bugüne kadar tesadüf etmedim. Balık avcılığından, resim yapmaktan ve çizmekten uzak durması, mizacına hiç uymamasına rağmen sekiz ciltlik Türk Dili ve Edebiyatı Ansiklopedisi’ni yazması, saz çalan ve türkü söyleyen birisi olarak bunları artık hiç yapmamasını hep hayretle karşıladım. Sanırım, kendisi hikâyeci idi ve asıl sanatı dışındaki meşgalelerin yükünü ve yorgunluğunu olduğu gibi önemsemiyor veya hissetmiyordu.” Kutlu’nun yazdığı senaryo ve radyo oyunlarının sayfa sayısının hikâyelerinden daha çok olduğunu belirten Kara’nın onun yazarkenki hâllerine dair hatıraları da sempozyuma büyük ilgi gösteren okurlar için ifşa edilmiş başka sırdı.
   </p>
   <p>
    Kutlu’nun yazdıkları postmodernizmin değerlere açtığı savaştan ziyade elimizden kayıp gidene işaret etmesi bakımından önem arz eder. İyilik temennisi, merhamet çağrısı, dünyanın bir gölgelik olduğuna dair can yakıcı göndermeleri onu içimizden birisi yapar. Ömer Lekesiz’in de işaret ettiği gibi “Kutlu hikâyelerinde postmoderni aramak, filde bit aramak gibidir.” 2.Dünya Savaşı’ndan sonra entelektüellerin sosyalizme kaydığını ve Türk edebiyatçılarının bu çakma bunalımlı kişilerin görüşlerini kıble yaptıklarını belirten Lekesiz, bunu şiirde Sezai Karakoç ve Turgut Uyar’ın, hikâyede ise Mustafa Kutlu’nun fark ettiğini belirterek, Kutlu’nun yaşadığımız rüyayı tabir eden bir derviş olduğunu, onun metinlerinden ve Kur’an’dan ayetlere gönderme yaparak izah etti.
   </p>
   <p>
    İstanbul’un dört farklı mekânında konuşulan Kutlu’yu bir taşralı olarak irdeleyen Beşir Ayvazoğlu, şu tesbitte bulunuyordu: “Kutlu taşralı olarak İstanbul’a yerleşen ve zamanla İstanbul’u İstanbullulardan daha iyi anlayan ve sahiplenen bir yazardır.”
   </p>
   <p>
    Evet, iki gün boyunca Mustafa Kutlu ve eserleri hakkında yapılan akademik ve dostane konuşmalar sadra şifa niteliğindeydi. Küçükçekmece Belediyesi Sefaköy Kültür ve Sanat Merkezi’ndeki kapanış programında Kutlu’ya ait Bir Şey Yap isimli hikâye ve Dua yazısı Hikmet Barutçugil ve Reza Hemmetiad tarafından ebru-resim birlikteliği ile görsel bir okumaya dönüştü. Şüphesiz bütün bu konuşulanlar, anlatılanlar, tahlil çalışmaları Kutlu’nun hikmet ve ahenkle kurduğu hikâyelerine ışık tutmaya çalışsa da sempozyuma katılmayan Kutlu’nun duasına iştirak edenler, hem yazarın hem de amin diyenlerin muradını karşılar nitelikteydi: “Ey gözlerin görmediği, zanların karışmadığı, anlatılanların anlatamadığı, hadiselerin değiştiremediği, dağların ağırlığını, yağmurun ve yaprakların sayısını bilen; kendisinden hiçbir zerrenin gizlenemediği ulu Allah!.. Ömrümün sonunu hayreyle. En sevinçli günüm sana kavuşacağım gün olsun.”
   </p>
   <hr/>
   <p>
   </p>
   <h3>
    <span>
     <img alt="" height="367" src="http://web.archive.org/web/20120503034003im_/http://medya.aksiyon.com.tr/aksiyon/2012/04/30/salih-mustafa-kutlu-1.jpg"/>
    </span>
   </h3>
   <h3>
    <span>
     Kutlu olmasaydı Türk hikâyesinde boşluk olurdu
    </span>
   </h3>
   <p>
    Prof.Dr. M. Fatih Andı (Fatih Sultan Mehmet Vakıf Üniversitesi Edebiyat Fakültesi Dekanı, Tertip Heyeti Başkanı): “Mustafa Kutlu hepimizin ağabeyidir. Zaman zaman evin babası gibi otorite ile, bazen annesi gibi şefkat ve merhametle, zamanla Hz.Ali cenklerini anlatan bilge dede edasıyla, zaman zaman masal anlatan babaanne birikimiyle bizi anlatmıştır hep. Türk hikâyeciliğinin şahsiyeti ve yazdıklarıyla ağabeyi olmuştur. Şuna iman ederim ki, Mustafa Kutlu olmasaydı bugünün modern Türk hikâyesinde büyük bir boşluk olacaktı. Onun tasavvufi birikim ve formasyonla yaptığı şeyi başka kimse yapmamıştır.
   </p>
   <p>
    Cemal Şakar: Mustafa Kutlu’nun neredeyse bütün hikayeleri gelenek-modernleşme çatışması üzerine kuruludur dersek hata etmeyiz. Kutlu bu çatışmada reyini sürekli geleneksel olandan yana kullanır. Kutlu’nun kahramanları yabancısı oldukları hayat karşısında kendisi olarak kalabilme gayretleri içerisindedirler. Fakat sürekli yenilirler…
   </p>
   <p>
    Prof.Dr. Abdullah Uçman (Mimar Sinan Güzel Sanatlar Üniversitesi): Ya Tahammül ya Sefer isimli eserinde Kutlu, fikir haraketlerinin hareketliliğine kalp muhasebesini yapmıştır. Son kitaplarında yeni anlatım biçimleriyle Türk hikâyeciliğinde kendine özgü bir yol almıştır. Bu kitaplar Kutlu’nun hikâyeden romana geçeceği duygusunu uyandırmıştı bende. Çünkü genelde hikâyeyle başlanan yazarlık romana kayar. Fakat birçok hikâyecinin yaptığı gibi yapmadı ve bugün sayısı 20’yi geçen hikâye kitapları ile Mustafa Kutlu hikâyesi diyebileceğimiz bir birikim oluşturdu.
   </p>
   <p>
    Prof.Dr. Turan Karataş (Karamanoğlu Mehmet Bey Üniversitesi): Kutlu’nun her hikayesinde  paylaşmak istediği bir derdi var. Arınmanın nasıl olacağını, kanaatkâr olmanın erdemini, hakikat aşkını, dünyevi olan bir şeyin hafifliğini anlatmış ve bunları kurmacanın içine dahil etmiştir. Unvaların boş avuntular olduğunu, ahlak eğitimine ihtiyacımız olduğunu, yaşama zevkini bırakıp yaşatma zevkini kazanmak gerektiğini belirtir. Miskinlik insana göre değildir. Kutlu hikâyeleriyle bizim neslimiz ve çocuklarımızın öz değeriyle yetişmesine, hayatımızın Hakk’a ve hakikate göre şekillenmesine katkıda bulunmuştur. Yazarın derdi ‘Allah bes baki heves” cümlesiyle özetlenebilir.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Kerem Aksoy, 01 May 2012, 15:51
> Ünlü hikâyecimiz Mustafa Kutlu ile ilgili sempozyum da haber de çok güzel. Bir insanın hayatta iken böyle anılması harika bir şey. Küçükçekmece Belediyesi'ni de kutlamak lazım böyle bir etkinliği düzenledikleri için.

Kaynak: [www.aksiyon.com.tr](http://www.aksiyon.com.tr:80/aksiyon/haber-32480-hikmet-ve-ahenk-mustafa-kutlu.html), [web.archive.org (arşiv bağlantısı)](http://web.archive.org/web/20120503034003/http://www.aksiyon.com.tr:80/aksiyon/haber-32480-hikmet-ve-ahenk-mustafa-kutlu.html)
