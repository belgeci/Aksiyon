# ‘Peygamber Çiçeği’nin aydınlığında: Sezai Karakoç

*H. Salih Zengin 2012.04.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şair, yazar ve mütefekkir kimlikleriyle düşünce hayatımızın en önemli isimlerinden Sezai Karakoç, Diyarbakır Dicle Üniversitesi’nde düzenlenen uluslararası bir sempozyumun konusuydu. 47 konuşmacının tebliğ sunduğu iki günlük etkinlik, Karakoç’un ‘ruhumun şehri’ dediği Diyarbakır’da büyük ilgi gördü.
  </font>
 </div>
 <div id="newsText">
  <font class="detail-text">
   <p>
    Şair, yazar ve mütefekkir Sezai Karakoç’un şiir ve yazılarıyla kurduğu Diriliş düşüncesinin Türkiye gerçekliğinin güncel ve zihinsel sınırlarına hapsetmeden incelenmesi gerektiği aşikâr. Arif Ay’ın deyişiyle “Hikmet burcunda bir şair, insan-ı kâmil burcunda bir yazar” olan Karakoç, ortaya koyduğu eserlerle 50 yılı aşkın bir zamandır ruh ve fikir dünyamızın bayraktarlığını yapıyor. Dicle Üniversitesi Kongre Merkezi’nde gerçekleşen “Uluslararası Sezai Karakoç Sempozyumu”, Karakoç’un eserlerini ve fikir dünyasını bütün yönleriyle ele almış olması açısından büyük önem taşıyor.
   </p>
   <p>
    Hiç şüphesiz Sezai Karakoç’u bilenler için anahtar kelimeler uçuşur zihinlerde. Dicle’nin kıyısına kurulan Dicle Üniversitesi’nin konferans salonuna doğru yol alırken beynimde Karakoç’un şiir ve yazılarıyla yücelttiği kelimeler uçuşuyordu. Diriliş, İslam, medeniyet, ölüm, Dicle, bengisu, eleğimsağma, çocuk, anne, Leyla, Mecnun, Hızır, merhamet, Peygamber, gül, Semerkand, peygamber çiçeği, Mekke, Şam, Taha, ümmet, İstanbul, Bağdat, doğu, Fırat, batı, Mevlana, Şems, sükût,  Diyarbekir... Bu geniş zamanlı kelimelerin çağrışımlarıyla ruhlarının karanlık köşelerini ışıtan her insan için Karakoç, hep yazdıklarıyla var oldu, hiç röportaj vermedi, ekranların karşısına çıkmadı. Hep sustu. Ama her daim en çok konuşulan fikir adamı oldu.
   </p>
   <p>
    Diyarbakır Valisi Mustafa Toprak, açılış konuşmasında Diyarbakır’ın El Cezeri’den Ali Emiri’ye, Ziya Gökalp’dan Cahit Sıtkı Tarancı’ya kadar birçok önemli insanı yetiştiren mümbit bir şehir olduğuna dikkat çekti. Sezai Karakoç’un yaşayan ve zamanın en önemli kalem ustalarından, dava insanlarından birisi olduğunu belirtti: “Karakoç, toplumun her alanında, fikirlerini iyi bir şekilde terennüm ettiren bir şairimiz, dava adamımız ve kalem ustamızdır.’’ Üniversitenin rektörü Prof. Dr. Ayşegül Jale Saraç ise Karakoç’u hayatta iken anlamak ve anlatmak istedikleri için böyle bir sempozyuma ev sahipliği yapmaktan duyduğu mutluluğu ifade ediyordu.
   </p>
   <p>
    Kimdi Sezai Karakoç, bu ülke için önemi neydi? Bu sorunun cevabı Ebubekir Eroğlu’nun sözlerinde saklıydı: “Dağılan Selçuklu devletini şiirleriyle yeniden toparlayan Yunus Emre gibi 1960 sonrasında da İslam ümmetini şiir ve yazılarıyla bir arada tutan ve sol akımlardan koruyarak, kaybolan İslam düşüncesini hatırlatıp diriltendir Sezai Karakoç. Ruhen bozulmayan, bozulmaya mahal vermeyen ve direniş sembolüdür. Medeniyeti öğreten şairlerin başında gelir o.”
   </p>
   <p>
    Rasim Özdenören’in Karakoç ile yaşadıklarını anlattığı hatıralarda ‘Peygamber Çiçeği’nin aydınlığını, ruhlarının en derininde hissetti dinleyiciler. Bu sükût şairinin 1959–62 yılları arasında Pazar Postası’nda yazdığı yazılarda nasıl sivri bir dile sahip olduğunu, Marmara Kıraathanesi’nin Sezai Bey sayesinde tanındığını ve Özdenören’in onun ‘Biz Müslümanız’ sözüyle yaşadığı kırılma noktasının ne anlama geldiğini öğrendiler. “Türkiye’de gelmiş geçmiş şairlerden birine Nobel ödülü verilecek olsaydı bu Sezai Karakoç’tan başka kimse olmazdı.” diyen Özdenören ile şair yönünü bir kere daha hissederken, Mevlana İdris ile aynı duaya katıldılar: “Tanrım, Sezai Karakoç için teşekkür ederim.”
   </p>
   <p>
    İnsan kendinde olanı hissedermiş. Şairin amacı da bu hissi hatırlatmak olduğuna göre maksadın hâsıl olduğunu yüzlerden okumak mümkündü. Peki, şair kimliği ile nerede duruyordu Sezai Karakoç? Edebiyat tarihinde sıkça tartışılan İkinci Yeni şiir hareketinde Sezai Karakoç’un yerini Prof. Dr. Turhan Karataş şöyle özetliyordu: “Onun yazdığı şiirler varken İkinci Yeni yoktu. Yapı ve kelime havzası olarak İkinci Yeni’ye dâhil olan şiirlerdir bu yazdıkları. Ece Ayhan başlangıçta İkinci Yeni’de Sezai Karakoç ve Cemal Süreya isimlerinden söz eder. Sezai Karakoç 1965’e kadar İkinci Yeni’nin en önemli ve ilk şairlerinden birisidir. Ancak hatıralarına bakarsak Karakoç kendisini İkinci Yeni’den saymaz. Çünkü Sezai Bey kendi başına ekol olmuştur. Öncü ve öncülü olmayan bir Sezai Karakoç şiiri vardır karşımızda.”
   </p>
   <p>
    Sadece Sezai Karakoç şiiri mi var peki? Fikirlerinden ve siyasi duruşundan bahsetmeden bu büyük mütefekkiri tanımak ve anlamak mümkün müdür? Diriliş şairini Müslüman kimliğinden dolayı resmî şiir tarihine yaklaştırmayan elitist tavırdan söz etmenin tam da sırası. Onun İkinci Yeni içine dâhil edilmeyerek görmezden gelindiği bir gerçektir. Aynı tavır Karakoç’un siyasi kimliği söz konusu olduğunda da devreye girecektir. Karakoç’un sükût suikastına maruz bırakıldığını söyleyen Şaban Abak, Karakoç’un 40 kitabında yüce devlet fikrini savunduğuna dikkat çekip yazarın devlet, devlet adamları, yönetim üzerine çok fazla yazı kaleme aldığını belirtiyor: “İslam Birliği fikrini savunan Karakoç’un bu siyasî kimliği görmezden gelinmektedir. Karakoç haftalık Diriliş dergisinin 1988–92 yıllarındaki bütün yazılarında devlet, toplum, toplum adamlığı meselesine değinmiştir. Karakoç’a göre devlet her şeyden önce bir ide ve düşüncedir.”
   </p>
   <p>
    İki gün boyunca dolu dolu Sezai Karakoç konuşuldu. Şairliği, medeniyet tasavvuru, fikir adamlığı, yazarlığı, ruhi zamana ait kişiliği, Müslümanlığı bir kere daha ruhlarımızı cilaladı. Peki, onca konuşmaya rağmen Sezai Karakoç tam olarak konuşuldu mu? Elbette ki hayır! 15 dakika ile sınırlı olan her konuşma başlığı asıl konuya giriş cümlelerinden ibaret kaldı. Her kelimesi ve kutlu geçmişin mirasından süzülerek saf şekilde gelen Karakoç’u en güzel özetleyen cümle ise Prof. Dr. Abdullah Uçman’ın okuduğu iki satırlık yazıydı. Uçman, 1974 yılında Yeni Sanat Dergisi’nde çalışırken Fethi Gemuhluoğlu’nun onlara yazdığı şu mektuptaki cümleler, katılımcıların yürekten katıldığı bir şahitlik oldu: “Sezai Karakoç son devirde cümle için mürtefi bir noktadır. Doruktur. Yeniden dirilmedir. Kıyamdır. Davettir ve davete icabettir. Şiirin bu ebedi ustası sahabe ahlakı üzerinedir.”
   </p>
   <hr/>
   <p>
   </p>
   <p>
    <strong>
     Durmuş Günay (YÖK Yürütme K. Üyesi): Medeniyetimizin öz suyunu damıtsak Sezai Karakoç çıkar*
    </strong>
   </p>
   <p>
    Medeniyetinin bir timsali, hem teorik dünyada hem hayatıyla bir örnek insan, düşünür. Bu tarih, bu coğrafya, bu medeniyetimizin anlamının tümünü sıksak onun öz suyunu damıtsak Sezai Karakoç çıkacağını düşünüyorum. Bu ülkenin dışında hiçbir yere ayak basmamış; ancak, dünyayı, İslam dünyasını her nasılsa olağanüstü bir vukufiyet ile anlatan, yorumlayan bir düşünür olarak onu anlamadıkça, bu toprakları anlamamızın, bu kültürü anlamamızın imkanı yoktur. Ondan uzak kalan, onu okumamış olanların adına da bu anlamda üzülüyorum.
   </p>
   <hr/>
   <p>
    <strong>
     Doç. Dr. Zeki Taştan (Yüzüncü Yıl Üniversitesi Öğretim Üyesi): Fanusun içindeki aydınlık*
    </strong>
   </p>
   <p>
    Düşünce sistemini meydanlarda ifade eden ve onları eyleme dönüştürerek halkla paylaşan değil, kendi içinde oluşturduğu ve sürekli geliştirilen bir fanusun içinden insanları aydınlatan bir kişidir. Karakoç’un şiirlerinde aile kavramı çok az bir şekilde geçebilir ama çocuk, baba ve anne kavramları çok var. İslam düşüncesinde kadının ikinci plana itildiği zannına karşı Karakoç, kadını kimsenin önemsemediği kadar önemser. Annesini çok önemser. İlk terbiyeyi annesinden alır. Anadolu kadınına örnek olabilecek bir annedir.”
   </p>
   <hr/>
   <p>
    <strong>
     Doç. Dr. Kemal Timur (Sempozyum Düzenleme Tertip Kurulu Başkanı ve DÜ Edebiyat Bölümü Öğretim Üyesi): Karakoç, şiirimizin temelidir*
    </strong>
   </p>
   <p>
    1950’den bu yana Karakoç, yazdıklarıyla önemli bir iz bırakmıştır. Şiirindeki imge ve çağrışım zenginlikleri, günümüz şiirimizin temelini oluşturmaktadır. Diriliş düşüncesi ve getirdiği yeni medeniyet fikri, yakın dönem düşünce hayatımızın önemli mihverlerinden biri durumundadır. Sempozyumun amacı dilimize, edebiyatımıza, kültürümüze hizmet etmiş değerlerin yeni nesillere tanıtılması, değerlerimizin ölümünden sonra değil, yaşadığı sürede hatırlanmasına vesile olmaktır. Karakoç, bu bakımdan iyi bir örnek olmuştur.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Ayşe Kezban Namlı, 24 April 2012, 17:21
> Sezai Karakoç sempozyumunu çok iyi özetleyen bir haber kaleme almış Salih Zengin Bey. Harika bir izlenim ve severek okudum. Sezai Bey’in bütün yönleri hem iyi özetlenmiş hem de felsefesi sunulmuş. Tebrik ederim, çok şey öğrendim sayenizde.

Kaynak: [www.aksiyon.com.tr](http://www.aksiyon.com.tr:80/aksiyon/haber-32399-peygamber-ciceginin-aydinliginda-sezai-karakoc.html), [web.archive.org (arşiv bağlantısı)](http://web.archive.org/web/20120620175436/http://www.aksiyon.com.tr:80/aksiyon/haber-32399-peygamber-ciceginin-aydinliginda-sezai-karakoc.html)
