# İçinden atlar geçen meydan: Atpazarı

*H. Salih Zengin 2012.11.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Atlardan marangozhanelere, oradan da otomobiller ve değişen sosyal hayatla birlikte kafelere ev sahipliği yapmaya başlayan Fatih’teki Atpazarı Meydanı’na konuk ediyoruz sizi. Çaylar demli, muhabbet kavî...
  </font>
 </div>
 <div id="newsText">
  <font class="detail-text">
   <p>
    İstanbul’un semtlerini, sokaklarını, mekânlarını ne gezmeye ne de anlatmaya ömür yeter. Ama böyle deyip rehavete kapılmamalı. Adımlar küçük olsa da yola koyulmalı. Karşımıza nasıl bir hikâye çıkar Allah kerim. ‘Yol ehlinin gözü yolda olur’ derler. Biz de yola İstanbul’u bize hediye eden büyük hünkârın, Fatih Sultan Mehmet Han Hazretleri’nin huzurunda bir Fatiha okuyarak koyulalım. Madem buraya kadar geldik, öyleyse İstanbul gezimizin ilk durağı olsun.
   </p>
   <p>
    <img alt="" height="333" src="http://web.archive.org/web/20130102043935im_/http://medya.aksiyon.com.tr/aksiyon/2012/11/26/5493801.jpg"/>
   </p>
   <p>
    Zira İstanbul’un en mutena semtlerinden olan Fatih, yakın zamana kadar zengin ulemanın oturduğu, ahşap mimarinin en güzel örneklerini yansıtan konaklarla dolu bir yerdi. Bizans döneminde bile şehrin en kalabalık ve makbul sayılan bu semti, yakın dönemdeki imar faciası yüzünden dar sokaklara mahkûm kalsa da bütün olumsuz gelişmelere rağmen İstanbul’da yaşayanlar için Fatih, müstesnalığını hep koruyan bir yer. Merkezî konumu, tarihî ve sosyal yapısıyla tercih edilmeye devam etti, hâliyle de ev kiraları birçok semte göre her zaman yüksek oldu. Tabii maksadımız Fatih’in tarihinden ya da ev kiralarının pahalılığından dem vurmak değil. Bir köşesinden başlayarak bu semtin ruhuna nüfuz edebilmek...
    <p>
     Fatih Camii’nden fazla uzaklaşmadan Siirt Pazarı (Kadınlar Pazarı) ile Fatih Camii arasında kalan küçücük bir meydana doğru yürüyelim; adı Atpazarı... Eski Mutaflar Sokağı ile Mıhcılar Caddesi arasında. İlk hâli şimdikinden çok büyükmüş. Saraçhane’den Fatih Meydanı’na kadar uzanırmış bu küçük meydan. Bizans zamanında sığır pazarıyken fetihten sonra at pazarı hâline gelmiş. At ve süvariliğe dair ne kadar sanat varsa hepsini içinde toplamış bu küçük pazar. Semerciler, mutaflar, nalbantlar, arabacı dükkânları... Düşünün yani tam 170 ahır varmış meydanda. Hatta Pertev Paşa tarafından Mimar Sinan’a yaptırılan, İstanbul’a gelen sipahilerin indikleri bir kervansaray bile mevcutmuş. Tabii bugün ondan hiçbir eser kalmamış. Bir de meydanın tam ortasında Abdülmecid Han’ın yaptırdığı dört taraflı meydan çeşmesi varmış; ama bugün onu da bulana aşk olsun. Atpazarı’nın biraz yukarısında bir de dua meydanı varmış ki her sabah dükkânlar açılmazdan evvel esnaf ve ahaliden bazısı gelir, mahalle camiinin imamı güzel bir dua okur, ondan sonra dükkanlar birer ikişer açılmaya, atlar öteye beriye götürülmeye, pazar hareketlenmeye başlarmış. Atpazarı, Fatih ve çevresini yok eden büyük yangınların hemen hepsinde yanmış ve yangınlardan geriye pek bir şey kalmamış. Bakiyeyi ben sayayım isterseniz: Küçük bir meydan, ortasında iki ağaç ve etrafında irili ufaklı kafeteryalar.
    </p>
    <p>
     <img alt="" height="333" src="http://web.archive.org/web/20130102043935im_/http://medya.aksiyon.com.tr/aksiyon/2012/11/26/5593801.jpg"/>
    </p>
    <p>
     Meydanın on yıl önceki hâlini hatırlıyorum da, oto tamircileriyle doluydu. Yan yana dizilmiş oto tamircilerine homurdanarak girip çıkan araçlar, çekiç sesleri, tamirci çıraklarının öğle vakti bir köşeye çekilip sohbet ederek yemeklerini atıştırmaları, kilitçiler, birkaç eski kâgir apartman, bir pastane ve neden burayı mesken tuttuklarını bilemediğim iki katlı Pütürgeliler Derneği... Gerçi şimdi artık o da yok, yıkıldı. Yerine daha büyük bir bina yapılıyor. Tekrar dernek mi kullanacak, yoksa büyük bir kafe daha hizmete mi açılacak bilinmez. Ama bu küçük meydandaki değişim ve dönüşüme hizmet edeceği kesin. Meydana dikilen at heykeli, ‘at pazarı’ ismine açılım sağlayan bir heykel olmaktan uzak. Gözü bozan tek şey bu belki de...
     <p>
      <p>
       <strong>
        At, araba, kafe...
       </strong>
       <p>
        Atlardan marangozhanelere, oradan da otomobiller ve değişen sosyal hayatla birlikte nargile kafelerine ev sahipliği yapmaya başlayan bu sevimli ve küçük meydanın tarihini okumak için meydandaki 10-12 kafeteryaya değil buranın en eski sakinlerinden olan ‘Amcaların Kahvesi’ne bakmak lazım. Daha önce hiçbir adı olmayan ve ‘Amcaların Kahvesi’ diye bilinen bu eski kahve, önüne konulan bir tente ile ‘Nostalji Cafe’ adını almış almasına da yerleşmiş bir ismi söküp atmak mümkün değil insanların zihninden. Yaşları 63 ile 77 arasında değişen dört kardeş tarafından işletiliyor bu kahve. Halis, Mehmet, Süleyman ve Metin amcaların çayını 18 yıldır içiyorum. Meydanın sol üst köşesinde, dışı kırmızı tuğla örülü, iki katlı, mavi pencereli kâgir bir bina burası. Önünde minik bir asma sarmaşığı var, altına üç dört sandalye ya sığıyor ya sığmıyor. Ve her daim asmanın bir köşesine kıvrılmış kedi. Bir de küçük çiçek tarhı vardı ama meydana kafeciler hücum edince alan daraldı ve o çiçek tarhı kaşla göz arasında kayboldu. 1914 yılında babaları İstanbul’a gelmiş ve 1932’de yine kahve olan bu mekânı alarak kahveciliğe başlamış. “Buranın adı Atpazarı ama biz geldiğimizde at falan kalmamıştı tabii. Marangozlar vardı onların yerine. Bayağı devam etti marangozlar. Sonra pimapen çıkınca marangozların işi bozuldu. Sonra oto tamircileri geldi. Şimdi de kafelerle doldu.” diyor Mehmet amca.
        <p>
         Her şey değişse de bu kahve değişime direniyor. İçeri adım attığınız an dış dünyadan soyutlanıyorsunuz. Duvarlarda çentikler, tebeşirle eciş bücüş yazılmış esnafın çay borcu, sırrı dökülmüş varaklı ayna, sapsarı olmuş bir 2002 takvimi, askıda rengi atmış ceketler, hırkalar, topu topu 5 mermer masayla hepsi birbirinden farklı 30 eski ahşap sandalye... Zaten en fazla 10 metrekare var yok. “Mehmet amca hâlâ tebeşirle mi yapıyorsunuz hesap kitabı?” diye soruyorum. “Öyle alışmışız biz. Çokluk, bizden çay isteyen esnafın dükkânına işaret koyuyoruz tebeşirle. Biraz önce bir esnaf arkadaş hesap ödedi. ‘Sil’ dedim sendeki işareti. Bu kadar. Ticaret nedir? İyi niyet, güven. Biz güveniriz arkadaş. Onlar da bize güvenir. Adisyon madisyon bilmeyiz.”
         <p>
          Çayları her daim taze, her zaman lezzetli. Hele bir limonataları var ki! Mayıs 15 dedi mi ilk limonatadan tatmak için uğramak lazım. Küçük çardağın altında ılık (Limonata çok soğuk içilmezmiş, soğuk olursa gerçek tadına varılmazmış. Soğuk istesek de içemeyiz, çünkü amcaların buzdolabı yok!), tatlısı yerinde, rayihalı limonatalarınızı yudumlayın, ince uzun bardaklarda. Metin amca tezgâhın gerisinde yine harıl harıl limon rendeliyor olacaktır.
         </p>
         <p>
          <img alt="" height="327" src="http://web.archive.org/web/20130102043935im_/http://medya.aksiyon.com.tr/aksiyon/2012/11/26/5593802.jpg"/>
         </p>
         <hr/>
         <p>
          <strong>
           Meydanın en dualı kahvehanesi
          </strong>
          <p>
           “Şu yukarıda, benzin istasyonunun olduğu yer var ya camiye bakan, bir orası kahveydi. Biz taa nerelere çay, kahve taşırdık. Şimdi bir sürü kahve açıldı. Sadece buradaki esnafa çay veriyoruz artık. Bizim çaya alışanlar yine istiyorlar ama artık oralara götürmeyiz. Ayıp olur diğer kahvelere. Rızıklarına mâni olmayız.”
           <p>
            Çay elli kuruş, kahve bir lira. Büyük çay, küçük çay aynı fiyat. Memba suyu bedava. “Bedava değil ki, anamızın babamızın hayrına veriyoruz suyu.” diye ekliyor hemen Mehmet amca. Ihlamur, çay, kahve ve oraletten başka bir şey yok. Bir de limonata yazın. Öğrencisi, esnafı, emeklisi... Müşteriler daimi. Tabii bir de meczupları. Yaz kış eksik olmazlar ve kahvenin kontenjanından yararlanırlar. Ne para sorulur onlara ne mırın kırın edilir çay verilirken. Arka arkaya istedikleri kadar içerler.
            <p>
             Burası meydanın en dualı kahvesi. Ağızları dualıdır amcalarımızın. Dua faslı bir 10 dakika sürer ve siz oradan ayrılırken ve dönüp şöyle bir bakarken arkanıza “Oh be!” dersiniz, “Hayat çok güzel.”
             <p>
              Amcaların kahvesinin önündeki çardağa oturup gözlerimi kapatıyorum.  Pazar dualarla açılıyor. Ortada birbirinden güzel atlar salınıyor. Meydan çeşmesinden serin sular akıyor. İnsanlar mesut, mütebessim. Parçalanmamış bir zamanın çiçekleri açıyor. Oğulları Hamza bu çiçeklerden bir tanesini gülümseyen dudaklarına yerleştiriyor. Süleyman amca çay taşıyor süvarilere. Halis amca ocağa bir cezve daha sürüyor. Dualarla yolculuyor birini daha Metin amca. Gözlerimi açmak istemiyorum...
             </p>
             <p>
              <strong>
               Eski Kafa’lıyım, her şeyin farkındayım...
              </strong>
              <p>
               Büyük bir değişim ve dönüşüm yaşayarak Fatih’in cazibe merkezlerinden biri hâline gelen Atp!azarı Meydanı’nın en farklı mekânı şüphesiz Eski Kafa isimli restoran-kafe. ‘Bahçe Ukelâsı-Kaşık Ulemâsı’ sloganını benimseyen bu nezih mekânda kömürde demlenmiş çay, envai çeşit doğal şerbetler ve birbirinden özel yemekler (safranlı badem pilavı, yüksük çorbası, güveç, gulaş gibi) sunuluyor. Şair Mevlana İdris ve mimar eşi Aysel Hanım’ın işlettiği mekân, buraya açılan diğer kafelere öncülük etmesi bakımından önemli. Özellikle entelektüellerin, edebiyatçıların ve üniversite öğrencilerinin tercih ettiği Eski Kafa, iç dekoru ve leziz yemekleriyle meydanın ilgi odağı. Dışarıdaki değirmen taşları masa işlevi görüyor. Tabii çayınıza her daim kuruyemişler eşlik ediyor, çekirdek ise baş sırada. Buraya adım atıp da “Acaba burası kaç yüzyıllık bir mekan?” diye sormayan yoktur sanırım.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Betül Kuzu, 28 November 2012, 15:08
> At Pazarı ile ilgili haberinizi okudum. Çok kişiden duydum ama gidememiştim. Haberinizi Atpazarı ile ilgili haberinizi okudum. Çok kişiden ismini duymuş ama gidememiştim. Haberinizi okuduktan sonra bu hafta gitmeye karar verdim. İstanbul’un böyle güzelliklerini tanıttığınız için teşekkürler.

### Kemal Arıkan, 27 November 2012, 10:39
> Atpazarı Meydanı’na sık giden biriyim ve burasının tarihî ile ilgili bir şeyler öğrenememiştim. Derginizdeki dosyayı büyük bir dikkatle okudum. Meydanı anlatan ve tahlil eden çok iyi bir yazı olmuş. İstanbul'un böyle ilginç yerleri üzerine yazdığınız dosyalar oldukça ilgimi çekiyor. Daha çok yer ver...

Kaynak: [www.aksiyon.com.tr](http://www.aksiyon.com.tr:80/aksiyon/haber-34169-icinden-atlar-gecen-meydan-atpazari.html), [web.archive.org (arşiv bağlantısı)](http://web.archive.org/web/20130102043935/http://www.aksiyon.com.tr:80/aksiyon/haber-34169-icinden-atlar-gecen-meydan-atpazari.html)
