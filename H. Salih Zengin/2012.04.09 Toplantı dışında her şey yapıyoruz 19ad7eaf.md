# Toplantı dışında her şey yapıyoruz

*H. Salih Zengin 2012.04.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Birçok işyerinde günün büyük bölümü toplantı yapmakla geçer. Bu toplantıların verimini düşüren ve uzamasına sebep olan şey katılımcıların toplantı dışı kusurlu hareketlere itibar etmesidir. Sıkıcı toplantıların can simitleri ise saymakla bitmez...
  </font>
 </div>
 <div id="newsText">
  <font class="detail-text">
   <p>
    Birçok çalışan için ‘toplantı yapmak’ işin en önemli parçası. En küçük bir durum için bile toplantı pozisyonunu almak genlerimize işlemiş durumda. Bu gidişle neredeyse artık dağılmak için bile toplantı yapmaya başlayacağız. Her olay için kurum çalışanları ve birimlerin bir araya gelmesi sadece bizim ülkemize mahsus bir durum mudur bilemeyiz ama bunun geleneksel kodlarımızla ilişkili olduğu gerçeğini yabana atmamak lazım. Osmanlı’dan günümüze loncalarda, kıraathanelerde toplanmaya, sohbet etmeye alışkın olan bizler, bu alışkanlığı günümüzün modern araçlarıyla iş hayatımızda da toplantı masalarında devam ettiriyoruz. Teknolojik aksesuarlarımızı yüklenip toplantıdan toplantıya koşarken bazen saatlerce süren ve sürekli tekrarlanan toplantıların sıkıcı gündemini geyik muhabbetleri ya da yeni toplantı aksesuarlarımızla bertaraf etme yolunu seçiyoruz. Toplantılarda yaşanan hâlleri anlamak için herhangi bir toplantı esnasında etrafınızdaki insanlara göz atmanız yeterli olacaktır. Genellikle bir-iki kişinin ya da toplantıyı yönetenin konuştuğu ortamda katılımcıların büyük çoğunluğu bir süre sonra kendi gündemlerine deyim yerindeyse çaktırmadan geçiş yapıyorlar.
   </p>
   <p>
    ‘Neden bu kadar çok toplantı yapıyoruz?’ sorusunu bir kenara bırakıp toplantıların bir süre sonra muhabbet, dedikodu ve geyiğe çevrilme sürecine ilişkin yaşananlara bir göz atalım.
   </p>
   <p>
    <strong>
     iPad’siz toplantıya girmem:
    </strong>
    Eskiden toplantıların vazgeçilmezi olan kara kaplı ajandalar karizmatik bir aksesuar iken artık iPad’ler gözde. Hâliyle Mont Blanc veya Cross kalemler de rafa kaldırılmış durumda. iPad’ini alan toplantı masasına koştururken, bunun toplantı anında not almaktan çok internette gezinti yapma ya da o sırada bir oyun oynama maksadı taşıdığını söyleyelim. Hiç kimsenin elindeki ajandaya not almaması ya da herkesin komik suratlı adamlar çizmesi nasıl alışıldık bir durum ise iPad ile toplantıya katılıp toplantıyla ilgilenmemek de o kadar alışıldık bir durum artık. Genelde not alma sayfası açarak toplantıya giriş yapan iPad kullanıcıları, tartışılan konuya ilişkin internetten bilgiler okuyarak, video göstererek toplantının ruhaniyeti içinde olduklarını hissettirirler. Ancak bu geçici bir durumdur. Zira toplantı uzamaya başladığı anda önlerinde açık olan ve hiçbir şey kaydedilmemiş not defteri kapanır, internette gezinmeye, Facebook sayfasına gelen yorumlar cevaplanmaya, Twitter hesabında biriken twitler okunmaya başlanır. Bu sırada toplantıyı yürüten yönetici ile göz göze gelmemeye çalışmak, arada bir konuşulan konu ile ilgili onaylayan birkaç kelime söylemek âdettendir.
   </p>
   <p>
    <strong>
     Can simidi iPhone:
    </strong>
    Yeni nesil telefonların en gözdesi iPhone, her toplantıda katılımcıların çoğunluğunun sahip olduğu bir teknoloji olduğu için toplantılardan uzaklaşmanın da en pratik ve görünmez aksesuarıdır. Toplantının sıkıcılığından yakınan twitler atmak, mailleri kontrol edip cevaplar yazmak, Facebook’tan dürtmek, gözleriyle toplantıda olunduğu mesajı verilirken parmaklarıyla internette dolaşmak telefon kullanıcılarının en sık yaptığı toplantı dışı hareketlerdir. Tabii telefondan basit şekilde oynanabilen oyunlara odaklanmak da en sık başvurulan eylemlerdendir. Kendisine o sırada konuyla ilgili yöneltilen bir soruya cevap vermek, onayladığını bildirmek, ayrı bir profesyonellik alanıdır.
   </p>
   <p>
    <strong>
     ‘Abi şu an toplantıdayım’:
    </strong>
    Toplantının akışını bozan en önemli hususlardan biri de çalan telefonlardır. Toplantı başlarken telefonları sessize almak adab-ı muaşeretten sayılsa da sessize alınması unutulan ve ilginç bir melodiyle toplantının tam ortasında çalan telefon bütün konsantrasyonu alt üst edebilir. Tabii hemen telefonu açıp ‘Abi şu an toplantıdayım’ diyerek kendinizi odadan dışarı atmak en tercih edilesi durumdur. Tabii telefonunuzun sessizde olması ya da hiç çalmaması da önemli değildir. Uzun süren toplantılarda bunaldığınız an telefon gelmiş gibi kulağınıza telefonu dayayıp konuşmaya başlamak, ‘Gönderdiğin mail gelmedi ama şöyle bir durum var’ deyip salondan tüymek de sizin maharetinize kalmış.
   </p>
   <p>
    <strong>
     Karikatür sanatına en iyi katkı benden:
    </strong>
    Toplantıya getirilen not defterleri, ajandalar ve not kâğıtları toplansa Türk karikatür sanatına yaptığımız katkılar gözler önüne serilebilir. Toplantıda önündeki not defterine karikatür çizmek, resim yapmak, gazetedeki fotoğrafa bıyık eklemek en sık yapılan eylemlerden. Can sıkıntısından sanatçı doğar mı bilemeyiz ama resim yeteneğimizin en iyi, toplantılarda geliştiğini göz ardı etmemek gerekir. Tabii toplantı çok resmî değilse defterinizden bir yaprak kopartıp kâğıt uçak uçurmak da sizin cesaretinize kalmış.
   </p>
   <p>
    <strong>
     Sudoku’nun kralıyım:
    </strong>
    Toplantılara giren yabancı maddelerden biri de sudoku oyunu. Rakamları 9x9’luk karelere belirli bir sistemle sığdırmaya çalışmak ciddi bir konsantrasyon gerektirdiği için bunun en elverişli yeri toplantı zamanlarıdır.
   </p>
   <p>
    <strong>
     Soldan sağa toplantı:
    </strong>
    Elinize geçen bir gazete sayfasının bulmaca ekini alıp çözmeye koyulmak hem size hem toplantınıza büyük katkı sağlar. Böylece vaktinizin boşa geçmediğini düşünerek farklı bir haz yaşarsınız. Tabii bilemediğiniz soruyu yanınızdaki arkadaşınıza sorarak onu da bulmacaya dâhil etmek akıllıca bir eylemdir. Şayet siz fısıldaşırken yöneticinin ‘Ne yapıyorsunuz?’ sorusu ile karşılaşırsanız toplantı üzerine fikir alışverişinde bulunduğunuzu söylemeniz durumunuzu geçici olarak kurtaracaktır.
   </p>
   <p>
    <strong>
     Geç gelirim, erken tüyerim:
    </strong>
    Toplantı başlama saatinden en az 10-15 dakika gecikmek klasik huylarımızdandır. Toplantıya girer girmez “Şu toplantıdaydım, geciktim; trafiğe takıldım, geciktim; doktorla randevum vardı, geciktim” türünden mazeretlerinizi peş peşe sıralama konusunda mahir olmanız gerekir. Toplantının sonlarına doğru bir mazeret uydurmak ya da telefonunuzu kulağınıza dayayıp erkenden tüymek de ayrı bir beceri gerektirir.
   </p>
   <p>
    <strong>
     Herkesin gündemi kendine:
    </strong>
    Toplantılarda genellikle yönetici konuşur. Eğer yöneticiniz çok baskın ve konuşan bir karakter değilse herkes kendi gündemine ilişkin ama toplantının dışında gereksiz muhabbetlere kendini kaptırır. İş bir süre sonra geyik çevirmeye varır ve toplantılar uzadıkça uzar. Ayrıca konuşan bir katılımcıya laf sokmak, fikirlerine karşı argümanlar geliştirmek zeki insan havası verdiği için tartışmaların ardı arkası kesilmez. Toplantı gündeminin üzerinden bir-iki madde ilerledikten sonra herkesin kendi bilinçaltındaki gündem su yüzüne çıkar ve herkes bir süre sonra toplantının yöneticisi konumuna geçerek insanları yönlendirir.
   </p>
   <p>
    Bütün bunlardan sonra toplantıya katılanlara şunları söylemek düşer: “O kadar toplantı yaptık, yine bir şey ortaya çıkmadı. Hayatımız toplantı ile geçiyor abi!”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### hakan kurt, 12 April 2012, 11:50
> Toplantı yapmaktan iş yapmaya fırsat bulamıyoruz. Böyle olunca da tek gerçek toplantıların gereksizliği. Dolayısı ile toplantılar önemini kaybederek boşuna ve toplu zaman ve para kaybedilen yerler oluyor...

### Bilge Karabayır, 10 April 2012, 16:07
> Salih Zengin Bey’in toplantı konusunda yazdıklarına aynen katılıyorum. Tabii bu arada toplantıda şekerleme yapanları unutmuşuz. Toplantı anında uyuklayanların haddi hesabı da yoktur bence. Güzel yazı, teşekkürler.

### Kemal Soydan, 10 April 2012, 16:05
> H. Salih Zengin Bey'in toplantı konusunda yazdıklarına aynen katılıyorum. Ben de sık sık toplantıya katılan birisi olarak toplantıların çok da verimli olmadığını düşünüyorum. Mizahi üslup ve toplantı kültürümüz üzerine yazılan bu yazıyı bütün çalışanların okumasını dilerim. Önemli olan az toplantı, ...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=71836BF4DECE9870A6900FC85F4E0F33?newsId=32276), [web.archive.org (arşiv bağlantısı)](http://web.archive.org/web/20120425180942/http://www.aksiyon.com.tr:80/aksiyon/newsDetail_getNewsById.action;jsessionid=71836BF4DECE9870A6900FC85F4E0F33?newsId=32276)
