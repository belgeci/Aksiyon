# Kompile komplocuyuz!

*H. Salih Zengin 2013.12.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İçinden çıkılamayan her olayı bir güce bağlayıp hakikatin yerine paranoya bayrağı dikmek genlerimizde var. Zira mevzunun ucunu bir komplo teorisine düğümlediğinde her şeyi çözmek mümkün. Teoriler son günlerde yine pek popüler maşallah...
  </font>
 </div>
 <div id="newsText">
  <font class="detail-text">
   <p>
    Atalarımız “Elinde çekiç olan, her şeyi çivi olarak görür” lafını boşuna zikretmemiş. Komplo teorilerinin çatı cümlesi özümce budur. Çekici her gördüğün çivinin üzerine indirmek de artık senin marifetine ve gücüne kalmış. Vatandaş, bu anlamlı söz öbeğini aklında tutamadığından yerine daha kolay cümle bularak bir özdeyiş peydahlamış: “Her şeyin bir şeysi var.” Türk Dil Kurumu’nun ilginç kelimeler bulma departmanı bile kırk yıl düşünse böyle bir söz öbeğinin iki yakasını bir araya getiremez. Duyduğumuz her tıkırtıyı ‘kedidir kedi’ diye geçiştirmek mümkün lakin komplo teorisi adıyla nam salan resmî ve gayriresmî paranoyaklıklarımız üzerine bir tarih felsefesi inşa ettiğimizi de söylememiz lazım. Tabii hiç kimse bu laflarımı üzerine almazlık yapmasın, hiçbir ayrım gözetmeden hepimiz bu hasar tesbitinden nasipleniyoruz. Hakikat yerine inanmak istediğimiz doğrulara ulaşmak için nur topu gibi bir komplo teorisi icat etmek naturadan gelen eksikliğimizi tamamlamak için kâfi.
   </p>
   <p>
    Şimdi hepten komplo teorisinin gerçek olamayacağını iddia ettiğim gibi bir şey anlaşılmasın. Zaten böyle söyleyenler için işin erbapları “Paranoyak olmanız takip edilmediğiniz anlamına gelmez” diye veciz bir sözü de piyasa sürmüşler ki karşı çıkanları gerektiğinde susturabilsinler. Bu da kabulüm. Ancak son günlerde Gezi olaylarından tutun da dershane tartışmalarına ve ardından yapılan yolsuzluk operasyonuna kadar her olayda komplo teorileri havada uçuşuyor. Siperden başını çıkarana bir teori isabet ediyor. Bu paranoya hâlimiz, eskiden Twitter denilen kısa menzilli sosyal atış ortamı olmadığı için, uluslararası arşivlerin içinde muhafaza ediliyordu. Benim hatırladığım belge 12 Eylül darbesine yakın bir zaman dilimine rastlıyor. Söyleyeceğim şeyi de bir komplo torbasına dolduracak olan varsa Amerikan Dışişleri arşivlerine baksın.
   </p>
   <p>
    Doğu sınırlarına yakın bir ilimizde NATO ülkeleriyle yaptığımız ortak askerî tatbikatta görevli bir Amerikalı general, bizim paşanın odasında muhabbet etmektedir. Paşanın arkasında da sınır bölgesini gösteren kocaman bir harita... Haritanın üzerinde Sovyet birliklerinin yerleri raptiyelerle işaretlenmiş. Amerikalı general sohbet maksadıyla ‘Hacı, Rus birliklerinin durumu nedir?’ kıvamında bir soru sorar. Paşamız tam cevap verecekken karşısındaki kurmay albay kaş göz hareketleriyle paşaya işaret çakar. Siz de orada olsanız bu işaretin anlamının Amerikalı generalin bir casus olabileceğine dikkat çekmek olduğunu şıp diye çözerdiniz herhâlde. Tatbikat bittikten sonra Amerikalı general yazdığı raporda bu olaya değinerek paranoyaklığımızı şu cümlelerle kayda geçirir: “Sorduğum basit sorunun cevabı arkadaki haritada zaten açıkça görülüyordu. Üstelik Sovyet birliklerinin yerini onlara biz bildirmiştik. Türklerin herkesi düşman sanma paranoyası inanılmaz.”
   </p>
   <p>
    Rapor bu cümle ile bitiyor. O devirde oralar dutluk değil de Twitter gibi sosyal mecraya açılmış olsaydı ne etiketler devşirir, ne komplolar icat ederdik. Neyse... Bu şans artık yeni nesillerin elinde. Bir akıllı telefonu ve bilgisayarı olan Twitter hesabı üzerinden istediği komployu icat edip epeyce taraftar toplayabiliyor. Komplo üretme kabiliyeti olmayansa üretilmiş bir komplo etiketine kendini yapıştırarak zihin seyahatini sürdürebiliyor.
   </p>
   <p>
    <strong>
     Çapanoğlu’ndan The Cemaat’e...
    </strong>
   </p>
   <p>
    Komplo teorisi üretmenin zihni geliştiren bir tarafı şüphesiz var. İki yakası hiçbir araya gelmeyecek olayları dolambaçlı yollardan birbirine bağlamak nereden baksanız ortalamanın üzerinde bir zekâ gerektirir. Ha bunu yapamıyorsanız, direkt olarak olayı dış güçlere, Amerika ve İsrail’e bağlarsınız, olur biter. Ömer Çelakıl tarzı şifreleme mantığınız varsa da sizden iyisi yok. Zamanında rahmetli Erbakan Hoca bunu siyasette çok sık yapar, iki cümlesinden biri dış mihraklara bir gönderme içerir ve Millî Görüş’e dönüş çağrısı yapardı. Hâliyle ahali Hoca’yı dinleye dinleye her taşın altında bir Çapanoğlu’nun saklandığına ikna oldu. Günümüzde her taşın altında “The Cemaat” arama modası da bu alışkanlığın bir devamı olsa gerek.
   </p>
   <p>
    Bir dönem “Yurdumuzun her yerinden çok değerli bilmem ne madeni fışkırıyor, ama Amerika ve İsrail çıkarttırmıyormuş” diye konuşulan komplo teorileri hâlâ fiyakasını koruyor mu bilemem ama son dönemdeki teoriler yanında bunlar devede kulak hükmünde kalıyor deyim yerindeyse. Gezi olaylarının arkasında Otpor örgütü olduğu yönündeki teoriler henüz bitmemişken dershane tartışması yeni komplo teorilerini kuluçkadan çıkarıverdi. Normal seyrinde ilerleyen tartışmanın boyutu birden başka bir alana çekilerek tartışmanın aslında 2014 Mart mahalli seçimleri ve hemen ardından yapılacak olan Cumhurbaşkanlığı seçimleri öncesinde Başbakan Erdoğan’ı köşeye sıkıştırmak olduğu dillendirildi. Bunun için de Millî Eğitim Bakanlığı’nın kozmik bilgisayarlarında bulunan dershaneler taslağı ya birileri tarafından içeriden sızdırılarak ya da uzaktan bilgisayarlara girilmek suretiyle ele geçirilmişti! Her taşın altında artık ‘The Cemaat’ arandığı için ortaya atılan bu komplo teorisinin taraftar bulmaması düşünülemez tabii. Olayların altında hep aynı kaynak görülmeye başladığı zaman, son yolsuzluk operasyonunu da bu teorinin kuyruğuna bağlamak kolaylaşır. Hatta eğer bazıları gibi daha sivri zekâlı iseniz, bu teorinizi Gezi olaylarına kadar götürüp son operasyona kadar bağlarsınız. Ama yılmak yok, teoriye devam! Yarın bir gün bunlardan tamamen bağımsız gerçekleşecek olayları da bunlara bağlamak için yığınak yapmaya devam etmelisiniz.
   </p>
   <p>
    Neyse, komplo teorilerine fazla prim verirseniz yerçekiminin insanları bir arada tutmak için CIA tarafından üretilen bir mekanizma olduğuna kadar götürebilirsiniz işi. Diyeceğim şehir efsaneleri, bilimsel analizler ve kanıtların yerini alırsa kapana girmişsiniz demektir. Kendinizi Tapınak Şövalyeleri tarafından takip edildiğinize inandırmak da bundan sonra başlar işte.  Masonlar/Farmasonlar veya İlluminati Cemiyeti gibi örgütlere bulaşıp bulaşmamak da tamamen sizin hayal gücünüze kalmış. Zira komplo teorisi dediğimiz şey zaten var olduğuna inanılan gizli örgütlerin düşünce ve eylemleriyle açıklayabildiğiniz şeydir. Aklımızı çeliyor olmasının nedeni de bu gizem duygusudur. İddiaların bilimsel olarak ispatlanmaları ya da reddedilmeleri mümkün olmadığı için kolaylıkla ortadan kalkmaları da söz konusu değildir. Psikologlar bunun teşhisini ‘herhangi bir komplo teorisine inanan, diğer teorilere de inanma eğilimdedir’ şeklinde koymuş. Bunun üstüne benim başka bir şey söylemem yakışık almaz.
   </p>
   <p>
    Ama sonuçta her şey birbiriyle bağlantılıdır ve bu bağlantılar her zaman somut ve rasyonel olmayabilir. Şüphe denilen azığı heybenizden eksik etmeyin etmemesine ama bir olayı açıklamak için önce gereksiz bütün ayrıntıları atıp en basit açıklama ile yetinmeyi deneyin. Akıl ve ruh sağlığınız için verdiğim bu öğütten ücretsiz faydalanabilirsiniz. Ha bu arada bana bu yazıyı da Amerika ya da İsrail yazdırmış olabilir. Bunu da bir kenara not edin.
   </p>
   <h3>
    <span>
     EN BİLİNDİK KOMPLO TEORİLERİ
    </span>
   </h3>
   <p>
    <strong>
     AIDS virüsü kimin icadı?:
    </strong>
    AIDS virüsünün 1974’te genetik mühendisler tarafından üretildiğine inanılıyor. Gerekçe ise CIA ve KGB’nin dünyanın nüfusunu azaltmak için buldukları bir yöntem olması...
   </p>
   <p>
    <strong>
     Aslında Elvis ölmedi:
    </strong>
    1977’de hayatını kaybeden Elvis Presley’in birçok hayranı onun ölümünün uydurma bir haber olduğuna ve gerçek ölümünün 1990’ların ortasında olduğuna inanıyor. Bir dönem bizde de sanatçı Ahmet Kaya’nın ölmediği çok dillendirilmişti.
   </p>
   <p>
    <strong>
     Atatürk öldürüldü mü?:
    </strong>
    Mason localarını kapatıp faaliyetlerine son verdiği için Atatürk’ün doktorlar vasıtasıyla yavaş yavaş zehirlenip öldürüldüğü söylentisi hâlâ geçerliliğini koruyor.
   </p>
   <p>
    <strong>
     Isınma küresel yalan mı?:
    </strong>
    Bazı iklim bilimcileri, küresel ısınmanın komplo olduğuna ve yüksek vergiler getirebilmek için uydurulmuş bir söylenti olduğuna inanıyor.
   </p>
   <p>
    <strong>
     Ay inanmıyorum!:
    </strong>
    Uzay konusu komplo teorilerinin merkez üssüdür. Çünkü pek bilinmediği için sallaması kolaydır. Ay’a hiç ayak basılmadığı söylentisini yıllarca pek çok kişi gerçek kabul etmiştir. Teoriye göre ABD’nin Apollo 11 uzay aracıyla Ay’a gönderdiği ve 20 Temmuz 1969’da Ay’a ayak bastığı bilinen Neil Armstrong ve Edwin Aldrin’in bu görüntülerinin Nevada Çölü’ndeki bir açık fotoğraf stüdyosunda çekildiğine inanılıyordu.
   </p>
   <p>
    <strong>
     Kaybeden üçgen:
    </strong>
    Bermuda Şeytan Üçgeni, Atlantik Okyanusu’nda çok sayıda uçak ve geminin kaybolduğu, bazı paranormal olayların yaşandığı bölgenin adına deniyor. Pek çok insan tarafından yıllarca doğaüstü birtakım güçlerin yaptırımı olarak anlatılan üçgende neyse ki uzun zamandır kaybolma olayları yok.
   </p>
   <p>
    <strong>
     Prenses Diana öldürüldü mü?:
    </strong>
    Lady Di’nin, Dodi El Fayet’le ilişkisinin İngiltere’deki kraliyet ailesine tehdit oluşturduğu savından yola çıkan sevenleri onun İngiliz gizli servisi MI6 tarafından öldürüldüğüne inanıyor.
   </p>
   <p>
    <strong>
     12 yıllık komplo:
    </strong>
    11 Eylül 2001’de gerçekleşen İkiz Kuleler saldırısından ABD hükümetinin haberdar olduğunu düşünen komplo teorisyenleri, Ortadoğu’da savaşların başlatılabilmesi için hiçbir önlem alınmadığına inanıyor. Ayrıca İkiz Kuleler’de çalışan Yahudilerin o gün işe gitmediği teorisinin de hatırı sayılır bir taraftarı var.
   </p>
   <p>
    <strong>
     Marmara depremi gerçek bir deprem miydi?:
    </strong>
    17 Ağustos 1999 depreminin ardından çok fazla senaryo okuduk. Bunlardan en dikkat çekeni Feature Times’da yayımlanan bir araştırma idi. Burada yazılan senaryoya göre, San Andreas fay hattında meydana gelebilecek büyük bir depremin Amerikan ekonomisine çok büyük zarar vereceğini bilen ABD, yerkabuğundaki değişimleri izleyerek büyük depremi küçük depremler hâline dönüştürmenin yolunu bulmuştu. Bunun ön deneyini Türkiye’de yapmaya karar verdi. Çok gizli olan bu iş İsrailli uzmanlara verildi. Gerekli makine ve donanım gizlice denizaltılarla Gölcük üssüne getirildi. Saat tam 03.00’te düğmeye basılacak, 1-2 dakika içinde oluşturdukları enerjiyle Marmara’nın altındaki tektonik tabakayı zayıf yerlerinden kırıp aylardır oluşan basıncı dışarı atacaklardı. Böylece büyük bir deprem önlenmiş olacaktı. Ama 45 saniye süren deprem, beklenenin 10 bin kat üstünde bir güçle meydana geldi.
   </p>
   <p>
    <strong>
     Fatih Sultan Mehmet zehirlendi mi?:
    </strong>
    Fatih Sultan Mehmet’in Hıristiyan dünyası tarafından, Yahudi bir doktorun yardımıyla zehirlendiği iddiaları da çokça tartışılıyor. Yapacak bir şey olmadığı için sanırım bu sadece tartışmadan ibaret kalacak gibi görünüyor.
   </p>
   <p>
    <strong>
     Bir UFO üssü:
    </strong>
    1947’de ABD’nin Nevada eyaletinde meydana gelen kazada bir UFO’nun dünyaya düştüğüne ve içinde uzaylıların bulunduğuna inananlar bir hayli fazla. Bir askerî yetkili cismin bir hava gözlem balonu olduğunu söylese de 51. Bölge dünyadaki UFO taraftarlarının başkenti olarak biliniyor.
   </p>
   <p>
    <strong>
     Bir afet misin, saldırı mı?:
    </strong>
    2004’te Hint Okyanusu’nda meydana gelen tsunaminin tartışması hâlâ durulmadı. Tsunaminin aslında İsrail ve ABD ortak yapımı bir nükleer bombanın denemesi sırasında meydana gelmiş bir etki olduğuna inananlar bir hayli fazla.
   </p>
   <p>
    <strong>
     JFK öldürüldü mü?:
    </strong>
    ABD Başkanı John Fitzgerald Kennedy, 1963’te Dallas’ta suikasta kurban gitmişti. Bu cinayeti, politikacılar, CIA Başkanı Hoover ve bazı mafya gruplarının işbirliği içinde işlediğine dair komplo teorileri hâlâ ciddi taraftar bulmaya devam ediyor.
   </p>
   <p>
    <strong>
     Kenyalı Obama:
    </strong>
    ABD Başkanı Obama’nın, babasının Kenyalı olmasından dolayı bu ülkede doğmuş olacağı söylentileri hep gündemde oldu. Malum ABD Anayasası’na göre bir kişinin başkan olabilmesi için aranan tek şart Amerika’da doğmuş olması. Obama Havaii’de doğduğuna dair belgeyi Beyaz Saray’ın internet sayfasına koydu ama yeterli olmadı. Bu belgenin sahte olduğunu düşünen çok sayıda Amerikalı var.
   </p>
   <p>
    <strong>
     Dünyayı yöneten 10 kişi:
    </strong>
    En çok kabul gören komplo teorilerinden biri de İlluminati. Bu teoriye göre dünyayı 10 kişi yönetiyor ve bu on kişinin 300 kişiden oluşan alt kadrosu verilen emirleri uyguluyor. İlluminati adı verilen bu örgütün hedefi ise başkenti Kudüs olan tek bir dünya devleti kurmak. 10 kişilik ‘bilge adamlar’ grubunda Fransa’dan üç, ABD’den iki, Kanada, Avusturya, İngiltere, İspanya ve Güney Afrika’dan birer üye bulunuyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37412-kompile-komplocuyuz.html), [web.archive.org (arşiv bağlantısı)](http://web.archive.org/web/20131231160720/http://www.aksiyon.com.tr:80/aksiyon/haber-37412-kompile-komplocuyuz.html)
