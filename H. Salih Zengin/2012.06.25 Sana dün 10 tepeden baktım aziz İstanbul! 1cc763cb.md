# Sana dün 10 tepeden baktım aziz İstanbul!

*H. Salih Zengin 2012.06.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul, sayısız manzara terasıyla kendini açan, izlettiren ve kendine yeniden âşık eden bir şehir. Bu kadim şehir, ilginç siluetlerini saatlerce seyredebileceğiniz onlarca doğal balkona sahip. İşte İstanbul’u bir nefes gibi içinize çekebileceğiniz en iyi 10 manzara terası...
  </font>
 </div>
 <div id="newsText">
  <font class="detail-text">
   <p>
    İstanbul’a nice şair, ressam, yazar ve seyyahın âşık olması boşuna değil. Siz kalbinizi bu şehre açtığınızda her sokağı ve kuytu köşesi de size kendini açar. Muhteşemlik ve mütevazılığı ruhunda cem eden bu kadim şehrin ufkunda kaybolacağınız, yeniden ve yeniden âşık olabileceğiniz sayısız nokta vardır. Yedi tepeli bir şehirdir ama sahip olduğu onlarca tepe bambaşka panoramik görüntüler çıkarır karşınıza. Bulunduğunuz tepeden şehri izlemeye dalmışken siz mi küçülürsünüz, şehir mi büyür anlayamazsınız. İstanbul’un manzara terasları ya da balkonları denilen bu seyir alanlarından İstanbul’u izlerken içiniz denizin mavisi, doğanın yeşiliyle dolar. Bir kere daha şükretme gereği duyarsınız ister istemez. İstanbul’u en güzel nereden izlerim diye düşünenler için en iyi 10 manzara terasını derledik. Çoğu iskâna açılıp mekânlara tahsis edilmesine rağmen elde kalan ve halka açık olan bu seyir teraslarının turistik açıdan değerlendirilmesinin elzem olması bir yana, şehirde yaşayan birçok insanın haberdar bile olmadığı manzara terasları, İstanbul’u yeniden keşfetmenin en iyi yollarından biri. Her mevsim ve günün her saati başka bir güzelliğe bürünen bu büyüleyici karelerle sizi baş başa bırakıyoruz.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-01.jpg"/>
   </p>
   <p>
    <span>
     <strong>
      1-   Büyük Çamlıca:
     </strong>
    </span>
    İstanbul’un en çok bilinen ve ziyaret edilen seyir teraslarından olan Büyük Çamlıca Tepesi, 268 metre yüksekliğinde olup büyüleyici bir manzaraya sahiptir. Boğaz’ın mavi suları, Boğaziçi Köprüsü ve Avrupa Yakası’ndaki gökdelen siluetiyle tam da çayınızı yudumlayacağınız bir balkon gibidir. İçerisinde Büyükşehir Belediyesi’nin sosyal tesisleri bulunan mekân, özellikle yeni evlenen çiftlerin düğün günü uğrak yerlerinden biridir. Yemyeşil tepeliğin içinden manzaranıza Galata ve Boğaziçi Köprüsü, Rumelihisarı, Kandilli, Topkapı, Sultanahmet, Adalar, Haydarpaşa eşlik eder. Yaklaşık 340 derecelik bu panoramik görüntü günün her saatinde sizi büyüleyecek sürprizler barındırır. Fotoğraf tutkunları için sabah saatleri elverişli bir görüntü sunarken, akşam vakti de kızıla boyanan İstanbul’u buradan izlemek keyif vericidir. Osmanlı padişahlarının da özel bir ilgi gösterdiği tepe için Alman İmparatoru Kayzer Wilheim, 1898’de çıktığı tepeden şöyle seslenmiştir: “Her Alman mutlaka Çamlıca’ya çıkmalıdır.” Peki, İstanbullular olarak hepimiz çıktık mı acaba?
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-02.jpg"/>
   </p>
   <p>
    <span>
     <strong>
      2- Rumeli Hisarüstü / Nafi Baba Tepesi:
     </strong>
    </span>
    İşte İstanbul’a açılan bambaşka bir Boğaz manzarası daha... Hem de belediye otobüslerinin son durağında. İstanbul’un içinden geçip son durakta yine İstanbul’a açılmak bu şehrin güzelliklerinden biri işte. Adını burada bulunan Bektaşi Şeyhi Nafi Baba’nın açtığı tekke ve türbesinden alan Nafi Baba Tepesi ya da nam-ı diğer Hisarüstü, burada bulunan bir kafede hem çayınızı yudumlayıp soluklanmanızı hem de İstanbul’un tadını çıkarmanızı sağlar. Fatih Sultan Mehmet Köprüsü’nü harika bir açıyla gören tepe, aynı zamanda İstanbul’dan göç eden kuşların en iyi izlendiği bölgedir. Buradan Hidiv Kasrı’nı ve Anadoluhisarı’nı izlemek mümkün.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-03.jpg"/>
   </p>
   <p>
    <span>
     <strong>
      3- Nakkaş Tepe:
     </strong>
    </span>
    İstanbul’u 80 metre yükseklikten izleyebileceğiniz Nakkaş Tepe, Üryanizade Köşkü ile İcadiye Yokuşu arasındaki gözlerden uzak ama gözlerinizi açmanız gereken bir manzara terası... Hemen alt tarafta yatan Bektaşi şeyhi nakkaş Nafi Baba’dan adını alan bu tepe, Çırağan Sarayı, Yıldız Korusu, Feriye ve Ortaköy Camii’ni tam karşıdan görür. Bu noktadan Sarayburnu ve Çubuklu’yu da kendisine eşlik eden muhteşem Boğaz manzarası ile teneffüs edebilirsiniz. Adına yakışır şekilde nakış nakış işlenmiş İstanbul’un güzelliği bütün çarpıcılığı ile bu noktadan temaşa edilebilir.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-04.jpg"/>
   </p>
   <p>
    <span>
     <strong>
      4 - Yavuz Selim Camii Dış Avlusu:
     </strong>
    </span>
    Balat semtinin hemen üzerinde yükselen ve Yavuz’un oğlu Kanuni Sultan Süleyman tarafından yaptırılan cami, Haliç bölgesini dürbünle bakar gibi çok rahat bir şekilde izleyebileceğiniz bir tepeliktir. Bahçede bulunan sekizgen türbede Selimiye adı verilen görkemli bir padişah kavuğu da ziyaret edilmeli. Caminin yanında Yavuz Selim’in, Sultan Abdülmecid’in ve Kanuni’nin annesi Hafsa Sultan’ın türbeleri bulunmaktadır.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-05.jpg"/>
   </p>
   <p>
    <span>
     <strong>
      5- Topkapı Sarayı Mecidiye Köşkü terası:
     </strong>
    </span>
    Yüksekliği çok fazla olmasa da Kızkulesi’ni tam karşıdan görebileceğiniz Topkapı Sarayı’nın avlusundaki balkon, Boğaziçi’nin giriş çizgisidir âdeta. Sarayburnu’nu, Karaköy’ü, Tophane’yi, Dolmabahçe’yi, Beşiktaş’ı, Boğaziçi Köprüsü’nü, adaları, denizde gezinen balıkçıları, gemileri ve martıları izleyebileceğiniz köşk, Sultan Abdülmecid tarafından Topkapı Sarayı’nın bahçesine inşa ettirilmiştir.  Sultan Abdülmecid’in sadece bir gece konakladığı köşk, sizi bekliyor.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-06.jpg"/>
   </p>
   <p>
    <span>
     <strong>
      6- Ulus Parkı:
     </strong>
    </span>
    Boğaziçi Köprüsü, Selimiye Kışlası, Topkapı Sarayı ve Üsküdar’a doğru çizilen kaviste eşsiz bir manzara sizi bekler. Yemyeşil ağaçların arasından Boğaz’ın masmavi sularını izlemek İstanbul’a sizi bir kere daha âşık edebilir. Pazar günleri oldukça kalabalık olan Ulus Parkı’nda halka açık alanlar var; ama çay içmek isterseniz biraz tuzlu bir hesap ödemeniz gerekebilir.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-07.jpg"/>
   </p>
   <p>
    <span>
     <strong>
      7- Yuşa Tepesi / Beykoz:
     </strong>
    </span>
    İstanbul’un en yükseği, hiç şüphesiz Beykoz sırtlarında bulunan Yuşa Tepesi’dir. Buradan İstanbul’u izlerken büyük bir havuza bakıyormuş hissine kapılırsınız. Anadolu Kavağı’ndan Beykoz’un Tokat köyüne doğru rotanızı kırdığınızda İstanbul’u uçaktan izliyor gibi seyredebilirsiniz. Buraya tepeden çok dağ demek daha doğrudur herhâlde. Çok uzakta olmasına rağmen en çok ziyaret edilen tepelerdendir. Çünkü burası efsaneye göre 12 metre boyu olan (ki mezarın uzunluğu da bu boyuttadır) Yuşa Peygamber’in mezarının ve tekkesinin olduğu kutsal bir yerdir. Kanuni Sultan Süleyman’ın saltanat kayığı ile gelip atla yukarı çıktığı bu dik vadiye ulaşmak için otoyolu kullanmanız yeterli olacaktır. İstanbul’u buradan izlerken tıpkı bir gravüre bakıyor duygusuna kapılırsınız.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-08.jpg"/>
   </p>
   <p>
    <span>
     <strong>
      8- Molla Aşkı Parkı / Fatih:
     </strong>
    </span>
    Hep orada olmasına rağmen İstanbullular için yeni keşfedilmiş mekânlardan biridir Molla Aşkı Parkı. Daha öncesinde oldukça harap vaziyette olan ve kimsenin uğramadığı, ancak civarda oturan mahallelinin bildiği bu bölge, İstanbul’un doğu yakasına açılır. Balat-Ayvansaray sırtlarını, Galata’yı, Sütlüce’yi, Çamlıca’yı, Haliç’i, Fener’i çay içerek yudumlayabilirsiniz. Park içerisinde bulunan ve fiyatları oldukça makul olan kafeye isterseniz kendi yiyeceklerinizi de götürebilir, güzel bir kahvaltıyı da bedavaya getirebilirsiniz. Her daim serin bir esinti bulunan mekânı, akşamüzeri ziyaret ederseniz, güneşi arkanıza almış olur ve güzel fotoğraf kareleri yakalayabilirsiniz. Tabii bölgede bulunan ve özel izinle çıkılan Tekfur Sarayı’nın manzarası da aynı etkileyiciliğe sahiptir.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-09.jpg"/>
   </p>
   <p>
    <span>
     <strong>
      9- Sevda Tepesi / Vaniköy:
     </strong>
    </span>
    130 metrelik bir yüksekliğe sahip tepe, Haliç’in girişi ve Şemsipaşa koyuna kadar seyir sunar. 100 derecelik bir panoramik görüntü ile kendisini size açar. Tepe ve çevresi Kandilli Rasathane Müdürlüğü’ne ait olduğu için tepenin her yerinden manzarayı izlemek mümkün değildir. Ancak bu tepeye son kez çıkabilirsiniz. Çünkü  Suudi Arabistan Kralı Abdullah bin Abdülaziz’in, veliaht prensken 27 milyon dolara aldığı tepeye İBB Meclisi, araziye otel yapımı için gerekli onayı verdi.
   </p>
   <p>
    <img alt="" src="http://web.archive.org/web/20120905195559im_/http://medya.aksiyon.com.tr/aksiyon/2012/06/25/salih-10.jpg"/>
   </p>
   <p>
    <span>
     <strong>
      10- Kalafat Yeri ve Süleymaniye:
     </strong>
    </span>
    İstanbul’un ortasından İstanbul’u izlediniz mi hiç? Perşembe Pazarı’nın Haliç sahiline uzanan, Galata Köprüsü ve Unkapanı Köprüsü arasındaki yaklaşık 700 metrelik bir görüş açısına sahip bölge, bir tabloyu andırır. Denizden beş-on metre yükseklikte olmasına rağmen Sarayburnu, Aya İrini, Ayasofya, Galata Köprüsü, Çamlıca Tepesi ve Kız Kulesi’ni görebileceğiniz teras, Galata’yı da tam karşıdan görür. Biraz yukarı çıkarsanız bu manzaraya yenileri eklenir. Özellikle Süleymaniye Camii’nin arka avlusundan muhteşem bir manzara izleyebilirsiniz. Caminin avlusundan çıkıp İstanbul Müftülüğü’nün bulunduğu sokaktaki kafelerde ise bu tadına doyulmaz manzaraya çok güzel bir demli çay ya da Türk kahvesi eşlik edebilir.
    <p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Met Han - Almanya, 01 July 2012, 02:39
> Elinize, emeğinize sağlık. Bu Vatana, Millete Hüda zeval vemesin. Yazılması gerekenleri zaten yazmışsınız.Bizler de okumak kalıyor. Almanya'dan selamlar... 

### Mustafa Esen, 28 June 2012, 01:32
> Tebrikler. İstanbul’un en güzel on seyir terası haberi harika olmuş. Bir yanda talan edilen ve ranta dönüştürülen İstanbul, diğer tarafta güzellikler kaybedilmeseydi nasıl bir İstanbul bulacağımız gayet güzel ifade edilmiş. İki dosya da birbirinden güzel ve önemli. Umarım İstanbul'u yönetenler bu ça...

### Rukiye Kalkan, 28 June 2012, 01:30
> İstanbul'un bilinmeyen ne kadar çok güzelliği varmış meğerse. Biz de kendimizi istanbul'da yaşıyor zannediyoruz. Salih Zengin Bey’in "Sana Dün 10 Tepeden Baktım Aziz İstanbul” haberini okuyunca bunlardan sadece üç tanesini gördüğümü fark ettim. Haberi okur okumaz ilk işim bir plan yaparak bu tepeler...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=07DECD48F2A7F79C43EE8EB0B0EB7D94?newsId=32914), [web.archive.org (arşiv bağlantısı)](http://web.archive.org/web/20120905195559/http://www.aksiyon.com.tr:80/aksiyon/newsDetail_getNewsById.action;jsessionid=07DECD48F2A7F79C43EE8EB0B0EB7D94?newsId=32914)
