# Zamanı fotoğrafçı, fotoğrafçıyı şans çeker

*H. Salih Zengin 2011.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Zaman gazetesinin kuruluşunun 25. yılı münasebetiyle dünyanın en önemli fotoğrafçılarından 25 fotoğrafçı Türkiye’yi kendi gözleriyle fotoğrafladılar. Sonuçta ortaya muhteşem bir iş çıktı ve o kareler İstiklal Caddesi’nde yıl sonuna kadar gezilebilir.
  </font>
 </div>
 <div id="newsText">
  <font class="detail-text">
   <p>
    Ahalimizin fotoğraf sanatıyla kendini ifade etme merakı, cep telefonu ve Facebook sayesinde hortladı. Kolu uzun yeni yetme kızların makineyi tek elleriyle tutup kendilerini tepeden garip bir açıyla çektikleri fotoğrafı siteye yüklemeleri sayesinde bu sanatta önemli bir boşluğu kapattık. Çok şükür henüz can kaybımız yok. Bu fotoğraflar toplanıp sergi neyim açılsa sosyal âlemde çığır açar, insan ırkını ıslah ederiz. Fotoğraf sanatı yıldı da usandı bunların elinden...
   </p>
   <p>
    Her neyse... Üzerinde şeyedeceğim mevzu, her şeyi durmaksızın çeken ve başımıza fotoğraf sanatçısı kesilen kimseler değil; dünya gözüyle gördüğüm 25 ustanın fotoğrafları... Basın hayatında 25. yılını tamamlayan Zaman gazetesinin Türkiye’de şimdiye kadar yapılmamış en kapsamlı fotoğraf çalışmasının sergisini gezmek için kendimi İstiklal Caddesi’ne atmam o yüzden. Cadde her zamanki gibi tıkış tıkış. Ha bilet kuyruğuna girmişsin ha İstiklal Caddesi’nde yürümeye çıkmışsın. Aynı hesap!
   </p>
   <p>
    Taksim metro çıkışına, 25 fotoğrafçının birer karesinin yer aldığı bir sergi alanı kurulmuş. Hangi duayenin eserinin nerede sergilendiği bu güzel karelerin altında yer alıyor. Fotoğraf karesi dediğime bakmayın, dikdörtgen şekli de mevcut. Fotoğrafları görünce insanda bir kıskanma ile birlikte bir merak duygusu da oluşuyor. Salıyorsunuz kendinizi Tünel’e doğru. Sismanoglio Megaro, Galatasaray Meydanı, Fotoğrafevi, Fototrek Fotoğraf Merkezi, Beyoğlu Belediyesi Sanat Galerisi derken Tünel Meydanı’na kadar geldiğinizi fark etmiyorsunuz bile. Ünlü fotoğrafçıların kareleri eşliğinde kısa bir Türkiye turu atıyorsunuz.
   </p>
   <p>
    <img alt="" height="267" src="http://web.archive.org/web/20120226231416im_/http://medya.aksiyon.com.tr/aksiyon/2011/12/06/zaman-sergi-a.jpg"/>
   </p>
   <p>
    National Geographic ve Geo dergileri için çalışan Ami Vitale, fotoğraflarıyla Kapadokya’nın turizmden uzak kültür ve insan odaklı yüzüne objektifini çevirirken; Michel Vanden Eeckhoudt, Anadolu’nun son yörüklerinden Sarıkeçililerin dağlarında keçi gibi sekmiş, uyku tulumunun içinde yatmış. Hayatında ilk defa bir kömür madenine inen 64 yaşındaki kadın fotoğrafçı Jane Evelyn Atwood’a ise söyleyecek söz bulamadım. Ben bile bu yaşımda iki kere düşünür, bel fıtığımı bahane ederek madene inmekten anında cayardım. O yüzden de kimse elime makine tutuşturup madene yollamıyor zaten.
   </p>
   <p>
    Bitlis’in Ahlat ilçesindeki fotoğraf çalışmasına 2 yaşındaki bebeği Luna ile gelen Kathryn Cook bebek ve kariyer birlikte nasıl yürür gösterirken; Yunanistanlı Nikos Economopoulos, Leica’sı ve siyah-beyaz filmle başladığı projesini dijital kamerası ile devam ettirmiş ve Iphone telefonu ile sonlandırmış. “Hah” dedim fotoğraflarını görünce, “İşte bize gaz verecek ve içimizdeki fotoğraf aşkını öldürmeyecek sanatçı bu.” Benim gibi iphone’u olan herkes için ilham kaynağı. Yoksa Time dergisi için 7 yılı aşkın bir süre Beyaz Saray’da foto muhabirliği yapan, eski ABD Başkanı George W. Bush ile ilk birkaç aylık döneminde Barack Obama’yı takip eden; proje içinde Tarabya Köşkü’nde Cumhurbaşkanı Abdullah Gül’ü ve çalışma ekibinin anlarını fotoğraflayan Christopher Morris’in fotoğraflarına bakarsak fotoğraf sanatımız bir cırtım ilerlemez. Gerçi George Georgiou isimli fotoğrafçının yol kenarında çektiği bir kamyon fotoğrafı var ki işin içinden çıkamadım. Ya photoshop ya da özel olarak kamyon ayarlamış Zaman gazetesi. Yoldan geçen kamyonun önü beyaz, kasası fıstık yeşili. Buraya kadar her şey normal. Peki, ya hemen fotoğrafın ön perspektifinde (biliyoruz bu jargonu) yer alan ikişer çift beyaz masa ve fıstık yeşili sandalyelere ne demeli? Bu ikisinin aynı karede o an buluşması mümkün mü? Valla hâlâ inanabilmiş değilim; ama George’a gezi boyunca silah arkadaşlığı yapan Mühenna Kahveci olayın canlı şahidi. Bu da gösteriyor ki fotoğraf teknikten çok bir şans işi. Siz iyi fotoğraf çekiyorsanız, şans da sizi çekiyor.
   </p>
   <p>
    <img alt="" height="267" src="http://web.archive.org/web/20120226231416im_/http://medya.aksiyon.com.tr/aksiyon/2011/12/06/zaman-sergi-b.jpg"/>
   </p>
   <p>
    Zaten ilerlemeyeceği de sergiyi gezen ahalinin hâllerinden belli. Fotoğraflara bakmaktan çok, sergiyi gezenlerin yorumlarına kulak kabartmam o yüzden. Şimdi durduk yerde “Bu çekilenleri ben de çekerim! Ne var yani?” diye münafıklık yapmanın âlemi yok; ama fotoğrafların bazıları insanda o hissi uyandırıyor. Zaten fotoğrafın amacı da bu, düşündürmesi. Sizin de çekebileceğiniz hissini vermesi. Ama bizim ahali son derece sanatsal, tablo gibi olmayan fotoğrafları fotoğraftan saymaz. Bu yüzden de dünyanın en iyi fotoğrafçılarından 25 ismin tarzlarını, olaylara bakış açılarını bilmediğinden gözleri National Geographic dergisinde yayımlananlara benzer fotoğraflar arıyor. Zor bulursun... Ben de aradım bulamadım çünkü. Bir tabelacının Van Gogh resimlerini eleştirmesi gibi yorum yapmayı da o zaman bıraktım. Allah’tan ‘background’um iyi. Bu da Zaman’ın fotoğraf servisi editörü ve serginin küratörü Selahattin Sevi sayesinde oldu. Ülkemize her gelen fotoğraf sanatçısını gazetede gayet iyi ağırlayıp konferans verdirdiği için hiçbirisini kaçırmayıp yakından takip ettim. Tabii bunun sebebi fotoğraf sanatına olan tutkum değil, yanlış anlaşılmasın. Bu konferans öncesinde verilen kokteyller son derece zengin bir menü içerdiği için, hepsinde en baş sırada hazır ve nazır bir vaziyette bulunmayı kendime görev edindim. İşte o vakit, fotoğrafın bir sanat olduğu ve üstelik karın da doyurduğu fikri kafama dank etti. Bu sanata sempati beslemem o yüzden. Fotoğraftan çok işin organizasyon boyutunu daha çok önemsedim. Allah razı olsun, gelen ünlü fotoğrafçılarımız sayesinde hem gözümüz hem midemiz doydu. Devamını bekleriz...
   </p>
   <p>
    Lafı uzun uzun pozlandırmanın âlemi yok. 31 Aralık’a kadar İstiklal Caddesi’nde kalacak ve sonrasında Türkiye’nin on farklı şehrinde görücüye çıkacak “Türkiye’de Zaman” isimli sergiyi kaçırmayın derim. Hadi bakalım şimdi bu sayfayı terk edebilirsiniz, birazdan buraya kamyon gelecek abiler...
   </p>
   <p>
   </p>
   <p>
   </p>
   <p>
    <strong>
     Mühenna Kahveci (Zaman foto muhabiri): Her fotoğrafçı ayrı bir hikâye
    </strong>
   </p>
   <p>
    Samuel Bollendorff ile Şanlıurfa’dan Mardin’e yaptığımız yolculuk ilginç bir otostop hikâyesi ile akıllarda kaldı. Mardin’in bir köyünün yakınından geçerken orta yaşlı bir adam el ederek arabamızı durdurdu. Yarım saatlik mesafedeki ilçe merkezine gidip gitmeyeceğimizi sordu. Biz ‘gidiyoruz’ deyince yanında bulunan üç kadın ile bir çocuğu arabaya bindirdi. Kadınların ana dili Kürtçe olduğu için anlaşmakta biraz zorlandık. Samuel birkaç soru sorduktan sonra kadınların fotoğrafını çekmek istedi. Zar zor durumu izah edip izin almayı başarmışken Samuel bu sefer de bulunduğumuz yerin fotoğraf açısından güzel olmadığını, bu sebeple 3 kilometre kadar geriye gitmemiz gerektiğini söyledi. Hiç tanımadıkları iki kişinin arabasına binmelerine rağmen kadınlar herhangi bir tepki vermedi. Birkaç dakika poz verdiler ve ortaya çıkan bu panoramik fotoğraf projenin en güzel karelerinden biri oldu.
   </p>
   <p>
    <strong>
     “Fotoğrafları bebeğiyle çekti”
    </strong>
   </p>
   <p>
    Kathryn Cook ile Bitlis’in Ahlat ilçesinde yaptığımız çalışma, projenin en farklı yolculuklarından biriydi. Olayı ilginç kılan unsurlardan başlıcası Kathryn’in 2 yaşındaki bebeğini de getirmiş olmasıydı. Üstelik bebeğin bakıcılığını üstlenen bir arkadaşı daha vardı yanında. Arkadaşının günlük 8 saat olan mesaisi dolduğunda Kathryn otele dönerek Luna’yı kucağına alıyor ve fotoğraf çekmeye devam ediyordu. Ara sıra da annesini rahat bırakması için Luna’yı oyalamak bize düşüyordu.
   </p>
   <p>
    <strong>
     “64 yaşında ve yerin 350 metre altında”
    </strong>
   </p>
   <p>
    Dünyadaki efsane fotoğrafçılar arasında yer alan Jane Evelyn Atwood ile Zonguldak kömür madenlerine indik. Jane, 64 yaşında olmasına rağmen yerin 350 metre altındaki dar ve tozlu tünellerde saatlerce yürüdü. Madencilerin hâlini anlamak için onlarca soru sordu. Ziyaretimizden bir hafta kadar önce bir madenci kaza sonucu hayatını kaybettiği için hüzün hâkimdi içeride. Bu sebeple kendi aralarında para toplayarak kurban kesmeye karar vermişlerdi. Her yıl 2 ya da 3 kere yaptıkları bir şeydi bu. O gün madene inen asansörün ön tarafındaki boşlukta bir büyükbaş hayvan kurban edildi. İş kıyafetleri ile bir araya gelen yüzlerce madenci aynı anda ellerini duaya kaldırınca, Jane için de sıra dışı fotoğraf kareleri çekme fırsatı doğmuştu.
   </p>
   <p>
    <strong>
     “Türkiye onlar için macera”
    </strong>
   </p>
   <p>
    George Georgiou ve Vanessa Winship, daha önce Türkiye’de yaşamış fotoğrafçı bir çift. İlk olarak 2003’te karayolu ile gelmişler; fakat henüz Tekirdağ’da iken yaptıkları trafik kazasından ucuz kurtulmuşlar. Arabalarını tamir ettirmek için geldikleri İstanbul’da, George’un birkaç dakika önce önünden geçtiği Neve Şalom Sinagogu’nda patlama olmuş. Bir hafta sonra ise George ve Vanessa, İstanbul’dan ayrılırken bombalı saldırıya uğrayan İngiliz Konsolosluğu’nun yakınlarında bulunuyorlarmış. Birkaç badire atlatarak başladıkları Türkiye macerası sonradan onlarda bir sevdaya dönüşmüş. İstanbul’dan Kayseri’ye uzanan 2300 kilometrelik yolculuk Anadolu insanının misafirperverliği ile taçlandı. Çalışmayı bitirip Kastamonu üzerinden dönüşe geçmiştik ki duble yol inşaatından ötürü tek şeritten sağlanan ulaşım nedeniyle büyük bir tehlike atlattık. Sollama yapan ve kamyonlar yüzünden kendi şeridine dönemeyen bir otomobille burun buruna gelince araçtaki herkes muhtemelen son duasını etmeye başlamıştı. Yolun sağındaki boşluk ise sonradan George ve Vanessa’ya büyük bir ‘oh’ dedirtti.
   </p>
   <p>
    <strong>
     Onur Çoban (Zaman foto muhabiri): Reza’nın canı mercimek çorbası çekti
    </strong>
   </p>
   <p>
    İran asıllı fotoğrafçı Reza’yı havalimanında karşıladıktan sonra otele gideceğimizi düşünüyordum. Uzun bir yoldan gelmişti ve dinlenmek isteyeceğini hesap etmiştim. Ama Reza tam aksine fotoğraf çekeceğimiz bölgeye gitmek istediğini söyledi ve birlikte Halkalı’ya gittik. Halkalı’daki aşure matemini fotoğraflayacaktı. Neredeyse bütün gece çalıştık, sürekli insanlarla konuştu. Fazla fotoğraf çekmedi, sürekli video çekiyor ve insanlarla konuşuyordu. Gecenin sonunda acıktığını söyledi. Ne yemek istediğini sordum. Sadece mercimek çorbasını özlediğini ve içmek istediğini söyledi. İlk bulduğumuz çorbacıya girdik ve mercimek çorbası içtik. Mütevazı olmasına ve iş disiplinine hayran kaldım.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Kemal Kocatürk, 08 December 2011, 01:23
> Zaman gazetesinin fotoğraf sergisini Taksim'de gezmiştim. Bu haberi görünce sıradan bir sergi haberidir diye iki üç satırına göz gezdirdim. Ama yazıya başlayınca sonuna kadar okumak durumunda kaldım. Son derece akıcı ve güzel bir dille yazılmış. Çok güldüm. Daha önce Aksiyon'da böyle keyifli bir yaz...

Kaynak: [www.aksiyon.com.tr](http://www.aksiyon.com.tr:80/aksiyon/haber-31184-234-zamani-fotografci-fotografciyi-sans-ceker.html), [web.archive.org (arşiv bağlantısı)](http://web.archive.org/web/20120226231416/http://www.aksiyon.com.tr:80/aksiyon/haber-31184-234-zamani-fotografci-fotografciyi-sans-ceker.html)
