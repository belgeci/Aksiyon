# Van Gogh sarı, sen siyah bir silüetsin

*H. Salih Zengin 2012.03.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Singapur’daki dünya prömiyerinin ardından İstanbul Modern’de sanatseverlerle buluşan Van Gogh Alive sergisi, izleyiciyi ışık, renk ve ses senfonisinin içine alıyor. Serginin sloganı ‘Çerçeve yok, içindesin!’; ama silüet olarak...
  </font>
 </div>
 <div id="newsText">
  <font class="detail-text">
   <p>
    Kapkaranlık bir alanda dünyanın en büyük ressamlarından birinin tablolarını ziyaret etmek pek akılcı gelmiyor sanırım size de. Bana da gelmedi. Renkler içinde sarının şanını yücelten Van Gogh’un eserlerini kapkaranlık bir alanda izleme fikrine kendimi alıştırıp İstanbul Modern’in yolunu tuttum. Açıkçası ortaya konan bir eserin gelişen teknolojinin yardımıyla modern biçimde yorumlanarak başka bir şeye dönüştürülmesi fikrine öteden beri pek sıcak bakan biri değilim. Ama zaten benim bu bakış açımı da kimse ciddiye almadığı için bol keseden atma özgürlüğüm var. Adamın biri zamanında bugünleri düşünerek boşuna “Bilginin olmadığı yerde önyargı vardır.” dememiş. Neyse ki Van Gogh’a karşı bir önyargım yok. Hatta Candan Erçetin’in ‘En sevdiğim mevsimdi sarı sonbahar” şarkısını ne zaman dinlesem, felsefesine tam vâkıf olamasam da Van Gogh aklıma gelecek kadar da sanatseverim. Hayatı zorluklar, bu zor şartlara bağlı kararsızlıklar, ruhsal iniş çıkışlar içinde geçen dâhi ressamın sergideki dijital resimlerine bakarken bu acıyı hissedebilir misiniz bilemem ama resimlere eşlik eden müzikler sizi o atmosfere sokmak için kulağınızda çınlayıp duruyor. Dev ekranlara, duvarlara, kolonlara, zemine yansıyan 3 binden fazla dev boyuttaki Van Gogh görseline bakınca gerçekten sanatçının eserlerini mi gördünüz yoksa müzik eşliğinde bir şölene mi katıldınız kafanız karışıyor. Sanatla iç içe özüm bile bu karışıklığa bir mana verememişse sizin işiniz gerçekten zor. Nihayetinde kendim sanat atmosferinde eski kulağı kesiklerdenim.
    <p>
     Yüksek çözünürlüklü 40 projektörden yansıyan ve Van Gogh’un ömrünün son 10 yılında ürettiği eserlerden kristal netliğinde üç bin kadar görselin sunulduğu bu dijital sanat sergisi zihin ve duygu haritanızı allak bullak edebilir. Öyle ki ziyaretçilerin birer silüet olarak gezindiği sergide pusulasını kaybetmiş oymakbaşı gibi kalıverirsiniz. Zira içerisi zifirî karanlık, kimi boş bulduğu banka ilişmiş, kimi yere uzanmış, kimi fotoğraf makinesini kolonlara denk gelen yerlerden kurtararak fotoğraf çekmeye çalışıyor. Yani ekranda üç dört saniye gözüken tabloya dikkat kesileyim derken tepetaklak olabilirsiniz.
     <p>
      Gerçi Van Gogh Alive sergisinin amacı da ışık, renk ve seslerin etkileyici uyumunu kullanarak düşüncelerinize meydan okumak ve ruhsal olarak sizi tepetaklak yapmak olduğu için sorun yok; kestirmeden sonuca ulaşıyorsunuz. Ama bu sergiyi izlerken ‘Stendhal sendromu’na kapılmayacağınıza bahse girerim. Bu sendromu ilk kez duyanlar için bilgimi konuşturmam gerekiyor sanırım, fırsat bu fırsat. Efendim bu sendroma defalarca yakalanmış bir kişi olarak durumu şöyle tercüme edebilirim ki sendrom, daha çok müzelerde karşılaşılan ve gördüğü sanat eseri karşısında gaza gelip kendinden geçen kişiler için kullanılıyor. Hafife almayın, hastanelik olanlar bile var. İşi bayılmaya kadar götürüp halüsinasyon görenler de cabası. Gerçi bu sergide böyle bir sendromdan ziyade ses ve ışık çarpması yaşamanız yüksel ihtimal. Ekrandan, kolondan, tavandan seyre daldığınız ‘Çalışan Adam’, ‘Yeşilimsi Bir Başlık Giymiş Yaşlı Köylü Kadını’, ‘Çiçek Açmış Erik Ağacı’, ‘Gri Şapkalı Otoportre’, ‘Vazoda 12 Ayçiçeği’, ‘Vincent’ın Yatak Odası’, ‘Teras Kafe’, ‘Sandalye ve Pipo’, ‘Ren Nehrinde Yıldızlı Bir Gece’, ‘Süsen Çiçekleri’, ‘Buğday Tarlası ve Kargalar’, ‘Kırmızı Üzüm Bağı’, ‘Sargılı Kulaklı Otoportre’ gibi bir döneme damgasını vurmuş eserleri dijital ortamda gözünüzü kaçırmadan izlemeye çalışırken beyninizde şimşekler çakabilir.
      <p>
       Tabii serginin tanıtımlarında bahsedilen çerçevenin içine girilmesi hadisesinin gerçeklik payı yok. Reklamın cazibesine kapılarak ‘Vincent’ın Yatak Odası’nın içine girip tabureye oturayım dedim ama kafamı duvara toslayıp gerisin geriye düştüm. Sanat çarpılması bu olsa gerek! Van Gogh resmi ile daha önce tanışmayan biri için bu sergi dijital bir oyun gibi gelebilir. Ama madem biraz da bu amaçlanmış keşke çerçevenin içine tam olarak girebilseydik... Ne bileyim yatak odasında oturabilsek, buğday tarlasının içinde gezinebilseydik harika olurdu! Tabii Van Gogh’un kişisel tarihine ilişkin resimlerden çıkarabildiğiniz kadarını çıkarabiliyorsunuz ama daha fazlasına ihtiyaç olduğu da ortada. Bunun için bilgilendirme kitapçığı ya da seslendirme olsa neyin ne olduğunu algılar, resimlere bakarken araba farına yakalanan tavşan gibi hissetmezdik kendimizi. Tabii sergi çok çarpıcı efektler içeriyor ama Van Gogh gibi dâhi bir ressamın eserlerinin hard disk ile taşınıp birkaç dizüstü bilgisayar marifetiyle sergilenmesini şahsen benim sanatçı bünyem sindiremiyor. Eserin kendisini görmekle görselini görmek arasındaki farkı bu sergi vasıtasıyla hissediyorsunuz. Ama yine de farklı bir deneyim yaşamak isteyenler için bu teknolojik buluşmanın ilginç olduğunu ve ‘Vavvv Gogh’ diye çığlık atacağınızı söylemeliyim. Akıl hastanesinde yatarken dâhilik payesi alan Van Gogh’un resimleri arasındaki hızlı geçişler, müzik ve resimlerdeki üç boyutlu hareketlilik sizin boyutunuzu değiştirebilir. Bu gerçeğin altını lazer ışıkla çiziyor ve sizleri bu ilginç sanat deneyimi ile baş başa bırakıyorum. Ha, günah benden gitti. Resimleri izlerken fovist mi olursunuz, empresyonizmin dalgalarına mı kapılırsınız karışmam. İpin ucunu kaçırınca bir daha yakalamak mümkün olmuyor zira.
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Kezban Aydın, 14 March 2012, 17:57
> Van Gogh sergisini izlemedim ama Salih Bey’in yazısını okuyunca epey güldüm. Çok hoş ve esprili bir dili var gerçekten ve bu tarz yazılar Aksiyon'u güzelleştiriyor. İyi bir sergi tahlili. Tebrik ederim.

Kaynak: [www.aksiyon.com.tr](http://www.aksiyon.com.tr:80/aksiyon/haber-32064-12-van-gogh-sari-sen-siyah-bir-siluetsin.html), [web.archive.org (arşiv bağlantısı)](http://web.archive.org/web/20120502004714/http://www.aksiyon.com.tr:80/aksiyon/haber-32064-12-van-gogh-sari-sen-siyah-bir-siluetsin.html)
