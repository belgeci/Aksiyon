# Bu eserler sanatseverleri par-ça-lar!

*H. Salih Zengin 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kübist ve fütürist çalışmalarıyla dikkat çeken ressam İlhami Ümit Erzurumlu’nun “par-ça-lar” isimli resim sergisi, geçen hafta Odakule Sanat Galerisi’nde ziyarete açıldı.
  </font>
 </div>
 <div id="newsText">
  <font class="detail-text">
   <p>
    Şiirdeki vezin, müzikteki çok seslilik neyse, fütürist resimde de parçalanmışlığın bütünlüğü odur. Hatta bu parçalı bütünlüğün mutlak gereklilik olduğu noktasında fikir sahibidir fütürist ressamlar. Modern dünyanın dinamikleri olan hız, hareket ve dinamizmin övgüye mazhar olduğu, bir nevi görünmeyenin ifade edilmeye çalışıldığı bu sanat anlayışını ülkemizde başarılı bir şekilde sürdüren ressam sayısı çok az, hatta bir elin parmak sayısına bile ulaştığını söylemek zor. Ressam İlhami Ümit Erzurumlu, örneğine az rastlanır bir alanda eşine pek rastlanmayacak güzellikte resimler üreten bir isim. 1974 doğumlu ressamın bugünlerde İstiklal Caddesi’ndeki Odakule Sanat Galerisi’nde açtığı “par-ça-lar” isimli bir sergisi var. Toplam 25 resmin yer aldığı serginin küratörlüğünü S. Yalçın Denizyılmaz yapıyor. Sergi 2 Haziran’a kadar gezilebilir.
    <p>
     Türkiye’de fütürist denemeler birçok ressam tarafından yapılmasına rağmen yeterli bir etki düzeyine ulaştığını söylemek zor. Hâliyle Ümit Erzurumlu’nun bu eserlerini bilinçli bir çıkış olarak değerlendirmek mümkün. Sivas Koyulhisar doğumlu genç ressam, Maltepe’deki atölyesinde çalışmalarını azimle sürdürüyor. Öğrencilik yıllarında Mustafa Aslıer ve Fevzi Karakoç’tan özgün baskı resim dersleri alan ve 2000 yılından itibaren kübist eğilimli resimlere yönelen Erzurumlu, asimetri ve hareket imgesini resimlerinde kullanmaya başlayarak tamamen kendine özgü fütürist bir ifade biçimine kavuştu. Sanatçının 1997, 1998, 1999, 2000 senelerinde Efes Harabeleri Celcus Kütüphanesi’nde açtığı üçlü karma sergilerinde özgün baskı ve yağlıboya eserleri yirmiden fazla farklı ülkedeki 60 civarı özel koleksiyonla buluşma şansını yakaladı. Yurtiçinde de bazı özel koleksiyonlarda resimleri bulunan Erzurumlu’nun İtalyan Fütürizmi ve Rus Kübo-Fütürizmi ile kurduğu derin bağ, hem sanat ortamına hem de bu sanat tarzına çok farklı yönlerden bakabilmenin imkânını doğuruyor. Oldukça keskin çizgilerle ayrışan biçimler, hıza ve harekete evrilen şekiller sanki içinde bulunduğumuz ve iliklerimize kadar hissettiğimiz parçalı hayatımızın yıpratıcı hızına işaret ediyor. Şüphesiz bu dinamizm sizi acı bir hüznün eşiğine bırakıyor. ‘Sonbahar’ sonbahar olmaktan çıkıyor, bütün mevsimlere savruluyor. ‘Beyrut’, atılan bombaların şiddetiyle formların şiddetini buluşturuyor, parçalanan resim değil, yüreğiniz oluyor. Hayır! Erzurumlu’nun çizgisiyle yaptığı şey geçmişle yüzleşmek değil asla! Onun birbirine giren görüntüler içerisinde yapmaya çalıştığı, modern insanın parçalanan bilincine değdirdiği bir fırça darbesi. Resimlere dikkatle bakan bir sanatseverin elinde kalan tek şey, yaralı bilincini ovuşturmak oluyor. Çok hızlı giden bir trenin içinden dünyayı izleyen bir ressamın iç sesi bu parçalı çizgiler. Kendi parçanızı bulmak ve bütüne kavuşmak için bu sergiyi kaçırmayın...
    </p>
    <p>
    </p>
    <p>
     Gerçek, parçalarda gizli
     <p>
      İlhami Ümit Erzurumlu: Çevremizde gördüğümüz her bir nesne bir bütünün parçası, bütünün her parçası da ayrıca parçalardan oluşmakta. Bu yaşadığımız bütün olaylarda böyle değil mi? Parçalar bütünün özüne götürüyorsa, gerçek parçalarda gizli diyebiliriz. Artık hız çağında yaşıyoruz. Hareket hızın sembolü. Bu sebeple de hareketli parçalar da bugünün resmine daha uygun.
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32648-12-bu-eserler-sanatseverleri-par-ca-lar.html), [web.archive.org (arşiv bağlantısı)](http://web.archive.org/web/20130528222833/http://www.aksiyon.com.tr:80/aksiyon/haber-32648-12-bu-eserler-sanatseverleri-par-ca-lar.html)
