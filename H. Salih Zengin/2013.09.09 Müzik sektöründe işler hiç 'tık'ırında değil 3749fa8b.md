# Müzik sektöründe işler hiç ‘tık’ırında değil

*H. Salih Zengin 2013.09.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk müzik sektörünün yasal görüntüleme mecralarından Youtube, haksız kazanç sağlayan bir durumu belgeledi. Bu sitenin reklam gelirini MÜYAP, tıklanma sayılarına göre yapımcılara dağıtıyordu.
  </font>
 </div>
 <div id="newsText">
  <font class="detail-text">
   <p>
    Geçen hafta sosyal medya ve basında yer alan bir haber, müzik sektörüne deyim yerindeyse bomba gibi düştü. Video paylaşım sitesi Youtube, yaptığı denetim sonucunda Müzik Yapımcıları Meslek Birliği (MÜYAP)’nin 261 milyon görüntülenmesini gerçek indirme ya da görüntüleme olmadığı gerekçesiyle sildi. Bunun anlamı şu: Türk müzik sektörünün şarkılarını yasal olarak görüntüleme mecralarından biri olan Youtube, ortada reklam gelirlerinden haksız kazanç sağlayan bir durumun varlığını belgelemiş oldu. Bu sitenin reklam gelirini MÜYAP, tıklanma sayılarına göre yapımcılara dağıtıyordu.
    <p>
     261 milyonluk sahte tıklamanın nereden ve kim tarafından yapıldığına dair bir kayıt yok elbette. Skandal, tubefilter.com sitesinin listesinin başına düştüğü şu notla ortaya çıktı: “Genellikle haftalık listelerimizin üst sıralarında yer alan MÜYAP’ın yokluğunu merak ediyor olabilirsiniz. Bu ay listelerde yer verilmemiştir. Çünkü Youtube, zaman zaman izleme sayılarını denetlemekte ve yanlış olarak saymış olabileceği izlemeleri çıkarmaktadır. Temmuzda MÜYAP’a büyük bir denetleme yapılmış, 261 milyon izleme düzeltilmiştir. Bu düzeltmenin hangi videolarda yapıldığını ve hangi tarihlere uygulandığını bilmek mümkün olmadığından denetim sonuçlarını temmuz rakamlarına uyguladık. Bu ayın listelerinde olmama nedeni budur.”
     <p>
      Bu iddia karşısında MÜYAP, konuyu incelemeye başladıklarını ve Youtube ile temasa geçtiklerini açıkladı. İzleme sayılarındaki düşüşün ‘sahte’ veya ‘oynanmış’ izlemelerden kaynaklanmadığı, izlemeye kapatılmış videoların açık oldukları dönemdeki izleme sayılarının toplam izleme sayısı hesabında dikkate alınmaması nedeniyle ortaya çıktığı ifade edildi. Düşüşün bir sahtekârlığa değil, teknik bir sebebe dayandığını beyan eden MÜYAP, önümüzdeki günlerde yeni videolar kapatıldığında da benzeri düşüşlerin yaşanabileceğine dikkat çekiyor. Bunun yanında bu düşüşün bir sebebi de MÜYAP’tan ayrılan 4 yapım şirketinin kliplerinin 27 Temmuz’dan itibaren silinmeye başlaması.
      <p>
       Sebepler ne olursa olsun, dijital ortamda bu tür sahte tıklanmalarla haksız rekabet sağlandığı müzik piyasasında öteden beri konuşulan bir durum. Yapımcıların ya da bazı sanatçıların bu sahte tıklama işini yaptığına inanan çok fazla kişi var sektörde. Hatta bu tıklama hizmetini veren birçok sosyal medya ajansının varlığı da biliniyor. Klibinin ya da parçasının belli bir izlenme sayısına ulaşması için bir sosyal medyacı ile anlaşanların olduğu sıkça konuşuluyor. Sıradan bir sanatçının tıklanma sayısının kısa sürede bir dünya starından daha çok olmasını izah etmek pek kolay değil. Ancak Türkiye’den Youtube üzerinden yapılan tıklamaların diğer ülkelerle aynı oranda kazandırdığını söylemek zor. Youtube reklamlarının Türkiye’de görüntülenememesi geliri azaltan bir faktör.
       <p>
        Peki, bu tıklanma sayısının çokluğu ne kadar kazandırıyor sanatçıya? Mesela, Gangnam Style videosunun 1 milyar kez tıklanmasıyla Psy’nin 7,9 milyon dolar kazandığını söylersek herhâlde bir fikir vermiş olur. Tabii bu ABD’deki fiyatı. Diğer ülkelerde aynı tıklanma oranına karşılık alınan gelir yarı yarıya düşebiliyor.
        <p>
         Tıklanma ve izlenme oranlarını şişiren teknik bir sistem de mümkün. Bu şaibelerin önüne geçmek için acilen önlem alınması gerekiyor. Sistem tarafından otomatik tıklanan bir video klibini anlamak kısmen mümkün aslında. Youtube’a girip videonun altındaki istatistikler butonuna tıkladığınızda, çok fazla tıklanan videonun bu bölümü açık değilse şüphelenmelisiniz. Bilgiler açıksa bakmanız gereken yer izlenme süreleri. Çünkü sistem otomatik tıklıyorsa izlenme süresi saniyelerden ibaret oluyor. Çok izlenip az paylaşılan bir video da şüpheyi artıran diğer unsurlardan. Haliyle Türk müzik sektörünün üzerindeki bu şaibenin bir an önce kalkmasında fayda var. Çünkü yaşanan bu son hadise, zurnanın zırt dediği yer.
         <p>
          <p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36503-muzik-sektorunde-isler-hic-tikirinda-degil.html), [web.archive.org (arşiv bağlantısı)](http://web.archive.org/web/20130917011503/http://www.aksiyon.com.tr:80/aksiyon/haber-36503-muzik-sektorunde-isler-hic-tikirinda-degil.html)
