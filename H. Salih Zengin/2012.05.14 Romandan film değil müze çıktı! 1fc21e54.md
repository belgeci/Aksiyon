# Romandan film değil müze çıktı!

*H. Salih Zengin 2012.05.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nobel ödüllü yazar Orhan Pamuk’un 2008’de yayımlanan ‘Masumiyet Müzesi’ isimli romanından uyarlanan üç katlı ev-müze, kitabı okuyanlar kadar okumayanların da ilgisini çekecek materyaller barındırıyor.
  </font>
 </div>
 <div id="newsText">
  <font class="detail-text">
   <p>
    ‘Hayatımın en mutlu anıymış, bilmiyordum.’ ile başlayıp, “Herkes bilsin, çok mutlu bir hayat yaşadım.” cümlesi ile biter Masumiyet Müzesi romanı. Mutluluk konusunda bu yazılanları Orhan Pamuk’un takıntıları arasında sayar mısınız bilemem ama Masumiyet Müzesi’ni bir tür takıntılar müzesi olarak adlandırmak mümkün. Güneşin sıcaklığını iyice hissettirdiği bir öğle vakti Çukurcuma’nın antikacılar yokuşundan aşağıya müzeye doğru iniyorum. Uzun sokağın her iki tarafında sıralanmış antikacıların dükkânlarının önüne koydukları eşyalarına bakarken, bu eşyalardaki yaşanmışlık ve anıların, ulaşmak istediğim müzenin başka bir versiyonu olması da tuhaf! Bir tabela bile yok, acaba nerede müze? Mor salkımlar şakır şakır dökülüyor civardaki ağaçlardan aşağıya, çocuklar mahalle arasında top oynuyor. “İşte şu sokakta abi Masumiyet Müzesi.” diyor kaleci çocuk, elinde tuttuğu topuyla degajını yapmadan önce.
    <p>
     Üç katlı, kırmızıya çalan bir ev, önünde birkaç kişi... Dalgıç Çıkmazı... Müzedeki küçük kalabalıktan birinin elinde Masumiyet Müzesi kitabı var. Çok geçmeden kitabın arka sayfalarında yer alan bileti onaylatarak müzenin içine giriyor. Biraz daha dışarıda kalıp evi inceliyorum. Tuhaf bir duygu! Severek okuduğum kitabın binası karşımda duruyor. Genelde romanlardan uyarlanan filmlere gitmeye alışkın herkesin garipseyeceği bir durum var ortada. Film yerine müzesi kurulan 586 sayfalık Masumiyet Müzesi romanının içindeki hayatın üç kata sıkıştırıldığı bir hayat müzesi karşımdaki.
     <p>
      İçeriye adımımı attığımda zihnimde uyanan ilk soru şu: Romanı okuyan ile okumayan biri arasındaki duygu farkı acaba nasıl olur? Romanın kahramanı Kemal’in Füsun’a duyduğu derin, büyük ve marazi aşkı gerçekten buradaki gündelik eşyalara bakarak hissedebilir mi? Peki benim gibi romanı okumuş birisi göz göze geldiği her eşyada zihnini kelimelerden bir formata aktararak atmosferi hissetmeden romanı takip etme çabasına mı girer? Her iki kişinin de dezavantajları var bu müzeyi gezerken. Ancak belki okumayanlar daha mı şanslı acaba? Romanı okumadan gezen birisi, bir an evvel kitabı eline alıp okuma isteği duyar mı? Kitabı okuyan ve benim gibi seven birisi müzeyi gezme isteği duyuyorsa, tersi de mümkündür herhâlde.
      <p>
       Romanın başında rastladığımız Füsun’un ilk düşürdüğü ve müze fikrinin şekillendiği nesne olan kelebek şeklindeki küpe müzenin logosu olarak belirlenmiş. Evden içeri girer girmez sağ taraftaki duvarı boydan boya kaplayan sigara izmaritleri uzaktan bir tür dikilitaşlar üzerindeki Mısır yazılarını andırıyor. Tam 4213 tane sigara izmariti; bazılarının altına Orhan Pamuk’un el yazısıyla yazdığı küçük notlar... Roman her ne kadar 1975 ile 1984 yılları arasında geçse de sergilenen eşyalar ve nesneler 1950’lere kadar uzanıyor. Romanda kelimelerle karşınıza çıkan her nesne karşınızda duruyor. Fuaye Lokantası’nın işçi çalışma ve kimlik karneleri, dönemin gazete kupürleri, berber araç gereçleri, inci küpeler, İstanbul kartpostalları, Fatih Oteli’nin oda anahtarı-levhası ve resepsiyon zili, tombala, dönemin Millî Piyango bileti, kolonya şişeleri, Füsun’un ehliyeti ve elbisesi, yaka iğneleri, diş fırçaları, tuzluklar, kaşıklar, artist fotoları, ayakkabılar, köpek bibloları... Roman mı kurgulanmış yoksa gerçek mi arada kalıyorsunuz eşyalara bakarken. Çünkü Meltem Gazozu gibi hiç var olmamış bir markanın şişesi de camekânın içinde duruyor. Müzenin kelime kelime, eşya eşya hayal edilerek sergiye hazır hâle getirilmesi, hayal ile hatıraların iç içeliği, roman ve müze arasındaki bağın bütünlüğüne işaret ediyor.
       <p>
        Evet, müzeler soğuktur genelde, bir ruhu anlatmaktan çok sergilenme ve kendini gösterme arzusuna sahiptir eserler. Ama bu müzede, gerek mekânın ev olması, gerekse romanda geçen eşyaların sergilenmesi nedeniyle sıcak bir hayat duruyor önünüzde: Romanın hayale dayanan dünyasını tuz-buz edecek ve eritecek sıcaklıkta gerçek bir dünya!
        <p>
         Sayfa sayfa müzeyi dolaşırken aslında hissettiğiniz duygulardan bir tanesi de Füsun ve Kemal’in bu özel dünyasından İstanbul’da yaşanan günlük hayatı solumak ve 50 yılda yaşanan sosyal ve siyasi değişimi görme fırsatını yakalamanız. Orhan Pamuk müzede 1960 ve 70’li yıllardaki İstanbul melankolisinden esinlenerek romanın atmosferini yakalamasının yanı sıra, sıradan hayatların içindeki gizli nostaljiye en hassas yerinden dokunma becerisini gösteriyor. Hatta daha ileri gidip kendisini romandaki kahramanlardan birisi yapması gibi, müzenin içinde de sergilenen bir objeye dönüştürüyor. Müzede sergilenen eşyalarının çoğunun sahibi olan yazar, kendi kişisel eşya ve fotoğraflarını, roman taslaklarını da sergiliyor. Yazarın yaşadığı veya hayal ettiği şeylerin bütününe dair bir sorgulama yaptırıyor ziyaretçiye.
         <p>
          Her ne kadar kitap bir aşk romanı olarak tanımlansa da, müze bu tutkunun takıntı raddesine varan yansıması olsa da, vitrinlerdeki eşyalara göz gezdirirken İstanbul burjuvasının o dönemdeki Batılı öykünmesini de açığa çıkarıyor. Kurban Bayramı’na ilişkin bölümde bayramda ikram edilen çilek-muz likörü gibi küçük detaylar, o dönemin yüksek sınıfına dair büyük işaret fişekleri çaktırıyor beyninizde. Kullanılan eşyalardan burjuvazi hayatının izlerini sürmek mümkün.
          <p>
           Romanda yer alan 83 bölüm, olduğu gibi müzeye aktarılmış 83 vitrinden ibaret. Lakin açılmamış 6 bölüm var. Bakmak (61. bölüm), Vakit Geçsin Diye (62. bölüm), Kaba Oyalanmalar (62. bölüm), İnci Pastanesi (75. bölüm), Beyoğlu Sinemaları (76. bölüm), Büyük Semiramis Oteli (77. bölüm) ve Yaz Yağmuru (78. bölüm). Eksik olan bu vitrinlerin üzerinde birer kırmızı sinema perdesi var. Bu bölümdeki eksik eşyalar tamamlandığında müzeye bir kere daha gitmek gerekecek sanırım. Ancak müze ister kitabı anlatsın, ister kitap müzeye gitmenin anlamlı bir bahanesi olsun sonuçta Orhan Pamuk’un yıllardır üzerinde çalıştığı bu müze İstanbul adına bir teşekkürü hak ediyor. Çünkü henüz kendi hafızasına ait bir müzesi olmayan İstanbul, Masumiyet Müzesi’nin vitrinlerinde sergilenen sinema biletleri, sigorta kartları, otel ve lokantalarına ait eşyalar, gazeteler ve reklamlar ile geçmişe doğru geri kulaçlar atıyor.
          </p>
          <p>
           Masumiyet Müzesi’nden notlar
           <p>
            İstiklal Caddesi ile Tophane arasındaki müze, Firuzağa Mahallesi, Çukurcuma Caddesi, Dalgıç Çıkmazı No: 2’de bulunuyor. Müze pazartesi günleri kapalı. Cuma günleri 10.00-21.00 saatleri arasında açık, geri kalan günlerde ise 10.00–18.00 saatleri arasında ziyaretçi kabul ediyor.
            <p>
             Müzeye giriş ücreti tam 15 TL, öğrenci 10 TL. Eğer kitabı da hâlâ okumadıysanız ya da yoksa, Masumiyet Müzesi romanını satın alarak gitmek daha mantıklı. Çünkü kitabın son sayfaları arasında yer alan bileti gişede damgalatmak suretiyle ücretsiz olarak müzeyi gezebilirsiniz. 15 yaşından küçükler ancak bir büyük nezaretinde müzeyi ziyaret edebiliyor.
             <p>
              Romanın 83 bölümünü temsil eden 83 vitrinde sergilenen nesneler ile roman kahramanlarının özel hayatına ilişkin birçok detayı yakalıyorsunuz. Ancak bunun yanında sinema biletlerinden kibritlere, biblolardan fotoğraflara uzanan yüzlerce eşya arasında eski İstanbul’a doğru muazzam bir yolculuk yapıyorsunuz.
              <p>
               Orhan Pamuk’un 15 yılda kurduğu bu müzenin içinde fotoğraf çekmek yasak. Her katta güvenlik görevlileri bulunuyor. ‘Kitabı ve müzeyi çok sevdim, bu eşyalara da arada sırada bakmak istiyorum’ diyorsanız, çıkışta Şeylerin Masumiyeti isimli katalogdan satın alabilirsiniz. Pamuk bu kitapta eşyalar üzerinden İstanbul’u ve kendisini anlatıyor.
               <p>
                Müze ile ilgili ayrıntılı bilgiyi ya da bileti www.masumiyetmuzesi.org adresinden almanız mümkün.
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Betül Akkaya, 16 May 2012, 15:39
> Masumiyet Müzesi kitabını okumuştum ve Salih Bey'in müze ile ilgili değerlendirme yazısını Aksiyon'da okuyunca iyice bir merak sardı. En kısa zamanda bu müzeyi gezeceğim. Gerçekten kitap-müze ilişkisini ortaya çıkaran, ayrıntı, detay veren ve ruhunu yakalayan bir yazı olmuş. Tebrikler...

Kaynak: [www.aksiyon.com.tr](http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32591), [web.archive.org (arşiv bağlantısı)](http://web.archive.org/web/20140810110825/http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32591)
