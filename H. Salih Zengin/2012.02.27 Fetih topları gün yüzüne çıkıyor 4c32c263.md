# Fetih topları gün yüzüne çıkıyor

*H. Salih Zengin 2012.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fatih Sultan Mehmed’in çizdiği ve fetihte hayati öneme sahip toplar, dönemin son teknolojisi kullanılarak yapılmıştı. Peki, bu toplar hangi dökümhanede üretildi? Üzeri toprakla kaplı Fatih Dökümhanesi gün yüzüne ne zaman çıkarılacak?
  </font>
 </div>
 <div id="newsText">
  <font class="detail-text">
   <p>
    İstanbul’un fethini konu alan Fetih 1453 filminin en görkemli sahnelerinden biri şüphesiz Konstantinopolis’in surlarını dövecek topların yapım sahneleri. İstanbul’un fethi denince gözümüzün önüne gemilerin karadan yürütülmesi hadisesinin yanında Fatih Sultan Mehmet’in döktürdüğü topların gelmesinin sebebi, her iki olayın da dönemin son teknolojisinin kullanıldığını göstermesi. Fatih, çizimlerini bizzat kendisinin yaptığı devrin en büyük topunu evvelce Bizans hizmetinde bulunan Urbain isimli bir Macar yahut Ulah mühendisine döktürmüştü. Üç ayda dökülen bu topun büyüklüğü ve çapı hakkında farklı bilgiler var. Ama, 18 ton ağırlığa ulaşan topların güllelerinin 540 ila 680 kg olduğu ve 1883 m mesafe katederek 1 metre 83 cm derinliğinde toprağa gömüldüğü, sesinin de 24 km mesafeden duyulduğu ifade ediliyor. Şahî adı verilen topların 1452’nin Ocak sonlarında yola çıkarılarak iki ayda İstanbul önlerine getirilebildiği de çeşitli kaynaklarda geçiyor.
    <p>
     Peki, bu toplar nerede döktürülmüştü? Tarihî kaynaklar bizi Kırklareli’nin Demirköy’üne götürüyor. 2001’den beri Demirköy’de yapılan kazılarda ortaya çıkarılan Fatih Dökümhanesi, kazı çalışmaları tamamlandığında Osmanlı sanayi tarihi açısından da önemli ipuçlarını vermiş olacak. Kazı çalışmalarından önce kimsenin önemsemediği, üzerinde hayvanların otladığı ve demir türünden olan her şeyin 1958’de dönemin Mal Müdürlüğü tarafından ‘kaynak’ bulmak için hurda fiyatına satıldığı dökümhane, İslam İşbirliği Teşkilatı Genel Sekreteri Prof. Dr. Ekmeleddin İhsanoğlu’nun himayelerinde yürütülen proje ile gün yüzüne çıkmaya hazırlanıyor. Projenin son etabında, kazı sonuçlarına göre dökümhanenin restorasyon projeleri hazırlanarak kalıntıların açık hava teknoloji müzesi hâline dönüştürülmesi planı var.
     <p>
      Peki devrin son teknolojik bilgileri ve ekipmanları kullanılarak hazırlanan toplar için İstanbul’a hayli uzak olan Demirköy’ün seçilme gerekçesi ne? Cevabı basit. Demirköy, sadece Osmanlı döneminde değil, tarih boyunca madencilik açısından büyük öneme sahip. 15. yüzyıl ortalarından 19. yüzyıl sonlarına değin bu komplekste aralıksız üretim yapılmış. Fatih’in, İstanbul’un fethinde kullandığı top ve güllelerin döküldüğü yer olarak bilinen dökümhane, Osmanlı belgelerinde, Samakocuk Dökümhane-i Amiresi olarak geçiyor. Döneminin en modern dökümhanesi sayılan yerde Osmanlı ordularının bir kısım harp malzemeleri ile gemi, top ve silah yapımında kullanılan demir aksamın bir bölümü üretiliyordu. Eritme fırınlarında gerekli yüksek ısıyı elde etmek için su çarkı ile tahrik edilen körüklerden yararlanıldığı, su gücüyle çalışan çarkın çevirme gücü yatay bir milden yararlanılarak körüklere aktarıldığı tahmin ediliyor ki bu da o dönemin ileri teknolojisini ortaya koyması bakımından önemli.
      <p>
       11 yıldır yürütülen kazı çalışmaları Kırklareli Müze Müdürlüğü adına dönemin müze müdürü Zülküf Yılmaz tarafından başlatılmış. 2000-2001 arasında yapılan araştırma ve kazı sonrasında Osmanlı dönemine ait önemli bir sanayi tesisi kısmen kurtarılmış ve üzerinde bilimsel çalışmaların yapılabileceği alan hâline getirilmiş. Türk Bilim Tarihi Kurumu ile Kırklareli Müzesi Müdürlüğü birlikteliğiyle 2003 yılında hız kazanan çalışmalar devam ediyor. Zira dökümhane kompleksi toplam 10 bin metrekarelik alanı kapsıyor. Şu ana kadar 6 bin metrekarelik alanda hafriyat ve düzenleme çalışmaları gerçekleştirildi. Çalışma kompleksini koruyan sur sistemi, enerji sağlayan tonozlu su kanalları, idari yapı ve çeşitli atölye mekânları beraberinde caminin bulunduğu bölümlerde çalışmalar tamamlanırken, üç yıl öncesinde de yıkılma tehlikesi bulunan büyük döküm salonunun esaslı bakım ve onarımı gerçekleştirildi. 2010 yılından itibaren Mimar Sinan Güzel Sanatlar Üniversitesi adına Doç. Dr. Nurcan Yazıcı başkanlığında bir ekip dökümhanenin ortaya çıkarılması için çalışıyor. Kazı çalışmalarına paralel olarak mimari belgeleme, jeodezik ölçmeler, mescidin restorasyonuna yönelik ön çalışmalar, arşiv çalışmaları sürdürülüyor.
       <p>
        İki teras hâlinde savunma ve korunma amacıyla yapılmış surlarla çevrili komplekste dökümhane işçilerinin barındığı yerler ve yatakhane binaları gibi birimlerin tespit edildiği kazılarda önümüzdeki dönemde üretimle ilgili donanımlara ulaşılması bekleniyor. Osmanlı demir sanayiinin önemli merkezlerinden biri olan Demirköy, kazı çalışmaları tamamlandığında hem Osmanlı tarihindeki itibarı iade edilmiş hem de kültür ve turizme kazandırılmış olacak. Böylece 560 yıl önce İstanbul’u fethetmek için yola çıkan topları görmek ve iade-i itibar yapmak için bu kez biz Kırklareli Demirköy’e doğru yola koyulacağız.
       </p>
       <p>
       </p>
       <p>
        <span>
         <strong>
          Yrd. Doç. Dr. Nurcan Yazıcı (Kazı Başkanı, Mimar Sinan Üniversitesi):
         </strong>
        </span>
        <p>
         <span>
          <strong>
           Kazılar 4 yıl sonra bitecek
          </strong>
         </span>
        </p>
        <p>
         “Kazılara her yıl belli bir bütçe ayrılıyor fakat  yeterli gelmeyebiliyor. Sponsor bulmak gerekiyor. Çeşitli üniversitelerden ve farklı disiplinlerden oluşan 20-25 kişilik ekibimiz var. 25-30 yerel işçi çalıştırıyoruz. Çalışmaların 3-4 yıl içinde tamamlanması planlanıyor. Dökümhanenin fonksiyonuna uygun olarak çok sayıda yarı mamul demir parçalarının yanında gülleler, çiviler ve az da olsa sikke örnekleri, lüle parçaları, seramik/porselen parçaları, yerli ve ithal ateş tuğla örnekleri, üretimle ilgili bazı parçalar buluntular arasında sayılabilir. Fatih Dökümhanesi, Osmanlı demir sanayiini belgeleyen ve kalıntılarıyla da olsa günümüze ulaşmış en önemli tesis. Bir devlet işletmesi. Nitekim arşiv belgelerinde “Dökümhane-i Amire” olarak geçiyor. Burada yapılan kazılar Osmanlı teknolojisinin ulaştığı noktayı göz önüne sermekte. Oldukça gelişmiş, su gücüyle çalışarak enerji üreten bir çark sistemi mevcut. Ayrıca döneminin en ileri teknolojisine sahip demir ergitme fırınları var.”
         <p>
          <span>
           <strong>
            Prof. Dr. Mustafa Kaçar (Osmanlı Arşiv Çalışmaları Sorumlusu, İstanbul Üniversitesi): Demirköy, İstanbul’un fethini çok kolaylaştırmıştır
           </strong>
          </span>
          <p>
           “Bu kazının en önemli yönü Osmanlı endüstrisi açısından ilk arkeolojik kazı olması. Burayı endüstriyel bir müze hâline getirmek istiyoruz. Osmanlı arşivlerinde bu endüstriyel büyük işletmenin bütün hesaplarını görmek mümkün. Burada, o dönemin teknolojisini bize anlatacak ve mevcut yapıları ortaya koyacak arkeolojik bulguları ortaya çıkarmak niyetindeydik. Daha derine inince ham demir külçeleri, marpuçlar, işlenmiş mamul demir ve gülle gibi materyallere de rastladık, yani canlı hayatı da belgelemiş olduk. II. Mahmut zamanında tophanedeki dökümcülerbaşı, Demirköy’de hazırlanan demirlerin rantabl olmadığı yönünde rapor hazırlamış, Beykoz ve Demirköy’de deneme yapılmasını istemiş. Aynı şartlarda yapılan denemeye göre Demirköy’de üretilen demirler maliyet olarak fazla çıkınca kapanması istenmiş. Ancak II. Mahmut Demirköy’ü kapatmayarak oradaki insanların ekonomilerine devam etmelerini sağlıyor ve sübvanse ediyor. Savaş bir ekonomi ve hesap işidir. İhtiyaç olan demir cevher nereden gelir diye düşündüğümüzde oradan demiri karayolu ile getirmek çok maliyetli. Hâliyle İğneada’dan küçük teknelerle taşınıyor ve savaşa büyük destek olduğu aşikâr. Burası İstanbul’un fethini çok kolaylaştırmıştır. Birkaç yıl sonra burası işler hâle getirilecek ve kültür değerimiz olarak ziyaretçilere açılacak.”
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### tarık Aslan, 29 February 2012, 00:02
> Gerçekten Salih Zengin'in haberini okuyunca şaşırdım. İlk kez duyuyorum fetih toplarının Kırklareli'nde bir köyde olduğunu. Sayenizde öğrenmiş olduk. İnşallah kısa zamanda turizme açılır burası. Fetih 1453 ile aynı haftaya gelen ve gündemi yakalayan bir haber kesinlikle. Tebrikler.

Kaynak: [www.aksiyon.com.tr](http://www.aksiyon.com.tr:80/aksiyon/haber-31955-173-fetih-toplari-gun-yuzune-cikiyor.html), [web.archive.org (arşiv bağlantısı)](http://web.archive.org/web/20140118115731/http://www.aksiyon.com.tr:80/aksiyon/haber-31955-173-fetih-toplari-gun-yuzune-cikiyor.html)
