# Bu durakların hâlini Başbakan görmesin!

*H. Salih Zengin 2012.11.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kanun üç yıldır yürürlükte ancak metrobüs ve otobüs duraklarında yasağa rağmen sigara içiliyor. Vatandaşlar, yasanın uygulanması için Başbakan Erdoğan’dan yardım istiyor.
  </font>
 </div>
 <div id="newsText">
  <font class="detail-text">
   <p>
    Sigara yasağı 19 Temmuz 2009’dan itibaren yürürlüğe girdi; ama metrobüs ve otobüs duraklarında bu kanunun hükmü pek yürümüyor. Gerçi Allah razı olsun kanundan, aldığımız mesafe ve nefes sayısı bir hayli arttı. Zira bilenler bilir, eskiden bırakın şehirlerarası yolcu taşıyan otobüsleri, belediye otobüslerinde bile sigara içilir, otobüsün içinde tüttüre tüttüre gidilirdi. Biten sigara da sivri burunlu ayakkabının ucuyla otobüsün içinde söndürülürdü. Gerçi belediye otobüsünde sigara içilen dönemlerle “Buralardan denize girerdik!” cümlesi aynı zaman dilimine denk düşer ama hatırlatmakta fayda var.
   </p>
   <p>
    <img alt="" height="330" src="http://web.archive.org/web/20130623080908im_/http://medya.aksiyon.com.tr/aksiyon/2012/11/19/salih-sigara-1.jpg"/>
   </p>
   <p>
    Kapalı mekânlarda sigara yasağı tamam tamam olmasına da otobüs, metrobüs ve tramvay durakları ile metronun üstü açık duraklarında hiç yasak yokmuşçasına hareket edilmesi tuhaf. Gerçi şimdi bu yazıyı okuyanların birçoğu “Aaa duraklarda sigara içmek yasak mı?” diye şaşırabilir; ama bu soru, geçenlerde karşıma dikilen bıyıklı asabi bir abinin sorusunu aratmaz. Ben “Otobüslerde sigara içmek de yasaklanmış öyle mi?” sorusu karşısında ‘akıl gel, bana takıl’ vaziyetinde afallamışken, nasıl olduysa “Bayağı bir oldu abi, sen nerelerdeydin hayırdır!” kontra sorusu ile karşılık verebildim. Meğer abi içerdeymiş, 15 yıl yemiş!
   </p>
   <p>
    Neyse biz gelelim zurnanın zırt, cigaranın fırt dediği mevzumuza… Metrobüs, otobüs, tramvay ve metro durakları, sigara yasağı kapsamına giren ortamların başında geliyor. Buralarda sigara içmek yasak; çünkü sigara içmeyen insanlarla aynı ortamda bulunduğunuz bir yer ve birazdan gelecek araca binecek olmanız da sigara kokusundan hoşlanmayanlar için büyük bir ızdırap zira. Gerçi bizim ahaliyi buna ikna etmek zor. Metrobüs duraklarında “Sigara İçmek Yasaktır” tabelası başka dünyanın insanları için yazıldığı için, yazıyı görür görmez aklına bir sigara yakmak gelir. Zaten tiryakiliğin adabındandır bir şey beklerken sigara içmek! Minibüs, taksi, otobüs, metro veya metrobüs beklerken hemen sigaraya sarılınır. Bunun adı ‘Gel gel sigarası’dır. Zira sigaradan iki fırt çekildiği anda araç hemen yolun ucunda belirir. Araç ayakucuna gelinceye kadar da sigaradan derin ve hızlı nefeslerle çeker. Tam aracın kapısındayken son bir kez derin bir nefes alır, izmariti rastgele bir yerlere fırlattıktan sonra da ciğerlerindeki dumanı otobüsün içine boşaltır. Ee ne oldu şimdi? Durakta o kadar insanı rahatsız ettiğin yetmezmiş gibi, üzerine sinen koku ve bindiğin araca üflediğin son nefesle epey bir dumanlı hava sahası oluşturdun. Ama dinleyen ve ikazdan anlayan kim?
   </p>
   <p>
    <img alt="" height="360" src="http://web.archive.org/web/20130623080908im_/http://medya.aksiyon.com.tr/aksiyon/2012/11/19/salih-sigara-3.jpg"/>
   </p>
   <p>
    <strong>
     Yasak tabelasını kim çaldı ki!
    </strong>
   </p>
   <p>
    Gerçi duraklar bir nevi sosyalleşme ortamı olduğundan, o tiryaki de bu fırsatı kaçırmaz! Bir laf söyleseniz, niza çıkar, epey bir sosyalleşirsiniz! Misal, durakta cigara tüttüren birine “Kardeşim, tabelayı görmüyor musunuz?” deseniz, yüzünüze bön bön bakıp “Pardon”dan başlayarak “Sana ne ulan!” cümlesiyle gelişen ve “Rahatsız oluyorsan duraktan çık!” tehdidiyle nihayete eren bir sosyalleşme yaşarsınız! Durumun küfürleşme vitesine geçmemesi için mecburen direksiyonu sağa kırarsınız. Güvenlik görevlisine şikâyet etmenizin hiçbir anlamı yoktur. Zira görevli “Ne yapalım, yasak ama içiyorlar! Rahatsız oluyorsanız zabıtayı ya da polisi arayın.” teorisini döşek edinmiştir.
   </p>
   <p>
    Metrobüs duraklarındaki yoğun duman sahasının en iyi solunduğu yerlerden biri Avcılar Metrobüs Durağı... Sağ olsunlar, buradaki durak epeyce geniş ve uzun yapıldığı için, hatırı sayılır bir insan topluluğu günün her saati durağı yangın yerine çevirir! Sigara paketi büyüklüğündeki ‘Sigara İçilmez’ tabelasının bulunduğu bölgedeki izmarit yığınını bir kenara bırakıp (ki sigaranın yasak olduğu yerde izmarit kutusunun ne işi var) durağın içine doğru ilerlediğinizde, kenar mahalledeki bir bodrum kahvehanesine girmiş gibi olursunuz ve koku hemen üzerinize siner. Bebek mi var, sigaraya tahammül edemeyen mi var, hasta mı var, diye düşünmeyi akıl edemeyen ya da etse de bunu umursamayan insanların ortasında bir an önce metrobüsün gelmesini dilemekten başka elinizden bir şey gelmez. Laf çaksanız yine olmaz. Zira ağzı çok işleyenin, kulağı bir seferde duymaz...
   </p>
   <p>
    Metrobüs, tramvay ve otobüs hatları boyunca sigara içilmedik bir tek durağın olmadığı İstanbul’da buna ilişkin bir denetleme ve caydırıcılığın olmaması, sigara içmeyenler ve astım gibi hastalıkları olanların en büyük şikâyeti. Peki, diyelim burnunuza tak etti ve şikâyet etmeye karar verdiniz. İstanbul Büyükşehir Belediyesi’nin şikâyet birimi Beyaz Masa’ya konuyu ilettiniz. Rahatsızlığını belirten birçok kişiye iletildiği gibi sizin mailinize de şu cevap gönderilir: “Müdürlüğümüze iletmiş olduğunuz başvurunuzla ilgili İstanbul Elektrik Tramvay ve Tünel İşletmeleri Genel Müdürlüğü (İETT) ile görüşülmüştür. Verilen bilgi aşağıdaki gibidir: “Metrobüs, otobüs ve tramvay hatlarımızdaki duraklarda sigara içmek yasak olup tüm istasyonlarımızda gerekli uyarı yazıları mevcuttur. Ancak bazı duraklarımızdaki uyarı yazılarının kimliği belirsiz kişilerce söküldüğü tespit edilmiştir. 4207 sayılı yasa gereği topluma açık umumi yerlerde sigara içilmesi yasaktır. Bu kapsamda İETT duraklarında da sigara içilmesi yasaklanmıştır. İlgili yasağı denetleme görevi İl Sağlık Müdürlükleri bünyesinde oluşturulan Tütün İrtibat Merkezlerine aittir. İhbar ve şikâyetlerinizi buraya iletebilirsiniz. Dumansız Hava Sahası Tütün İrtibat Merkezi: 0212 453 39 20. İETT Halkla İlişkiler: 444 18 71, iett@iett.gov.tr”...
   </p>
   <p>
    Şikayetinizi bu kez İETT’ye yaptınız diyelim. Aynı cevap neredeyse tıpa tıp tekrarlanıyor: “Sayın …, istasyonlarda sigara içmek yasak olup tüm istasyonlarımızda gerekli uyarı yazıları mevcuttur. Ancak bazı duraklarımızdaki uyarı yazılarının kimliği belirsiz kişilerce söküldüğü tespit edilmiştir. Ayrıca bu konuda personelimiz de gerekli denetimlerini yapmaktadır. Gösterdiğiniz hassasiyete teşekkür ederiz.”
   </p>
   <p>
    Son olarak da Tütün İrtibat Merkezi’ni aramaya karar verdiniz. Verilen numarayı arka arkaya aramanıza rağmen şikâyetinizi iletemiyorsunuz. Çünkü açan yok.
   </p>
   <p>
    Tüm bunlara da “Teknede hamurum mu, o da benim umurum mu?” sendromu deniyor herhâlde... Geriye umut olarak bir tek, sigara konusunda çok hassas olan Başbakan Recep Tayyip Erdoğan’ın bu haberi okuması ve yetkilileri uyarması kalıyor.
   </p>
   <p>
    Bu arada aklımıza takıldı. Kimliği belirsiz kişiler duraklardaki ‘Sigara İçilmez’ tabelalarını güvenlik görevlilerine rağmen kimsecikler görmeden nasıl sökebiliyor ve yerlerine yenileri neden asıl(a)mıyor?
   </p>
   <hr/>
   <p>
    <strong>
     Alperen Karaca (Öğrenci): Sigara içen biri olarak çok rahatsızım
    </strong>
   </p>
   <p>
    Ben özellikle metrobüs duraklarında sigara içilmesinden rahatsızım. Ben de sigara içiyorum ama duraklarda sigara içip araca binenlerden felaket derecede rahatsız oluyorum. Sanki son fırtı o durakta çekip binmek marifetmiş gibi gayet normal şekilde davranmaları beni bile rahatsız ediyorsa, sigara içmeyenleri kim bilir nasıl rahatsız ediyordur. Bence bu kul hakkına girmektir, başkalarını düşünmeden egoistçe hareket etmek insanlıkla bağdaşmaz. İnsanların daha duyarlı olması lazım.
   </p>
   <p>
   </p>
   <p>
    <strong>
     Neslihan Geçer (Öğretmen): Dumanı yüzümüze üflüyorlar
    </strong>
   </p>
   <p>
    Her gün okula giderken metrobüsü kullanmak zorundayım. Ama her defasında durakta sigara içen insanları görüyorum ve dumanını da gözünüzün içine baka baka gayet doğal şekilde yüzünüze üfürebiliyorlar. Yarım saat sonra, gittiğiniz yerde içseniz ölür müsünüz yani! Bu yüzden kaç kez kavga etmek zorunda kaldım ama bir kişi de destek çıkmadı. Güvenlik görevlilerine şikâyet ettim ama ondan da bir sonuç alamadım. Sanki duraklarda sigara içmek yasak değilmiş gibi davranıyor insanlar. Hadi onlar insanlıktan nasibini almamış ve anlamıyorlar, peki bu durakları kontrol eden hiç mi görevli olmaz? Düzenli kontrol olsa ve ceza yazılsa eminim ki caydırıcı olur. Bu konudan muzdaribiz ve yetkililerin acilen bu konudaki denetimleri sıkılaştırmalarını istiyoruz. Bir de uyarı yazılarının küçücük olmaması ve durakta herkesin görebileceği yerlere konulması lazım.
   </p>
   <p>
    <strong>
     Eyüp Aksu (Esnaf): Başbakanımız görse hemen müdahale eder
    </strong>
   </p>
   <p>
    Birçok metrobüs durağında sigaranın yasak olduğuna dair uyarı yok. Olanlarda da çok küçük. Kimse o uyarıları görmüyor bile. Mesela, en büyük duraklardan biri olan Avcılar’da merdivenler ve duraklar izmaritten, dumandan geçilmiyor. Çoğu kez metrobüs yolunu kullanıyorum zehirlenmemek için. Ayrıca, sigara içmek yasak olduğu hâlde tiryakiler düşünülerek kül tablaları yapılmış duraklara! Bence İETT ve İstanbul Büyükşehir Belediyesi sigara konusunda bir kampanya başlatmalı. Büyük uyarı levhaları asılmalı. Metrobüs araçları içinde de 10-15 dakikada bir duraklarda ve merdivenlerde sigara içmenin yasak olduğuna dair anons yapılmalı. Yetkililer sık sık denetlemeli. Modern bir ulaşım sistemine bu çağ dışı görüntü yakışmıyor. Bence Sayın Başbakanımız bu durumdan haberdar değil. Olsa, hemen müdahale eder. Yeter artık, sigara içmeyen insanlar daha fazla eziyet çekmesin.
   </p>
   <h3>
    Dumansız sosyal medya!
   </h3>
   <p>
    Twitter’dan duraklarda içilen sigaralarla ilgili görüş aldık. Bakın sosyal medya, bu sosyal hadiseye nasıl tepki gösterdi?
   </p>
   <p>
    <strong>
     @tuveda
    </strong>
    Çok rahatsızız! Ayrıca şehirlerarası yolculukta molada içilen sigaranın kokusunun otobüse getirilmesinden de!
   </p>
   <p>
    <strong>
     @said_sefa
    </strong>
    Duraklara sigara içenlerin son durağa daha yakın olduğunu yazsınlar…
   </p>
   <p>
    <strong>
     @Ademdagci
    </strong>
    Açık alanda sigara içilmesi kesinlikle yasaklanmalı. Bu özgürlük değil!
   </p>
   <p>
    <strong>
     @gelincikse
    </strong>
    Bi de şoförler içiyor, rahatsızım.
   </p>
   <p>
    <strong>
     @symkcksy
    </strong>
    Abi ben her yerde içilmesinden rahatsızım ne yapacağız?
   </p>
   <p>
    <strong>
     @KaramanZeynep
    </strong>
    Dumanını geçtim ellerinde sigara kollarını sallaya sallaya yürüyorlar birgün yanacam diye korkuyorum:)
   </p>
   <p>
    <strong>
     @talhahahaha
    </strong>
    Rahatsızız elbet ama nerden nereye geldik sonuçta, dumanaltı olan otobüslerden geldik bugünlere, buna da şükür...
   </p>
   <p>
    <strong>
     @fctat
    </strong>
    Kapalı alandan ziyade vatandaşın yolunda yasaklanmalı, kul hakkı ve helal etmem!
   </p>
   <p>
    <strong>
     @demzem
    </strong>
    Sigara tiryakilerinin insanları rahatsız edeceği her yerde yasak olmalı sigara.
   </p>
   <p>
    <strong>
     @omer_onder
    </strong>
    Hatta öyle ki, sokakta içip dumanını sağa sola saçanlardan rahatsizim.
   </p>
   <p>
    <strong>
     @maminemami
    </strong>
    Sigara kokusu migrenimi tetiklediği için duraklardan kaçıyorum.
   </p>
   <p>
    <strong>
     @rhmnr_
    </strong>
    Şehirlerarası yolculukta bunu bile aratan durum, şoförün içme hakkını bulması.
   </p>
   <p>
    <strong>
     @mrzubeyir
    </strong>
    Kapalı mekan kapsamına alınsın, adam suratına suratına üflüyor dumanı...
   </p>
   <p>
    <strong>
     @yasemincalikk
    </strong>
    Üzerimize sinen kokuyu çekmek zorunda mıyız biz?
   </p>
   <p>
    <strong>
     @enessarisoy
    </strong>
    O son dumanı körükleyip binen abiler daha kötü, bütün duman içeri doluyor, anında koku da cabası...
   </p>
   <p>
    <strong>
     @TvLife_
    </strong>
    İnsanlarin ve cocuklarin oldugu her yerde sigara yasaklanmali...
   </p>
   <p>
    <strong>
     @KozluSpy
    </strong>
    AVM önlerinde içilen sigaralardan da şikayetçiyiz, içimize gidiyor o pis zehir.
   </p>
   <p>
    <strong>
     @kubraengiin
    </strong>
    Soforler de sigara içiyor. Arac boşalınca hemen çakmak çakılıyor…
   </p>
   <p>
    <strong>
     @kosan_balik
    </strong>
    Temiz hava istiyoruz.
   </p>
   <p>
    <strong>
     @Hukumsuz_
    </strong>
    Vapurda cezasi su kadardir yazisi onunde sigara icip foto cektirenler var abi. Dalga geciyorlar resmen, ama durum bu..
   </p>
   <p>
    <strong>
     @rayihaverenk
    </strong>
    Rahatsızlık verici.
   </p>
   <p>
    <strong>
     @muhammetonal
    </strong>
    Sigara yasağında problem çok. Kanunun sıcaklığı geçti herhalde.
   </p>
   <p>
    <strong>
     @fatihkaradas
    </strong>
    Sigara yasağının uygulandığı yok ki! Bütün kapalı mekanlarda içilirken duraklarda yasaklanması mantıksız olmaz mı!
   </p>
   <p>
    <strong>
     @enesilyas
    </strong>
    En çok otobüse binerken mağdur oluyoruz. Kapıya gelene kadar sigarayı bitirme telaşı içinde, olan bize oluyor.
   </p>
   <p>
    <strong>
     @duygukaya0403
    </strong>
    Bende nefes darlığı yapıyor duman. Durakta içen bi beye yasak olduğunu söyledim, neredeyse dayak yiyordum.
   </p>
   <p>
    <strong>
     @YagmurIpar
    </strong>
    Duraklarda özellikle çok rahatsızım. Ben spor yapan birisiyim. Ciğerlerim açık. Resmen nefesimi kesiyor. ;((
   </p>
  </font>
 </div>
 <div>
 </div>
 <div>
 </div>
</div>


## Yorumlar

### kenan gun, 21 November 2012, 12:17
> Bence duraklara nergile konmalı:)

### Zuhal Kara, 21 November 2012, 01:39
> Sigara konusunda kitap yazabilirim, çünkü Türkiye'nin en büyük sorunu olarak görüyorum. Biliyorum, sigara içenler bana kızacaklardır, daima kendilerini haklı görürler. Ben 16 yaşıma kadar Almanya'da yaşadım. 1984 yılında Türkiye'ye ailece kesin dönüş yaptık. Kültür şoku yaşadığımı tahmin ederseniz....

Kaynak: [www.aksiyon.com.tr](http://www.aksiyon.com.tr:80/aksiyon/haber-34113-.html), [web.archive.org (arşiv bağlantısı)](http://web.archive.org/web/20130623080908/http://www.aksiyon.com.tr:80/aksiyon/haber-34113-.html)
