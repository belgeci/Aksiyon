# Giymeyeceğim şeyi tasarlamıyorum

*H. Salih Zengin 2011.12.12*

<font class="agenda2NewsSpot">
 ‘Modest flair/Mütevazı şıklık’ olarak adlandırılan tesettür modası eğiliminin dünyada pek çok temsilcisi mevcut artık.  İngiltere’de yaşayan Pakistan doğumlu Barjis Chohan, bu alanda en çok takip edilen isimlerin başında geliyor.
</font>
<font class="newsDetail">
 <p>
  Tesettür giyimin artık bir moda olgusu olarak kabul edilmesi ve uluslararası moda organizasyonlarında ‘modest flair fashion/mütevazı şıklık’ başlığıyla ifade edilmesi yeni bir trend. Başta İngiltere, dünyada bu tarzın temsilcileri hızla artıyor. Son bir yıldır Barjis markasıyla gündeme gelen Pakistan doğumlu İngiliz modacı Barjis Chohan (40), önceki hafta muhafazakâr kadının alışveriş sitesi modanisa.com’un davetlisi olarak İstanbul’a geldi. Siyah, ekru, gri gibi fazla dikkat çekmeyen renkler ve vücut hatlarını belli etmeyen sade ve şık tasarımlar hazırlayan Chohan ile hem tasarımlarını hem de mart ayından itibaren tasarımları satacağı sitedeki koleksiyonlarını konuştuk.
 </p>
 <p>
  <strong>
   -Tasarımla ilişkiniz nasıl başladı?
  </strong>
 </p>
 <p>
  Londra’nın en prestijli okullarından Londra  Moda Okulu’nda okudum. Daha sonra master yaptım, Dolce Gabbana bölümünde çalıştım. Bu, tüketici perspektifini gözlemleme fırsatı verdi. İngiliz modacı Vivienne Westwood’un yanında staj yaptım. Monte Carlo’da iki yıl Fransız bir modaevi için çalıştım. Tabii bu çalıştığım yerlerde daha rahat kıyafetler tasarlıyorduk ve bu beni rahatsız ettiği için ara vermek istedim. O sırada evlenmiştim ve ilk doğum yaptığım döneme denk gelmişti. Evden yapabileceğim bir iş istiyordum ve bu sebeple iç mimarlık alanına kaydım. 10 yıldır iç mimarlık alanındaki projelerde çalışıyorum. Birçok iç mekân için halı tasarımları yaptım. Dubai’deki Emirates Kuleleri’nde tasarım projelerinde yer aldım ve bunun gibi birçok projede bulundum. Üç çocuğum tam okula başladığında moda alanına geri dönmek istedim ve iki yıl boyunca birçok araştırma yaptım ve gördüm ki moda alanında boşluk var. Bu boşluğu doldurmak istedim. İş kadını ve uluslararası ticaret ödülleri aldım bu süre içinde. Aynı zamanda Londra’da işletme alanında eğitim aldım. Şu andaki ilerleme sebebim bu boşluğu doldurmak ve sektörde bu alandaki istekleri görmek.
 </p>
 <p>
  <strong>
   -Tesettür işine yeni girdiniz. Ama siz daha çok mimarlık alanında çalıştınız. Moda bunun önüne geçecek mi?
  </strong>
 </p>
 <p>
  Hayır, birlikte yürüteceğim ikisini de. Estetik ile ticari açıdan makul olanı dengelemek gerekiyor.
 </p>
 <p>
  <strong>
   -Eğitiminiz moda üzerine olsa da tesettürlü insanların giyim tarzından uzak bir eğitim aldınız sonuçta. Bu alanda çalışma arzunuz sizin hayat tarzınızla mı ilgili?
  </strong>
 </p>
 <p>
  Tabii böyle bir eğitim yok sonuçta; ama bu mantığınızla ve kendi yaşantınızla ortaya çıkan bir şey. Ben de bir bayanım ve benim de kıyafete ihtiyacım var. Burada bir talep var ve onu da görüyorum. Giymeyeceğim şeyi tasarlamıyorum.
 </p>
 <p>
  <strong>
   -Moda dünyasının bir merkezi ve medyası mevcut. Tesettür giyimin böyle bir merkez ve medyası olmaması handikap mı?
  </strong>
 </p>
 <p>
  Kesinlikle! Ne zaman yeni bir şeye başlasanız bununla ilgili spekülasyon olacaktır. Eğer gerçekten iyi bir ürün üretiyorsanız her yerde dikkat çeker; Paris’te de Londra’da da...
 </p>
 <p>
  <strong>
   -Sizin tesettüre bakış açınızı merak ediyorum. Moda ile kesişen bir şey midir tesettür giyim? Tesettürün modası olur mu?
  </strong>
 </p>
 <p>
  Tabii burada bir zorluk var. Tasarlayabileceklerim sınırlı. Ama ben hem tasarlamak istiyorum hem de muhafazakâr kesimin ihtiyaçlarını karşılayarak stil sahibi ürünler ortaya çıkarma zorluğu yaşıyorum. İkisini birleştirmek zorundayım.
 </p>
 <p>
  <strong>
   -Ürünlerinize en çok hangi ülkelerden talep var?
  </strong>
 </p>
 <p>
  Fransa en yüksek, sonrasında Mısır, ABD ve İngiltere’den talep var. Türkiye’de bilinçli olarak markanın pazarlamasını yapmamama rağmen Türkiye’den çok fazla talep geliyor. Ama markanın başarılı olabilmesi için pazarı tanımak, bilgi sahibi olmak ve eğitim şart.
 </p>
 <p>
  <strong>
   -Türk kadınları nasıl giyiniyor sizce?
  </strong>
 </p>
 <p>
  Türk kadınları doğası gereği çok güzel ama iyi giyinmiyorlar. Yani göstermek derken, yaşlı bir kadınla genç bir kadın aynı yaştaymış gibi görünüyor giyim tarzlarından dolayı. Hâlbuki genç jenerasyon farklı ve genç görünmek istiyor. Türkiye’de bütün kadınlar birbirlerine benziyor. Renkli eşarplar tercih ediyor olabilirler; ama tek tiplik söz konusu. Oysa çeşitlendirilebilir. Daha fazla seçeneğe ihtiyacınız var.
 </p>
 <p>
  <strong>
   -Tesettür kendini gösterme mi yani? O zaman amacından, içeriğinden sapmış olmuyor mu?
  </strong>
 </p>
 <p>
  Ben burada şunu kastediyorum; insanın giysisiyle kendini nasıl hissettiği. Benim kıyafetlerimle yolda yürürken zaten etrafınızdaki erkeklerin ilgisini çekmezsiniz. Çünkü benim kıyafetlerim çok cesur, parlak, işlemeli, öne çıkan kıyafetler değil. Tam tersine çok mütevazı, sade ve yalın kıyafetler. Kimsenin dikkatini çekmez.
 </p>
 <p>
  <strong>
   -Dikkat çeken tesettür kıyafetlerine nasıl bakıyorsunuz peki?
  </strong>
 </p>
 <p>
  Sadece ben değil, Batı da bu kıyafetlere daha ucuz, basit oldukları gözüyle bakıyor. Kumaşın kaliteli olmadığı o kıyafete bakınca anlaşılıyor zaten. Müslüman kadınlar kaliteli kumaş ve giysiler giyebilir. Ben bu bakış açısını değiştirmek istiyorum.
 </p>
 <p>
  <strong>
   -Estetik tek amaç ve ona giden tek yol da modayı takip ederek lüks marka kullanmak şeklinde algılandığına göre burada bir terslik yok mu?
  </strong>
 </p>
 <p>
  Bence her konuda çelişki var. O şekilde bakarsanız pantolon giymek de bazılarına göre haram. Burada çizgiyi çekebileceğiniz kesin bir nokta yok. Burada önemli olan insanın kendi içinde doğru olması. Biri dışarıdan çok doğru görünebilir; ama içi çok kötü olabilir. İnsanın kendi içinde doğru olması gerekiyor ki, nasıl giyindiği bir seçim olarak kalıyor.
 </p>
 <p>
  <strong>
   -Vicdan yani?
  </strong>
 </p>
 <p>
  Kesinlikle vicdan. İnsanlar her şekilde yargılayabilir. Ama önemli olan sizin günün sonunda kendinizi yargılamanız. Önemli olan bu.
 </p>
 <p>
  <strong>
   -Bu kadar tasarım yapan, muhafazakâr kadının modasına yön verme iddiasında olan birisi olarak siz neden son derece geleneksel ve sade giysiler tercih ediyorsunuz?
  </strong>
 </p>
 <p>
  Ben parlamak, kendimi göstermek zorunda değilim. Benim için moda yalın ama modern, şık görünebilmektir.
 </p>
 <p>
  <strong>
   -Hep siyah mı giyiniyorsunuz?
  </strong>
 </p>
 <p>
  Hayır, hayır. Başka renkler de tercih ediyorum. Çizgili bir kıyafet üzerine düz bir eşarp kullanılmalı, motifli değil.
 </p>
 <p>
  <strong>
   -Tasarladığınız kıyafetler herkese mi yoksa ekonomik açıdan iyi durumda olan elit insanlara mı sesleniyor?
  </strong>
 </p>
 <p>
  Şu an kumaşlarımda ipek kullanıyorum ve hâliyle daha önde gelen, etkili insanlara sesleniyor. Düşük kesime hitap eden ürünler konusunda pazar doymuş durumda ve orada çok fazla ürün var. İki yıl içinde pazara yayılarak koleksiyonu alt kesime doğru da genişleteceğim.
 </p>
 <p>
  <strong>
   -Tesettürün giyim defilelerine, bilboardlara taşınmasına nasıl bakıyorsunuz? Bu da kadının afişe edilmesi değil mi?
  </strong>
 </p>
 <p>
  Ürünleri tanıtmanız ve insanların giymesi için maalesef belirli platformlar var. Size katılıyorum, çok taraftar değilim açıkçası; ama belirli platformları kullanarak ürünlerimi tanıtmak zorundayım.
 </p>
 <p>
  <strong>
   -Çok kapitalist bir yaklaşım oldu bence bu düşünceniz?
  </strong>
 </p>
 <p>
  Katılıyorum; ama şu an maalesef başka bir araç yok elimizde. Benim kıyafetler çok sade ve basit göründüğü için giyene kadar kalitesini anlamanız mümkün değil. Üzerinizde hissetmeniz gerekiyor. Ama bunun başka yolu yok maalesef. Moda çok hızlı ve mevsimsel değişen bir şey. Ürününüzü ne kadar çabuk tanıtırsanız kopyalanma ihtimalini de daraltmış oluyorsunuz. Uzun süreye yayarsanız hemen taklit ediliyor. O yüzden çok hızlı çıkmak zorundasınız. Şu an için bunun başka bir yolu yok, başka türlüsü çok uzun zaman alır.
 </p>
 <p>
  <strong>
   -Kadınlar kim için giyinir? Kadınlar için mi?
  </strong>
 </p>
 <p>
  ‘Kadınlar kendileri için giyinir’ derler, doğru, öyle olmalı; ama kadınlar erkekler ve kadınlar için giyiniyor. Biz gerçekten kendimiz için giyiniyor olsak, evde televizyon karşısında nasıl oturuyorsak o kıyafetlerle dışarı çıkıyor olurduk. Bir odaya girdiğiniz zaman önce kadınlar sizi baştan aşağı süzer. Bu bana garip geliyor; ama her yerde bu böyle sanırım. Bu insan doğasında var, dinle alakası yok bunun.
 </p>
 <p>
  <strong>
   -Hiç İslami çevreden tepki aldınız mı koleksiyonlarınızla veya yaptıklarınızla ilgili?
  </strong>
 </p>
 <p>
  Şu ana kadar aslında olmadı. Çünkü benim elbiselerimin çoğu uzun, tunik şeklinde giyilen şeyler. Belki de radikal insanlar kıyafetlerimi henüz görmedi, o sebeple tepki almamış olabilirim. Benim ağabeyim daha dindar, olumsuz bir eleştiri almadım ondan. Yanlış bir şey yapsam mutlaka eleştirirdi.
 </p>
 <p>
  <strong>
   -Tesettürlü olmayan ama bu şekilde daha kapalı giyinmek isteyen kadınların ilgisi nasıl koleksiyonunuza?
  </strong>
 </p>
 <p>
  Özellikle Fransa’da Müslüman olmayan kadınlardan çok fazla talep görüyor kıyafetlerim. Bu da benim için güzel bir şey, çünkü ben onları bir şekilde örtüyormuşum gibi hissediyorum. Ne kadar çok vücut bölümlerini kapatan insan görürsem benim için mutluluk bu.
 </p>
 <p>
  <strong>
   -Bu işin maddi kazancı yanında manevi hazzı daha mı önemli sizin için? Bu işi daha çok bunun için mi yapıyorsunuz?
  </strong>
 </p>
 <p>
  Kesinlikle... Ben insanların kadınlara bakış açısından hoşlanmıyorum. Bunu değiştirmek istiyorum.
 </p>
 <p>
  <strong>
   -Çok büyük bir iş teklifi gelse ve sizden daha renkli, dikkat çekici koleksiyonlar istense yapar mısınız?
  </strong>
 </p>
 <p>
  Benim için para önemli olsa bankacı olurdum. Size klişe gibi gelecek söylediğim şey; ama benim için önemli olan yaptığım işi doğru hissetmemdir. Gece yatağa yattığım zaman vicdanımın rahat olması lazım. İnancıma ve bakış açıma ters gelmiyorsa böyle bir teklifi düşünürüm elbette. Şu an bulunduğum noktaya gelmek için kademe kademe çok çalıştım, organik olarak yayıldım. Bunun için de ruhumu satmam.
 </p>
 <p>
  <strong>
   -İş dünyası erkek egemen hâlâ. Kendi işini kurmak isteyen kadınlar için ne öneriyorsunuz?
  </strong>
 </p>
 <p>
  Bu işe başladığımda sekiz aylık hamileydim ve 3000 paund (9 bin lira) ile evimin mutfağında bir masada başladım. Hem çocuklarımızı yetiştirmemiz hem de topluma da bir katkımızın olması gerekiyor. Müslüman kadınlara bu dengeyi öneriyorum.
 </p>
 <p>
  <strong>
   -Sizin için önemli olan anne olmak mı, iş kadını olmak mı?
  </strong>
 </p>
 <p>
  Tabii ki annelik önemli. Her şey onun etrafında dönüyor. Bu işi yapmamın sebebi de onları yetiştirebilecek ekonomik gücü sağlamaya çalışmak. Gittiğim bütün toplantılara çocuklarımı götürüyordum ve her gün saat 15.30’dan sonra tamamen bir anneydim. Bu işe girerkenki önceliğim esnek olabilmekti. Şu an işimin etrafında çocuklar var hâlâ. İşimin peşinden sürüklemiyorum çocuklarımı. Bu da benim için çok büyük bir avantaj.
 </p>
 <h3>
  <span>
   Şatafatsız, sade ve fermuarsız
  </span>
 </h3>
 <p>
  Barjis Chohan’ın tasarımlarındaki tunikler, ülkemizde kullanılan tuniklerden daha uzun. Şatafat yok; nakışlı, allı güllü ya da fırfırlı bir ayrıntıya rastlamak mümkün değil. Siyah, ekru, gri gibi soft ve tek renkler kullanıyor. Kol, etek boyları uzun. Yakalar ise kapalı. Kıyafetlerde kesinlikle fermuar kullanmıyor. Fermuarın kıyafeti daralttığını düşünüyor Chohan ve ekliyor: “Kıyafetlerin kolu, yakası  ve boyuna dikkat ediyorum, transparan olmamasına, dikkat çekmemesine özen gösteriyorum. Benim istediğim vücudumuzu kapatan, dar olmayan kıyafetler yapmak.” Müslüman kadınların eğitimli ve dünyanın her yerine giden insanlar olduklarını söyleyen ünlü modacı, bu kadınların Batı dünyasının kendilerini kabul etmesini önemsemelerinden ziyade kendilerini istedikleri şekilde ifade etmeyi seçtiklerini belirtiyor: “Müslümanlar olarak takip edenler değil, takip edilenler olmak çok zor değil. Birbirimizi desteklemeli ve başarılarımızı takdir etmeyi öğrenmeliyiz. Başarılı olmamız için bu şart. Batılı erkekler ve kadınlar, Doğulu kadınların bastırılmış olduğunu düşünüyor. Bana göre tam tersi. Erkeklerin onları beğeneceği şekilde giyinmek zorunda hissediyorlar kendilerini. Bu aslında daha bastırılmış bir toplum demek. Müslüman kadınlar daha özgür.”
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-31269-giymeyecegim-seyi-tasarlamiyorum.html), [web.archive.org (arşiv bağlantısı)](http://web.archive.org/web/20120109032327/http://aksiyon.com.tr:80/aksiyon/haber-31269-giymeyecegim-seyi-tasarlamiyorum.html)
