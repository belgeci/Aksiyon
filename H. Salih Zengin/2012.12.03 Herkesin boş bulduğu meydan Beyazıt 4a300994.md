# Herkesin boş bulduğu meydan: Beyazıt

*H. Salih Zengin 2012.12.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünyanın en önemli meydanlarından biri olabilecek evsaftaki Beyazıt Meydanı sahipsiz. Etrafı tarihî binalarla çevrili meydanı herkes boş buluyor ki araçlar ve işportacılar cirit atıyor. Taksim gibi buraya da el atılması gerekiyor.
  </font>
 </div>
 <div id="newsText">
  <font class="detail-text">
   <p>
    Bir şehrin merkezi neresidir? Hiç şüphesiz büyük-küçük herkesin bu soruya vereceği cevap ‘şehrin meydanı’ olacaktır. Dünyanın neresine gidilirse gidilsin mutlaka o şehirde bir ya da birkaç meydan mevcuttur. Çünkü meydan o şehrin gerçek kimliğini yansıtır. Şehrin genelde ilk kurulduğu en eski yerleşim yerleri olan meydanlar insanların buluştuğu, sosyal yaşamın canlılık kazandığı yerler olmakla beraber, sokak ve caddelerin sıkışıklığından kurtaran ferahlığı ile de bir özgürlük hissi sağlar. Şehrin ilk kurulduğu zamanlardan kalma yapıların korunduğu, trafiğin belki de hiç olmadığı, her türden insanın uğrayıp vakit geçirdiği, şehri soluduğu bu geniş alanların bir özelliği de o ülkede meydana gelen bütün toplumsal olayların başladığı ya da bittiği yer olması. Savaşa meydandan çıkılır, zafer meydanda kutlanır, galibiyetler ve millî bayramların coşkusu hep meydanlarda buluşturur insanları. Öyle ki bir meydandan ülkenin tamamını bile tanıyabilirsiniz. Çünkü bir meydan o ülkeyi anlatır çoğu kez. İşte hepinizin bir çırpıda hatırlayıp ismen sayabileceği dünyadan birkaç ünlü meydan: Kızıl Meydan (Moskova, Rusya), Tiananmen Meydanı (Pekin, Çin), Times Meydanı (New Tork, ABD), Özgürlük Meydanı (Tahran, İran), Concorde Meydanı (Paris, Fransa)… Türkiye denince de akla İstanbul’dan Taksim, Beyazıt ve Sultanahmet; Ankara’dan Kızılay; İzmir’den de Konak Meydanı gelir...
   </p>
   <p>
    <img alt="" height="322" src="http://web.archive.org/web/20121225041429im_/http://medya.aksiyon.com.tr/aksiyon/2012/12/03/salih-beyazit-meydani-1.jpg"/>
   </p>
   <p>
    Rahmetli Turgut Cansever, meydanları şöyle anlatıyordu: “Birbirinden ayrı kişileri bir araya getirmek, her kişi kendi ayrı yolundan bile gelse, yalnızca kendi gayelerine doğru yönelmiş bile olsa, onları bir arada tutmak, toplum hayatının doğuşunu sağlamaktır. Dolayısıyla meydan, insanların karşılaştığı yer olarak toplumun ve şehrin çekirdeği ve kaçınılmaz temeli ve en ferdiyetçi bir anlayış içinde bile hayatımız için kaçınılmaz bir çerçevedir.”
   </p>
   <p>
    Bu kadar sözü neden ettik derseniz… İçimizi sızlatan bir meydanın hâline dikkat çekmek için elbette. İstanbul’da Sultanahmet ve Taksim meydanlarına gösterilen ilgi ve özenin çeyreğini bile göremeyen Beyazıt Meydanı, gündüz otopark ve işportacı görüntüsüyle, geceleri ise yürümeye cesaret gerektiren ıssızlığıyla İstanbul’un en merkezî yerinde kaderine terk edilmiş duruyor.
   </p>
   <p>
    <img alt="" height="333" src="http://web.archive.org/web/20121225041429im_/http://medya.aksiyon.com.tr/aksiyon/2012/12/03/salih-beyazit-meydani-5.jpg"/>
   </p>
   <p>
    <strong>
     Meydan neden önemlidir?
    </strong>
   </p>
   <p>
    Beyazıt Meydanı’na ne yapılması gerektiğini anlamak için bu meydanın ne gibi özelliklere sahip olduğunu bilmek icap eder elbette. 4. yüzyılda (Bizans dönemi) I. Theodosius’un Tauri Forumu’nu yaptırdığı meydan, 15. yüzyılda İstanbul’un fethiyle beraber Topkapı Sarayı yapılana kadar bir saray meydanına dönüşmüştür. Esas şeklini ise II. Bayezid’in saltanatı sırasında almıştır. 16. yüzyıl başında hayvan terbiyeciliği, sihirbazlık, hokkabazlık gibi halkı eğlendiren gösterilerin yapıldığı meydan 18. yüzyılda bayramlardan önce getirilen kurbanlıkların satıldığı bir hayvan pazarı kimliğine bürünmüştür. Kâğıtçı dükkanları ve kahvehanelerin yer aldığı ticaret ve sosyal hayatıyla da Cumhuriyet dönemine kadar gelmiştir. Cumhuriyet dönemine gelmeden önce, etrafındaki ayakta kalan yapıları bir tanıyalım: Beyazıt Camii, Beyazıt Kütüphanesi, bitişiğindeki Sahaflar Çarşısı ve arkasındaki Kapalıçarşı... Harbiye Nezareti’nin (İstanbul Üniversitesi) muhteşem kapısı ve karşı tarafındaki Beyazıt Medresesi (şimdi Hat Sanatları Müzesi)… Hemen onun altında restorasyonu bitirilen ve halk arasında yanlış olarak Patrona Hamamı diye telaffuz edilen muazzam Beyazıt Hamamı… Ve bitişiğindeki Hasan Paşa Medresesi ile medresenin bir duvarında sanat harikuladesi olan Kuş Evi… Ve kim bilir gözden kaçırdığımız ve kaybettiğimiz nice ince ayrıntı... Mesela artık yerinde yeller esen muvakkithane ve “Sebilhane-i Sultan Bayezid Veli” adlı sebil...
   </p>
   <p>
    Cumhuriyet döneminde de ele alınan Beyazıt Meydanı nedense aradan geçen 90 yılda yine düzlüğe çıkarılamadı ve makûs talihinden kurtulamadı. 1923-24 yıllarında Belediye Başkanı Ali Haydar Yuluğ, dönemin mimarı Asım Kömürcüoğlu’nu meydanı yeniden düzenlemesi için görevlendirdi. Meydanın ortasına çift fıskiyeli bir havuz, etrafına da çiçek tarhları konduruldu. Havuzun çevresinden tramvayların dönüş yaptığı bir güzergâh da buna eklendi. 1956’da Ordu Caddesi’ni genişletmek için tarihî Simkeşhane ve Hasan Paşa Hanı’nın meydana bakan cepheleri ile kuzey bölümleri yıkıldı. Sonra belediye, Sedad H. Eldem’e bir proje hazırlattı, onu değiştirdi ve havuzu yok etti. Ama meydanın kötü kaderi yok edilemedi. 1961’de üniversitenin önündeki büyük alanın tören yeri olarak düzenlenmesi için Turgut Cansever’in yaptığı proje seçildi. Proje uygulanmadan rafa kaldırıldı ve bir süre serbest otopark olarak hizmet verdi meydan.
   </p>
   <p>
    <img alt="" height="451" src="http://web.archive.org/web/20121225041429im_/http://medya.aksiyon.com.tr/aksiyon/2012/12/03/salih-beyazit-meydani-6.jpg"/>
    Peki, geçen onca yılda ne değişti? Hiçbir şey. Başka bir ülkenin elinde olsa, dünyanın gözbebeği yapabileceği ve turizme kazandırarak milyonlarca insanı çekebileceği bu güzellikteki meydan hâlâ ıssız ve kaderine terk edilmiş durumda. Güneş kaybolunca işportacıların akın ettiği, yeterli aydınlatmanın bulunmadığı ve geceleri yürümeye korkacağınız İstanbul’un orta yerindeki Beyazıt Meydanı’nın her bir çevresinde ise araç geziniyor ve birçok noktası otopark işlevi görüyor. Meydanın güney kısmındaki büyük boşluk bir süredir İSPARK tarafından otopark olarak kullanılıyordu ancak bu uygulamadan vazgeçilmiş olsa gerek ki artık ön tarafa araç alınmıyor. Meydanın peyzaj düzenlemesi yok denecek kadar az. Rastgele dikilen ve meydanın görüntüsünü bozan ağaçlar dışında hiçbir yeşillendirme ve güzelleştirme yapılmıyor. Şehrin her yerini çeşit çeşit çiçeklerle âdeta gelin gibi yapan İstanbul Büyükşehir Belediyesi’nin meydanı boş geçmesi gerçekten inanılmaz bir durum. Beton saksılara konulan küçük çalımsı ağaç dalları da kurumak üzere.
   </p>
   <p>
    Meydandaki kafelerin durumu ise içler acısı... Her zaman toz bulabileceğiniz plastik masa ve sandalyelerle görüntüyü bozan iki derme-çatma büfeye bugün İstanbul’un en ücra semtinde bile rastlamazsınız. Çınaraltı dibindeki Beltur ise gayet iyi ve ucuz hizmet veriyor. Bu tür uygulamaların yaygınlaştırılması lazım.
   </p>
   <p>
    İstanbul Büyükşehir Belediyesi ve Fatih Belediyesi’nin burayla ilgili bir plan ve projelerinin olup olmadığı konusunda da fikir sahibi değiliz. Sorduğumuz sorulara henüz bir cevap verilmediğine göre, ya böyle bir proje yok ya da İstanbullulara bir sürpriz yapacaklar. Bugünlerde özellikle kütüphane ve cami dış cephesinde restorasyon çalışmalarının yapıldığını söyleyelim ancak henüz meydana ilişkin bir çalışmanın işaretleri görünmüyor.
   </p>
   <p>
    <img alt="" height="333" src="http://web.archive.org/web/20121225041429im_/http://medya.aksiyon.com.tr/aksiyon/2012/12/03/salih-beyazit-meydani-7.jpg"/>
   </p>
   <p>
    <strong>
     Meydan nasıl düze çıkar?
    </strong>
   </p>
   <p>
    İstanbul’un en merkezî yerindeki bu meydan nasıl kurtulur peki? Prof. Dr. Doğan Kuban; tarihî eserlerle çevrili Beyazıt Meydanı’nın yeni bir kentsel plana ihtiyaç duyduğunu belirterek meydanın etrafının otomobillerden kurtulmadan hiçbir planın da başarılı olamayacağının altını çiziyor. Konuyla ilgili defalarca yazı yazan ve meydanın hâlinin içini acıttığını belirten hikâyeci Mustafa Kutlu ise işportacılara çarşı yapmayı becerenlerin, okur-yazar kitle için kitapevleri, sahaflar, sergi salonları, konser salonları ve çay bahçeleri yapabileceğini, seyyar ressamlar, antikacılar ve sokak orkestraları için de bir ortam oluşturabileceğini belirtiyor. Bu şekilde Beyazıt Meydanı’na Sultanahmet’te olmayan bir revnak katılabileceğini söyleyen Kutlu, mevcut durumu şöyle tasvir ediyor: “Bir bu nezih manzarayı tahayyül edin, bir de durup realiteye bakın. Rumenler, Araplar, Ruslar, Acemler, Moldovalılar, Ukraynalılar, şişman kadınlar, siyah poşetler, iç çamaşırları, minibüsler, el arabası taşıyan hamallar… Ekonomiye ciddi katkıda bulunan bu manzara üniversiteden aşağıda, Lâleli’de yine devam edebilir. Ama Beyazıt Meydanı’nı şu veya bu şekilde mutlaka elden geçirmeliyiz.”
   </p>
   <p>
    Geçen günlerde ilk kazmanın vurulduğu ve bir yıl sonra bambaşka bir çehreye kavuşacak Taksim Meydanı’ndan sonra sıra buraya da gelir mi? Bekleyip göreceğiz.
   </p>
   <p>
    <img alt="" height="333" src="http://web.archive.org/web/20121225041429im_/http://medya.aksiyon.com.tr/aksiyon/2012/12/03/salih-beyazit-meydani-151515.jpg"/>
   </p>
   <p>
    <strong>
     Uğur Tanyeli (Mimar): Turgut Cansever’in projesi hayata geçirilmelidir
    </strong>
   </p>
   <p>
    Meydanın bugünkü durumu bir bakımsızlık ve değer bilmezlik örneği olarak nitelenebilir. Önerim, Turgut Cansever’in yapmış olduğu tasarımın en azından uygulanmış kesimini restore etmektir. 1960’larda özel olarak üretilmiş zemin kaplamaları bozuldu, yer yer söküldü. Kaplama taşlarıyla ortada tuhaf çiçek tarhları yapıldı. Kanalizasyon ızgaraları bile Marmara mermerinden yapılmışken yer yer kırılıp yok edildi. Meydanın içine grotesk bir danışma kulübesi ve berbat kahveler yerleştirildi. Küfeki duvarlar keyfî biçimde kırıldı. Bunların hepsinin özgün durumu iade edilmeli ve meydan yine tümüyle yayaya tahsis edilmelidir. Bir meydana ancak bu kadar hoyratça yaklaşılabilirdi. Cansever’in yaptığının değerli olduğuna inanmıyor olmalıyız ki ona böyle barbarca yaklaşabiliyoruz. Oysa rahmetli önemli bir düzenleme çalışması yapmıştı. Çok iyi korunmayı hak ediyordu. Son zamanlarda bir zamanlar var olmuş yapıları yeniden inşa etmek gibi bir moda doğdu galiba. Beyazıt Meydanı’nın o özetlediğiniz 1959 öncesi hâli artık geri getirilemez. Ne o trafik sistemi yeniden kurulabilir ne de buna gerek var. Ne kadar uğraşırsak uğraşalım, geçmişi yaşanmamış kılamayız. Sadece kendimizi aldatmış oluruz. Tüm İstanbul, hatta Türkiye meydanlarının başına ne geliyorsa, Beyazıt’ın başına da o geliyor, geldi, gelmişti.
   </p>
   <p>
    Biz önceki kuşakların yaptıklarına saygı gösterme özürlü bir toplumuz. Yakın ve uzak tüm geçmişin hepimizin ortak geçmişi olduğunu kabul etmekte sürekli zorlanıyoruz. Onun için eskiden kalan her şey aslında tehlike altında. Eminönü meydan olmaktan çıktı, artık bir alt-üst geçit. Aksaray çocukluğumda meydandı, artık bir otoyollar kavşağı. Sirkeci bir mezbele. Kadıköy bir anlamsız boşluk. Taksim, hepimizin bildiği gibi yine radikal biçimde ele alınacak, hallaç pamuğu gibi atılacak. Belli ki kentleri, meydanları yazboz tahtası olarak görüyoruz. Siyasal meşrebimize göre hedefimiz değişse de, daima geçmişte hep birilerinin yanlış yaptığına ve bizim şimdi düzelteceğimize inanıyoruz. Bunu da kentlere tatbik ediyoruz. Bu zihniyetimiz değişmedikçe hoyratlığımız değişemez. Önce, geçmişin olağanlığını kavramamız, yapılmış olanın değerini bilmeye başlamamız, eski kuşakların ürettiklerinin iyi veya kötü olmaktan önce bizim ortak geçmişimiz olduğunu fark etmemiz lazım. Umarım bir gün çağdaş bir toplum olarak yaşamanın bu zor hünerini toplumca öğreniriz. Henüz yakınında bile değiliz böyle bir anlayışın.
   </p>
   <p>
    <img alt="" height="333" src="http://web.archive.org/web/20121225041429im_/http://medya.aksiyon.com.tr/aksiyon/2012/12/03/salih-beyazit-meydani-3.jpg"/>
   </p>
   <p>
    <strong>
     Mustafa Kutlu (Yazar): Beyazıt Meydanı Projesi Marmaray’dan önemlidir
    </strong>
   </p>
   <p>
    Beyazıt Meydanı Projesi, Marmaray’dan önemlidir. Çünkü biri medeniyet ve kültürümüzün, İstanbul’un, ruhumuzun, sanatımızın, şehirciliğimizin simgesi; öteki ise mekanik bir şeydir. Suriçi’nde üç çürük diş var. Biri Tarlabaşı, öteki Süleymaniye ve bir de Gedikpaşa. İstanbul’u ‘marka’ yapmak isteyenler bu üç çürük dişi mutlaka iyileştirmelidir. Bunu yaparken rant hesabına gidilmemeli; mesela Gedikpaşa sırtlarında yıkılacak evlerden arta kalan geniş bir alan olursa orası mutlaka Marmara’ya bakan bir yeşil alan yapılmalıdır. Kimisi der ki “Ne yeşil alanı ağa! Oraya acayip bir otel dikilir, para basar!” Bu gibi fikirlere itibar edilmemelidir. Beyazıt Meydanı, şehrin ticari hayatının ortasındadır. Bu sebeple araç trafiğine kapatılmalı ama yaya trafiğinin yolu (yolları) çok dikkatli seçilmelidir. Yoksa yeşil alanlar çiğnenerek kestirme yol açılır. Ağaçlandırma, (çok iri yüksek ağaçlar meydanı örtmemeli), çiçeklendirme, büfelerin yerleri bir karmaşaya sebep olmayacak şekilde belirlenmelidir. Çay bahçesi sadece Çınaraltı’nda bulunmalıdır. Beyazıt Meydanı şu anki hâli ile İstanbul’a hiç yakışmayan, o yukarıda saydığımız tarihî yapıları yok sayan, turist ve seyyar satıcıdan âvare dolaşanlara kadar hemen her tür kişi ile araçların işgal ettiği fevkalade çirkin bir görünüm arz ediyor. Şehrin en mutena meydanını bu hâlde daha ne kadar tutacağız?
   </p>
   <h3>
    <span>
     Huzursuzluk veren bugünkü meydan beni mutsuz ediyor
    </span>
   </h3>
   <p>
    Yazar Beşir Ayvazoğlu, Beyazıt Meydanı’yla ilgili sorularımızı cevaplayarak önerilerini belirtti.
   </p>
   <p>
    <strong>
     -Tarihî eserlerle çevrili tarihî Beyazıt Meydanı’nın mevcut durumunu nasıl görüyorsunuz?
    </strong>
   </p>
   <p>
    Aslında bu sorunuzun cevabı, “Üçüncü Tepede Hayat/Beyazıt Meydanı’nın Derin Tarihi” isimli kitabımda var. Bu meydanın hayatımdaki yeri, hakkında kocaman bir kitap yazacak kadar önemlidir. Fakat büyük bir bölümü otopark olarak kullanılan, rahatça girip çıkamadığımız, girenlerin bir an önce kaçıp kurtulmak istedikleri, genişlik değil darlık duygusu uyandıran ve huzursuzluk veren bugünkü meydan beni mutsuz ediyor. Kitabımda da ifade ettim; bu problemin, büyük ölçüde, meydanı yayalaştırarak büsbütün kaotik bir trafik kavşağı olmaktan kurtaran merhum Mimar Turgut Cansever’in projesinin eksik uygulanmasından doğduğu kanaatindeyim.
   </p>
   <p>
    <strong>
     -Meydanın hâlihazırdaki durumu ortada. Araçlardan geçilmiyor, seyyar satıcılardan dolayı yürümek bile mesele. Bu meydana nasıl bir düzenleme gerekir ki etrafındaki tarihî mekânlar dâhil edilerek bütün güzelliği ile ortaya çıkabilsin?
    </strong>
   </p>
   <p>
    Köklü bir dönüştürme gayretinin daha vahim sonuçlar doğurmasından endişeliyim. Bu sebeple küçük, fakat dikkatli bazı düzeltme ve uygulamalarla bu meydanın yeniden yaşayan bir meydan hâline getirilebileceğini zannediyorum. Mesela otopark olarak kullanılan alanın bir şekilde meydana dâhil edilmesi, Vezneciler’le tabii ve tarihî bağlantısının yeniden kurulması… Ayrıca merhum Turgut Cansever’in projesinin tekrar ele alınması, nelerin uygulanmadığına bakılması, meydanın tarihî kimliğine uygun olarak kahvelerin açılması, sahaflığın bu meydanda yeniden canlanmasını sağlayacak imkânlar oluşturulması, meydanın yeniden bir cazibe merkezi hâline getirilmesi ve tabii seyyar satıcılardan arındırılması gerekir. Meydandaki döşeme taşları da Turgut Bey’in projesi istikametinde değiştirilebilir. Nasıl olsa artık kimse “Kızıl Meydan’a benzettiler!” diyemeyecektir.
   </p>
   <p>
    <strong>
     -Eskiden Beyazıt Meydanı’nın ortasında havuz varmış ve Eminönü’nden kalkan tramvay, Beyazıt’a geldiğinde bir kol Topkapı’ya, bir kol Edirnekapı’ya ayrılır; Edirnekapı’ya giden hat havuzun etrafını dolaştıktan sonra Vezneciler’den Fatih’e doğru uzanırmış. Aynı uygulama bugün de yapılmalı mıdır?
    </strong>
   </p>
   <p>
    Hayır, aynı uygulama bugün için rasyonel değildir.
   </p>
   <p>
    <strong>
     -İstanbul’un en önemli meydanının bu şekilde hor kullanılmasının sebepleri nelerdir? Niye görmezden gelinmektedir?
    </strong>
   </p>
   <p>
    Eskiden bu meydan; İstanbul Üniver-sitesi’yle, Sahaflar Çarşısı’yla, başta Beyazıt Devlet Kütüphanesi olmak üzere çok sayıda kütüphanesiyle, yazılı basının merkezi olan Babıâli’ye yakınlığıyla entelektüel hayatın bir cazibe merkezi, buluşma noktasıydı. İstanbul’da artık bu manada birçok cazibe merkezi var. Çevresindeki ticaret hayatının yoğunluğu dolayısıyla başka türlü bir cazibe merkezi hâline gelen Beyazıt Meydanı’nın kaderi, çevresinin kaderiyle doğrudan ilişkilidir. Dolayısıyla bu meseleyi ele alırken çevreyi de hesaba katmak ve buna göre bir düzenleme yapmak gerekir.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Aslıhan Erkan, 04 December 2012, 16:51
> İstanbul Üniversitesi'nde okuyan bir öğrenci olarak İstanbul'un simgelerinden Beyazıt Meydanı'nın böyle sahipsiz bırakılması canımı acıtıyordu her defasında. Geç vakitlerde oradan yalnız yürümek cesaret gerektirir. Meydanın bir ışıklandırması bile yok doğru düzgün... Derginizdeki haberi okuyunca çok...

### Tarık Aksoy, 04 December 2012, 16:47
> Beyazıt Meydanı ile ilgili gerçekten önemli bir habere imza atmışsınız, tebrik ederim. Dünyanın en güzel meydanlarından birinin böylesine başıboş bırakılmasını anlamak gerçekten mümkün değil. Taksim meydanı projesi için herkes konuşuyor ve meydanı düzenlemek için seferber oluyor ama tarihî dokusu il...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=34236), [web.archive.org (arşiv bağlantısı)](http://web.archive.org/web/20121225041429/http://www.aksiyon.com.tr:80/aksiyon/newsDetail_getNewsById.action?newsId=34236)
