# Postacı vekil görev başında!

*Zekai Özçınar 2004.09.27*

<div>
 <p>
  <font>
   Muhalefette iken rekor sayıdaki soru önergesiyle bakanları terletti. CHP’den AK Parti’ye geçen Adana Milletvekili Atilla Başoğlu, şimdi iadeli taahhütlü mektuplarla hem uyarıyor hem de teklif getiriyor.
   <br/>
   <br/>
   Atilla Başoğlu, Meclis’in renkli portrelerinden biri. ‘Partiiçi muhalefeti sindirme’ girişimine tepki göstererek CHP’den AK Parti’ye geçen Adana Milletvekili Atilla Başoğlu, muhalefette iken rekor sayıdaki (450) soru önergesiyle hükümeti ve bakanları terletmişti. Şimdi iktidar milletvekili olarak iadeli taahhütlü mektupla hem uyarıyor hem de ilginç önerilerde bulunuyor.
   <br>
    <br>
     Haksızlık etmeden, Meclis’in enerji dolu milletvekilleri arasında yer alan Başoğlu’nun ‘sözünün eri’ çıktığını hemen belirtelim. Öyle ya, CHP’den AK Parti’ye geçerken, “Uyarılarım ve önergelerim sürecek” demişti. AK Partili kimliğiyle ilk yazılı soru önergesini de Meclis Başkanlığı aracılığıyla verdi.
     <br>
      <br>
       İlk soru Eşref Apak
       <br>
        <br>
         Gerçekten önemli bir soruna parmak basan önerge, 2004 Atina Olimpiyatları’nda ‘çekiç atma’ dalında bronz madalya kazanan Eşref Apak’la ilgili. Başoğlu, 500 milyon lira aylık verilen millî atletin yaşadığı zorluklara dikkat çekiyor burada ve Başbakan Yardımcısı Mehmet Ali Şahin’e sorularını sıralıyor: “Sporcumuzun malî şartlarının kendisini geliştirebileceği düzeye ulaştırılması, otopark ve derme çakma tel kafeslerin bulunduğu toprak sahalar yerine uygun çalışma şartlarının sağlanması düşünülmekte midir? Hasta babasına devletimiz sahip çıkacak mı? Ülkemizi bu spor dalında söz sahibi konuma getirmek yönünde çalışmalarınız olacak mı?”
         <br/>
         <br/>
         Batık gemiye dalayım
         <br/>
         <br/>
         Şimdilik, ortada bir önergesi bulunuyor ama Atilla Başoğlu’nun denetim görevi bununla sınırlı değil. Meclis Başkanlığı’nı aradan çıkararak gönderdiği mektuplardan birinin alıcısı Orman ve Çevre Bakanı Osman Pepe. İskenderun’da batan zehirli atık yüklü İspanyol bandıralı MV Ulla gemisiyle ilgili muammaya dikkat çeken Başoğlu, işin uzmanları tarafından kendisine ulaştırılan ve ‘sabotaj, çevre kirliliği, tazminat’ ihtimallerine değinilen bilgi notunu da mektubuna ekledi. Profesyonel dalgıç ya, hemen ardından “Profesyonel bir dalgıç olarak, çevresel temizliği sağlayacak dalgıç ekibi içerisinde bulunmayı, yahut ekibi teşkil ettirmem hususunda takdir ve emirlerinizi bekliyorum” dedi. Bakan Pepe’nin karşılığı ise telefonla geldi: “İlginize teşekkür ederim. Şimdilik buna gerek yok. Araştırmaların sonucunu bekleyelim.”
         <br/>
         <br/>
         Irak’a gözlemci
         <br/>
         <br/>
         Bir diğer mektup, Başbakan Yardımcısı ve Dışişleri Bakanı Abdullah Gül’e gitti. Konu hassas: Irak’ta yapılacak olan nüfus sayımı. Mektup, “Sayım sonuçları, Irak’ın geleceğini doğrudan etkileyecek önemi haiz olduğu için birçok güç odağının hadiseye müdahale etme olasılığı bulunmaktadır” uyarısıyla başlıyor. Ardından, Başoğlu’nun talebi geliyor: “Bu hadiseler yaşanırken Türkiye’nin bir gözlemci heyetle temsil edilip edilmeyeceğini bilmek arzusundayım. Eğer ki, bir heyet teşkil ettirilecek ve bölgeye gönderilecekse bir milletvekiliniz olarak bu heyete dahil olmak istiyorum.” Bakan Gül de, cevabını telefonla verdi ve ‘güvenlik endişesini’ aktardı.
         <br/>
         <br/>
         Sigara paketlerine Brezilya modeli
         <br/>
         <br/>
         Son mektup, CHP’de iken en fazla yüklendiği Maliye Bakanı Kemal Unakıtan’a. Konu, maliye politikalarıyla değil insan sağlığıyla ilgili. Mektubunda, sigara tüketiminin caydırılmasına yönelik Brezilya’daki uygulamalara değiniyor. Ardından, Türkiye gibi okumayı sevmeyen toplumlarda sigara paketinde bulunan “Yasal Uyarı: sigara sağlığa zararlıdır” ifadelerinin yanında görsel unsurların kullanılmasını öneriyor. Bunu yaparken de, Brezilya’dan getirttiği sigara paketlerinin fotoğraflarını mektubuna eklemeyi ihmal etmiyor. Paketlerde, uyarı yazılarının yanında sigara içen hamile bir kadın, yatakta oturan düşünceli bir çift ve nefes alamayan hastaya müdahale eden doktor görülüyor. Başoğlu, “Tüketiciler, Brezilya’da satılan sigara paketinin arka yüzünde bu türden, hayatın içinden şok görüntüleri görebilmektedir. Söz konusu uygulamanın zatı âliniz tarafından tensip buyurulursa, Türkiye’de de gerçekleştirilmesinde fayda ittihaz ediyorum” diyor.
         <br/>
         <br/>
         Unakıtan, henüz cevap vermedi. Ancak, öneriyi benimsemesi durumunda sigara paketlerinin görsel açıdan renkleneceği bir gerçek. Kesin değerlendirme için henüz erken ama ilk işaretlere bakarak, “Başoğlu’nun eskisinden farklı bir üslup benimsediğini” söyleyenler elbette çıkacak. Kendisi de bunun farkında. Ancak, umursamıyor; haklı gerekçeleri de var. Belli ki, CHP’de geçirdiği sancılı dönem yeni ortama alışmaya çalışan vekili daha temkinli davranmaya itmiş. Bu noktada, “Daha işin başındayız. Yanlışlar olursa, önerge ya da mektup yoluyla uyarılarımı çekinmeden yerine getireceğim” diyor. Bakanlar, bundan böyle o ünlü şarkıyı “Yine yakmış Başoğlu mektubun ucunu” diye çevirerek sıkça mırıldanacak anlaşılan.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2120 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=16187), [web.archive.org (arşiv bağlantısı)](http://web.archive.org/web/20060119001947/http://aksiyon.com.tr:80/yazdir.php?id=16187)
