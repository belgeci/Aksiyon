# Ecevit’in karakutusu açılıyor

*Zekai Özçınar 2006.01.30*

<div>
 <p>
  <font>
   ABD'den 'kurtarıcı' olarak çağrılan Kemal Derviş'in fırtınalı 541 günlük ekonomik kriz anılarını Derviş'in ağzından anlatan Gazeteci Serhan Asker şimdi Bülent Ecevit'in 'karakutusu olarak bilinen Hüsamettin Özkan’ın peşinde. Asker, "Onu da ikna etmek üzereyim.” diyor.
   <br>
    <br>
     <br/>
     <br/>
     Bülent Ecevit'in başbakan olduğu DSP-ANAP-MHP hükümeti döneminde, 2001'in Şubat ayında ekonomik krizi bitirecek "kurtarıcı olarak ABD'den çağrılan Kemal Derviş'in anılarını kaleme alan Gazeteci Serhan Asker, yine çok önemli bir siyasinin peşinde: Eski Başbakan Bülent Ecevit'in 'karakutusu, sırdaşı' olarak bilinen Hüsamettin Özkan. Genç gazeteci, "Anılarını yazmak için kendisiyle konuştum. İkna noktasında bir mesafe aldım" diyor.
     <br>
      <br>
       Kemal Derviş'i büyük uğraşlardan sonra ikna eden ve ekonomik krizden çıkış sürecini kapsayan fırtınalı 541 günü Derviş'in ağzından "Kemal Derviş Anlatıyor: Krizden Çıkış ve Çağdaş Sosyal Demokrasi" adlı kitapta anlatan Asker'in peşine düştüğü Hüsamettin Özkan, siyasi hayata damgasını vuran renkli simalardan biriydi. Beş yılı başbakan yardımcılığı, Ecevit'in en yakınında bulundu uzun süre. Kritik siyaset ve Türkiye olaylarının odağında yer aldı. Tartışmalı bir süreçten sonra Ecevit ve eşi Rahşan Ecevit'le yolları ayrıldı. Bugüne kadar da, hiç konuşmadı. Şimdilerde Yüce Divan'daki davanın neticesini bekleyen Özkan'ın anıları, yazması durumunda bir hayli ses getirmeye aday kuşkusuz. Halen TRT'de siyasi parti muhabiri olarak görev yapan Serhan Aslan, kararlı görünüyor. Bir yıl içinde projeyi hayata geçirmeyi hedefliyor. Aldığı mesafeyi de şöyle özetliyor: "Almanya'da aldığım siyaset muhabirliği eğitimi, beni konuşmayan önemli siyasi şahsiyetlerin yaşadıklarını ortaya koyma fikrini aşıladı. Sayın Özkan ile bizzat görüştüm. Bir mesafe aldım. Olumsuz bakmadığını söyleyebilirim. Derviş'in anıları, teşvik edebilir."
       <br>
        <br>
         BM'den izin aldı
         <br/>
         <br/>
         Zaten, Asker için Kemal Derviş'in anılarını yazmak da kolay olmamış. Bu süreci Aksiyon'a anlatırken bir hayli ter döktüğü de anlaşılıyor: "Gazeteci-haber kaynağı ekseninde ayrı bir dostluğumuz oldu. Etik kuralları ihlal etmeyeceğime inandı. Aslında, Derviş de istiyordu, arzuladığını söylüyordu. Hatta bir keresinde, 'Gazeteci, yazar olmayı çok istiyordum' demişti. Ben de tahrik ettim. Yine, yanlış anlaşıldığından yakınıyordu. 'ABD'nin adamı, solu bölmek için geldi' gibi yorumların doğru olmadığını söylüyordu. Özetle, kendisini anlatmak için istedi. Kitap fırsat oldu."
         <br/>
         <br/>
         Kitaba son şekli verilirken de zorluklar yaşanmış. Bir araya gelinemediği anlarda internet aracılığıyla irtibat kurulmuş. Bu arada, CHP'li Derviş milletvekilliğinden ayrılmış, Birleşmiş Milletler Kalkınma Programı(UNDP) Başkanlığı'na seçilmişti. Asker, Derviş'in kitabı tamamlamak için iki ay özel izin aldığı bilgisini veriyor. Bu arada, yazılanları sürekli gözden geçiren Derviş, bazı bölümleri çıkartmış ve bazı olaylara girmeye gerek duymamış. 'CHP'ye katıldıktan' sonra yaşadıkları da bunlar arasında. Asker, "Siyasi polemik olacak konuların yazılmasını istemedi. Perde aralandı, ama tamamen değil. Yazılmayanları, izin alıp ikinci kitap yapacağım." diyor. Neticede, ortaya çıkan kitabı beğenmiş Derviş, hatta "Bakalım tepkiler nasıl olacak" demiş. Kitabı kaleme alan Asker de iddialı. Ona göre, ekonomik anlamda krizden çıkışın kitabı oluşu özelliğiyle üniversitelerde okutulabilir. Sürekleyici yönüyle de bir sinema filmine konu olabilir. Türkiye'ye döndüğünde
         <br/>
         <br/>
         Derviş'in anıları, geçmişi anlatmakla birlikte geleceğe ilişkin ipuçları da içeriyor doğrusu. Bir dönemin muhasebesini kendi açısından yapan Derviş'in, 'solun birleşmesi' ve 'çağdaş sosyal demokrasi' konularında kafa yormaya devam edeceğinin işaretleri var kitapta. Peki, BM'deki dört yıllık görevinin sonunda Türkiye'ye dönmesi halinde solun liderliği rolüne soyunur mu? Derviş'i yakından tanıyan Serhan Asker'in yorumu şöyle: "Amerika'daki görevi bittikten sonra döneceğini biliyorum. Ama, üniversite hocası mı, siyasetçi mi, sade vatandaş mı olur, bilemiyorum. Yalnız, siyasetin kendi istediği şekilde şekillenmediğini yaşadı."
         <br/>
         <br/>
         DERVİŞ’İN ANILARINDAN: “SEZER, YTP’YE GİTME” DEDİ
         <br/>
         <br/>
         Derviş'in anıları ve danışmanı Yusuf Işık'la birlikte kaleme aldığı 'Çağdaş Sosyal Demokrasi' başlıklı bölümün yer aldığı kitapta, 2001 Şubat'ındaki tarihî Milli Güvenlik Kurulu kavgasının ateşlediği ekonomik krizden Derviş'in CHP'ye katıldığı güne uzanan serüven anlatılıyor. İşte onlardan bir demet:
         <br/>
         <br/>
         Ecevitçi idim 1973 seçimlerinde aktif rol oynamak için, Türkiye'ye döndüm. 24 yaşındaydım. Babam sıkı bir İsmet Paşacı'ydı; ben ise Ecevitçi'ydim. Babamla sıkça tartışırdık. Bir kez çok üzülerek yemek masasından kalkıp odama kapandığımı hatırlıyorum.
         <br/>
         <br/>
         Arap sermayesi 1974'te Ecevit'le, yaşanan petrol krizi ve 'yeni dünya ekonomi düzeni' kavramı üzerinde kafa yorduk. Özellikle, 'Türkiye'nin Ortadoğu ile Avrupa arasında köprü görevi görmesi, zengin Ortadoğu Arap sermayesini yatırım olarak Türkiye'ye çekmek ve bunu Avrupa teknolojisiyle birleştirmek' gibi Besim Üstünel'in önemsediği projeler.
         <br/>
         <br/>
         Selamün akgün Ecevit, Erbakan'ın Milli Selamet Partisi'yle hükümeti kurdu. Ankara sokaklarında birbirimize 'Selamün akgün' diye selam verirdik.
         <br/>
         <br/>
         Diktacı sola direnç CHP içerisinde AB konusunda görüş ayrılıkları vardı. Turan Güneş, Besim Üstünel, Deniz Baykal destekliyordu. 1970'li yıllardaki açılımla CHP, aşırı, demokratik olmayan diktacı-darbeci sola direnç gösterebildi. Ciddi bir oy aldı.
         <br/>
         <br/>
         Darbe uyarısı 1978'de Ecevit'le İsviçre'nin Montreux kentinde buluştuk. Kurun serbest bırakılmasını istedim. Karaborsada dövizi kapan zengin oluyordu. 'Ecevit zengini' insanlar türemişti. Bir de terör artıyordu. Bir an önce sıkıyönetim ilanı gerektiğini ve sivil otorite çerçevesindeki bir yönetim anlayışıyla anarşinin yenilmesi gerektiğini dile getirdim. Ecevit, demokrasi mücadelesini hatırlatarak sıcak bakmadı. Ancak, sıkıyönetim ilan etmek zorunda kaldı. 1980 darbesi geldi. Beş yıl sonra dönemin başbakanı Turgut Özal çağırdı. Özal'ı beğeniyordum ama sağda bir liderdi. Önerisini kabul etmedim.
         <br/>
         <br/>
         YDH tecrübesi Cem Boyner'in Yeni Demokrasi Hareketi'ne sempatiyle bakmıştım. Bu parti, Kürt kökenli vatandaşlarımızın kültürel hakları konusunda diğer partilerden daha cesurdu.
         <br/>
         <br/>
         Acele gelin Kemal Bey! Dünya Bankası'nda görevliydim. 25 Şubat 2001'de arayan Ecevit'ti. "Kriz yaşıyoruz, Türkiye zorda. Yardıma gelir misiniz?" dedi. Ufak bir çantayla yola çıktım. Krizin yaşandığı dönemde IMF İkinci Başkanı Fischer Türkiye'de idi. Adımın ilk olarak onun tarafından önerildiğini sanmıyorum. Diğer tahminim Hüsamettin Özkan ile görüşülmüş, ona söylenmiş.
         <br/>
         <br/>
         Ecevit ABD pasaportu sordu Ben, bir bakana ihtiyaç olduğunu söyledim. Bülent Bey, 'Bakanlık işi olmaz' gibi bir laf etti. Sonra mahcup ve çekingen bir ifadeyle "Bakanlık görevine davet etsek bile, sizin ABD pasaportu işi ne olacak?" sorusunu yöneltti. Üzerimdeki şaşkınlığı atarak, "Ben değil ABD pasaportuna, şu anda sürekli oturma iznine bile sahip değilim. Yani 'green card'ım bile yok. Dünya Bankası'ndaki pozisyonum nedeniyle sadece uzun süreli diplomatik bir vizem var" dedim. Bunun üzerine herkes güldü ve rahatladı. Özellikle, Devlet Bey'in de güldüğünü iyi hatırlıyorum. Ecevit de, "O zaman bakanlığı konuşalım" dedi.(Kitapta, bazı DSP'lilerin Derviş'in ABD vatandaşı olduğunu Ecevit'e söyledikleri bilgisi yer alıyor).
         <br/>
         <br/>
         ABD Irak şartını kor Dış kaynak bulmalıydık. Bazı ülkelerden ikili anlaşmalarla alınabilirdi. "Tamam destek vereceğiz ama siz de bizim dış politikamızın şu boyutlarına destek vermelisiniz" derler. Örneğin Amerika, Irak ya da Ortadoğu politikasına destek koşulunu mutlaka koyar. Biz de uluslararası kuruluşlarla işbirliği seçeneğini gündemimize aldık. Bazıları, o aşamada aldığımız yardımın öncelikle ABD desteğiyle sağlandığını düşünür. Ama destek daha karmaşık bir süreçte sağlandı. En büyük desteği Almanya'dan gördük.
         <br/>
         <br/>
         Siyasal desteğim yoktu Telekom krizini (MHP'li Ulaştırma Bakanı Enis Öksüz'le) çözme aşamasında, zor anlar yaşadık. Koalisyon içinde gerçek bir siyasal desteğim yoktu. Hiçbir partinin tam desteği arkamda değildi. İkinci bir kriz gelebilir, reel dengeler alt-üst olurdu. Maaşları ödeyemez, mevduatı koruyamazdık. ABD'ye 11 Eylül saldırısı Türkiye hazinesini de vurdu. Hemen ekonomi kadrosuyla toplandık. IMF'den zor da olsa kaynak sözü aldık. Ameliyat başarılı oldu, yoğun bakımda olan hasta normale döndürüldü.
         <br/>
         <br/>
         Ecevit'in sağlığı Ecevit'in rahatsızlığıyla dengeler iyice bozuldu. Ecevit'e çekilmesini ve İsmail Cem'in başbakanlığını önerdim. O istifamı istedi. Cumhurbaşkanı devreye girmişti. "Ekonomi henüz çok kırılgan, IMF misyonu da devam ediyor. Siz şimdi istifa edip YTP'ye geçerseniz ekonomi bundan zarar görür. Bir kez daha iyi düşünün" demişti. Ekonominin gerçeklerini göze alarak müdahalede bulunmuştu. Siyasi hesaplarla değil. İstifa etmiş olsaydım büyük olasılıkla YTP'ye geçerdim.
         <br/>
         <br/>
         Baykal'ın bir sözü Geniş sol yelpaze konusunda seçenekler üzerinde duruyordum. Irak olayının ardından IMF'ye ek kaynağı onaylattık. İstifa etmemin zamanı böylece gelmişti. Ecevit'le son görüşmenin ardından istifa ettim. Çok duygusal bir olaydı. Solu birleştirme yönünde yoğun temaslarım oldu. İsmail Cem'in cevabı bütün hayallerimi yıktı. "YTP'ye gelmezsen, CHP'ye de gitme" dedi. Bakanlığım sırasında Deniz Baykal, "CHP kapısı sana açık" demişti. Sol, AK Parti karşında kaybedecekti. Deniz Bey'in" Siyasete mutlaka girmelisin, YTP'ye girmen bile hiç girmemenden daha iyi olur" sözü CHP'yi tercihimde etkili oldu.
         <br/>
         <br/>
         Kaybedeceğimizi biliyordum Aklım, seçimleri kazanamayacağımızı söylüyordu. Türkiye'deki dengeleri artık daha iyi tanıyordum. Bu gerçeği ister istemez tüm çıplaklığıyla görüyordum. Yenilenmemiş ve bütünlük sergilemeyen sol bir yenilgiye uğrayacaktı. Ve bende bunu değiştirecek bir güç yoktu...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1682 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23283), [web.archive.org (arşiv bağlantısı)](http://web.archive.org/web/20060422131854/http://www.aksiyon.com.tr:80/yazdir.php?id=23283)
