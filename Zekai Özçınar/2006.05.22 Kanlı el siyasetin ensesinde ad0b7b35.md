# Kanlı el siyasetin ensesinde

*Zekai Özçınar 2006.05.22*

<div>
 <p>
  <font>
   Danıştay’a yapılan kanlı saldırı, siyaseti gerdi. Başörtüsü ve laiklik eksenli gerginlik, seçim tartışmalarında ağırlığını daha fazla hissettirecek.
   <br/>
   <br/>
   Danıştay’a yapılan saldırı, Türkiye’nin huzuruna dinamit koymakla kalmadı, bıçak sırtı giden siyaseti de gerdi. Perde gerisindeki aktörlerin, dengeleri alt-üst etmeyi hesapladığı zaten açıktı. “Siyasete kan bulaştı” sözü oldukça ağırdı ama, CHP Genel Başkanı Deniz Baykal da nasıl çetin bir sürece girildiğini haber veriyordu. Anlaşılan, ‘krizlerin anası’ sayılan cumhurbaşkanlığı seçimi, baskın seçim ve de AK Parti hükümetinin adımları, arenada olduğundan fazla ve hararetli konuşulacaktı.
   <br>
    <br>
     Genelde sol, özelde CHP’li seçmenin doldurduğu Kocatepe Camii’nin avlusu, tabloyu yeterince özetledi: “Mollalar İran’a”, “Katil başbakan” sloganları atıldı. DYP ve ANAP liderleri yuhalandı. ANAP Genel Başkanı Erkan Mumcu’ya “Hepiniz aynı renktensiniz” diye bağırılması, sağın bütün renklerine yönelik ön yargıları ele verdi. İş bakanlara saldırıya kadar vardırıldı. Görünen o ki, ülkenin bir kesimi, devletin önemli kurumlarını da yanlarında hissederek ‘başörtüsü ve AK Parti karşıtlığında’ daha da keskinleşmişti. Girilen süreçte yaşanacakları şimdiden okuyabilen bir politikacının ifadesiyle, ‘laiklik tartışmalarının daha da sertleşeceğini’ söylemek mümkündü.
     <br>
      <br>
       CHP, uzun süredir ‘gerginlik’ üzerine politika inşa etmekle suçlanıyordu. Cenaze töreni, bir anlamda partinin stratejisini ele verdi. Öyle ki, bir CHP’li milletvekili, o atmosferin etkisiyle yanındaki arkadaşlarına “Bu hava bize yüzde 5 getirir” diyordu. Kimileri, bu görüşe kayıt koyarak katılıyordu: “Avluyu dolduranların sandık tercihi zaten belli. CHP’nin endişeye kapılan sol seçmeni kendine çekeceği de bir gerçek. Ancak, burada sergilenen tablo, kendini merkezde hisseden ve AK Parti’ye sıcak bakmayan kitleyi ürküttü.” Diğer yandan, solda birlik baskılarının artacağının işaretlerini veren tören, ‘sine-i millet’ söylemini seslendiren CHP’nin bu konuda sıkıştırılacağını da ortaya koydu.  “Sine-i millet, sine-i millet” sloganları, boşluğa atılmamıştı. Hem, buna mecbur kalınması durumunda Meclis aritmetiğinde oynamalar olabileceği, CHP’den boşalacak ana muhalefet koltuğuna SHP’nin oturabileceği konuşuluyordu.
       <br>
        <br>
         Saldırının erken seçim ve cumhurbaşkanlığı tartışmalarının seyrini etkileyecek boyutu da önemli. AK Parti, her ne kadar haksızlığa uğradığına inansa da yaşananlardan oldukça etkilendi. Bir kuşatma altında bırakıldığının, baskıların artacağının farkına iyiden iyiye vardı. Şimdi gerilimin düşmesi noktasında üzerine düşeni yapacağının işaretlerini veriyor. Seçim ve cumhurbaşkanlığına yönelik stratejilerini gözden geçiriyor ayrıca. En azından, daha derinlemesine tartışıyor kritik konuları. Gerçi, baskın seçime ilişkin henüz en ufak bir eğilim bile oluşmadı. Ancak, eski Cumhurbaşkanı Süleyman Demirel’in, “Seçim olsaydı 60 ve 80 darbeleri olmazdı” yollu mesajları partide yankı bulmuyor değil. ‘Krizi kazasız belasız atlatmanın yollarından birinin seçim olduğunu’ en azından söylem bazında seslendirenler var. Zaten, MHP başta olmak üzere muhalefet de bu noktadan yükleniyor.
         <br/>
         <br/>
         KİLİT KONU CUMHURBAŞKANLIĞI SEÇİMİ
         <br/>
         <br/>
         En hassas konu, uzun süredir gerginlik sebebi olan cumhurbaşkanlığı seçimi. Erken seçimde olduğu gibi burada da son sözü elbette Başbakan Recep Tayyip Erdoğan söyleyecek. Çankaya’ya niyetlendiği konuşulsa da henüz bir renk vermedi Erdoğan. Bilinen senaryoların dışında, bir grup partili ‘cumhurbaşkanını halkın seçmesi’ ihtimali üzerinde kafa yoruyor. Formül, ‘Anayasa’da bu çerçevede yapılacak değişikle krizin önleneceği’ ümidinin ifadesi aslında.
         <br/>
         <br/>
         Bu arada, puslu havayı ülkeye musallat eden olayın eski Cumhurbaşkanı Süleyman Demirel’e bakan yüzüyle ilgili gündelik basının gözden kaçırdığı yorumlar da yapılıyor Ankara’da. Partiler üstü siyasete soyunan Demirel, son çıkışlarıyla gündemde. AK Parti’ye karşı oluşturulması seslendirilen ‘cumhuriyetçi cephenin’ lideri görülüyor kimilerince. Ancak, Demirel, belki de kendisi açısından bu anlamda test olabilecek cenaze törenine katılmamayı tercih etti. Peki, neden? Cevap oldukça ilginç: “Bütün sağ politikacılar orada yuhalandı, sözlü ve fiili tacize uğradı. Gelse, muhtemelen o da tepki alacaktı. Bu durumda, çıktığı yurt gezileri yarıda kalırdı. Kurt politikacı, böyle bir risk alamazdı.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2112 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=24319), [web.archive.org (arşiv bağlantısı)](http://web.archive.org/web/20070711081811/http://www.aksiyon.com.tr:80/yazdir.php?id=24319)
