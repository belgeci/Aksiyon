# Siyaset kadını erkekleştiriyor

*Zekai Özçınar 2005.03.21*

<div>
 <p>
  <font>
   Fatma Şahin, Meclis’teki 23 bayan milletvekilinden biri. Hemcinsleri gibi siyasette yer edinmenin zorluklarını yaşayanlardan. En fazla, karizmasıyla ABD Dışişleri Bakanı Rice etkilemiş onu.
   <br/>
   <br/>
   Bu noktada tespiti ilginç: “Siyasetin acımasız kuralları, kadınları da acımasız yapabiliyor. Erkek egemen arena, kadınları erkekleştiriyor.”
   <br>
    <br>
     Yorgun döndüğü eve henüz adım atmıştı. Birazdan kendisini karşılayacak olan 9 yaşındaki oğlunun ağzından dökülen sözler, bitkin bedenini dondurmaya yetecekti: “Sana teyze diyebilir miyim? Bir teyze kadar ilgileniyorsun bizimle...” AK Parti Gaziantep Milletvekili Fatma Şahin, Türkiye Büyük Millet Meclisi’nde (TBMM) geçirdiği yoğun günün ardından yaşamıştı bu duygusal anı. Buna benzer daha nice anekdotla süslü onun siyasi serüveni, aslında bir bayanın ‘erkek egemen arenada’ tutunmak için hangi zorlukları göğüslediğini de anlatıyor.
     <br>
      <br>
       Fatma Şahin, işçi emeklisi bir babanın kızı. İstanbul Teknik Üniversitesi’nden mezun, kimya mühendisi. Aktif siyasetle, 15 yıl özel sektörde (tekstil) yöneticilik yaptıktan sonra tanışır. “Recep Tayyip Erdoğan’ın çizdiği vizyonun Türkiye’yi rahatlatacağı” düşüncesine, ‘çorbada tuzumuz olsun’u da ekleyerek eşiyle birlikte AK Parti’ye girer. Çok geçmeden, 3 Kasım için seçim kararı alınır. Başlangıçta ‘milletvekilliğine’ niyetlenmez; ama, çevresinin teşvikiyle 48 aday adayı arasında yerini alır. Siyasetin ‘zor oyun’ olduğunu işte o zaman anlar. Aday adaylarından 47’si erkektir ve ‘egemenlerin ittifakı’ devrededir. Temayül yoklamasından ondördüncü çıkar. Neyse ki, genel merkezin tercihiyle daha üst sıradan aday yapılır ve seçilir. Bu, bir ilktir. Çünkü, Gaziantep, tarihinde ilk kez bağrından bir ‘bayan milletvekili’ çıkarmıştır.
       <br>
        <br>
         Aslanın erkeği dişisi
         <br/>
         <br/>
         Şahin, siyasetin nabzının attığı yerdedir artık; Ankara günleri başlar. Siyasetin, ancak yaşanılarak öğrenilecek iç kuralları ile yüz yüze gelmiştir bu arada. Kaldı ki, “erkek arenada, paspas olmadan ayakta kalmayı becermek gerektiğini” anlaması da uzun sürmez. Özel sektör yöneticiliği tecrübesini devreye sokarak acemilik dönemini sancısız geçirir. Partisinin kadın kolları teşkilat başkanı yapılır, kamuoyunda ses getiren bazı projelere Meclis’te öncülük eder.
         <br/>
         <br/>
         Bütün bunlar, Gaziantep’ten de ‘geçer not’ almasına yeter. “Aslanın dişisi erkeği olmazmış vekilim! Bu işi bayanların da yapacağını gösterdin.” yollu övgüler alır. Hatta, il başkanı da samimi bir itirafta bulunur bayan vekile: “Antep kadını kaldırmaz diyerek, alt sıralardan listeye konulman için çalıştım. Bir erkek kadar performans beklemiyordum sizden. Hakkınızı helal edin.”
         <br/>
         <br/>
         Vitrin değil mağaza sahibi
         <br/>
         <br/>
         Evet, milletvekili olarak 2,5 yılı geride bıraktı Fatma Şahin, tecrübe kazandı. Kadın üzerinden siyasete ilişkin görüşlerini Aksiyon’a açıklarken de, bu rahatlığı hissettiriyor. Hemen belirtelim, eski Milli Görüşçülerden değil Şahin. Partisinde huzurlu ve bayan vekillerin ‘vitrin malzemesi görülmediğine’ inanıyor. İsim vermeden de Doğru Yol Partisi’ne geçen Afyonkarahisar Milletvekili Reyhan Balandı’ya üstü kapalı cevap veriyor: “Sadece, pozitif ayrımcılıktan bahsedilebilir. Sabah erken saatte başlıyoruz, ucu açık çalışıyoruz. Kendimi mağazanın sahibi hissediyorum, vitrinde değil.”
         <br/>
         <br/>
         Her ile bir bayan hazır
         <br/>
         <br/>
         Türkiye Büyük Millet Meclisi’ndeki bayan milletvekili sayısı 23. Şahin, bu tablonun değişmesini arzuluyor. Sayısal anlamda ‘kadın kotası’ uygulaması yerine ‘zihinsel kota’dan bahsederken de, “Kadınların, gece yarıları kahvehanelerde süren yarışa girmeleri zor. Karar vericiler bunu görmeli. Ancak, kadınlarımız da, gümüş tepside bir şeylerin sunulmasını beklemesin. Çay-çorba partisi ve kermesten çok siyasetin iç dinamiklerini öğrenmeye koyulsunlar.” diyor.
         <br/>
         <br/>
         Fatma Şahin, kadının AK Parti’de siyaset yapmayı sevindiğini ise övünerek ekliyor: “Kadın kollarımızı bir siyaset okulu gibi çalıştırıyoruz. Şu anda bir seçim olsa, Sayın Başbakan bize ‘ben her şehirden bir bayan vekil adayı istiyorum’ dese, listemiz hazır. Bir saat içinde veririz bunu.”
         <br/>
         <br/>
         Bayan vekiller, sayıca az oldukları Meclis’te yönetici makamlardan da uzaktalar. Bunu “zincirin zayıf halkası olmalarına” bağlıyor Şahin, “Bayan Meclis başkanı, başkanvekili ya da komisyon bakanı neden olmasın?” diye de soruyor. Ardından da ekliyor: “Adına, kota mı, fırsat eşitliği mi, pozitif ayrımcılık mı denir, artık bir yol haritası çizmemiz, üzümü yememiz gerekiyor. Biz iyi örnek oldukça, bayanların önü açılır. Meclis’te kadın-erkek eşitliği komisyonu kurulması gündemde. Hükümet sıcak bakıyor. O zaman, bir komisyon başkanı bayanımız olacak inşallah.”
         <br/>
         <br/>
         Erkek kuralları
         <br/>
         <br/>
         Peki, bayan milletvekillerinin erkek meslektaşlarıyla ilişkileri nasıl? Şahin’e göre, “saygıda kusur etmiyor” erkekler: “Kültürümüzde kadın, anadır, bacıdır, candır, canandır. Burada da, o ilgiyi, alakayı, itibarı görüyoruz. Siyasi anlamda rakip olduğumuz zaman ise hiç erkek bayan fark etmez, bütün siyaset kuralları çalışır. O da mahşer kurallarıdır.”
         <br/>
         <br/>
         Aslında, bayan vekiller de erkekler gibi yasama ve denetim faaliyetleri dışındaki işlerle boğuşmak zorunda kalıyor. Siyasetin geleneksel arızaları, kadın-erkek farkını ortadan kaldırıyor anlayacağınız. Fatma Şahin, buna da değiniyor: “Toplum, milletvekilliğini kendi sıkıntılarını çözebileceği bir mekanizma olarak görüyor. Bir keresinde, İspanya’da bize neler yaptığımızı sorduklarında, vatandaş taleplerinden bahsettik. Yabancı meslektaşlarımız şaşkınlık içinde ‘Bu nüfuz kullanmaya girer. Bizde bunu yapanın milletvekilliği düşer’ dediler.”
         <br/>
         <br/>
         Ajan X
         <br/>
         <br/>
         ‘Yolsuzluk’ ve ‘ihale takibi’ benzeri ithamlar, malumunuz siyasetçinin yakasından bir türlü düşmüyor. Şahin, “yoksulluğu önlemenin yolsuzluğu önlemekten geçtiği” iddiasıyla yola çıkan  partisinin bu konuda taviz vermemesi gerektiğini hararetle savunuyor:  “Seçim bölgemdeki ihalelerle uğraşmıyorum. Ama, meydanı da yıllardır kendi cebine çalışan odaklara bırakmıyorum. Müdürlüklerden sürekli bilgi isteyerek hassasiyetimizi hatırlatıyorum. Kendimi dedektif ya da ajans x gibi hissediyorum.”
         <br/>
         <br/>
         Yeri gelmişken, Fatma Şahin’i etkileyen bayan siyasetçinin ‘okyanus ötesinden’ olduğunu belirtelim: ABD Dışişleri Bakanı Condoleezza Rice. Condi ile ABD Büyükelçiliği’nin daveti üzerine Amerika’ya gidişinde tanışmış. Türkiye ziyaretini ise yakından izlemiş. Onun için, “Hemcinsimin dünyanın en önemli ülkesinin en önemli bakanlığında oturması, beni etkiledi, gururlandırdı. Daha iyi yetişip, o makamlara ulaşabilme şevkimi artırdı. ABD’de 2008 yılında yapılacak başkanlık yarışının onunla Hillary Clinton arasında geçmesi, dünya kadınlarını cesaretlendirir.” diyor.
         <br/>
         <br/>
         Siyasetin de mutfağı
         <br/>
         <br/>
         Condoleezza Rice’ın, ‘etkileyici karizmasına’ rağmen ‘şahin ve sertlik yanlısı’ sevilmeyen bir imaja sahip olduğunu hatırlatmadan edemiyoruz tabii ki. Fatma Şahin’in buna cevabı ise dikkate değer: “Kadın duygusallığının siyaseti yumuşatacağını söylüyoruz. Bu doğru. Fakat, yaşadığımız ve gördüğümüz örnekler ortada, kadınlar da çok acımasız oluyor. Siyaset, kuralları acımasız olduğu için kadını da erkekleştiriyor demek ki. Aslında, kadınlığını bırakmadan yapıldığında siyasete daha çok yumuşaklık, duygusallık, zarafet gelecektir. Ama, kadınlarımız siyasete girdiği zaman erkek arenada erkekleşiyor. Kadın, işgal ettiği makamda insani hasletlerini korumalı.”
         <br/>
         <br/>
         Siyaset ve Meclis’in yoğun temposunun aile hayatına olumsuz etkisini de, elbette en fazla bayan vekiller yaşıyor. Kızı (14) ve oğlu (9) ile yeterince ilgilenemediğinin farkında Şahin, en büyük desteği ise “Bu işi adam gibi yaptığın sürece fedakarlığa katlanırız.” diyen eşinden alıyor. Şahin’in bir diğer üzüntüsü de ‘evin mutfağına’ pek uğrayamaması, ‘Antep yemekleri’ndeki maharetini sergileyememesi. “Şimdi, siyasetin mutfağında çalışıyoruz. İki mutfak da zor, aynı titizliği göstermeniz gerekiyor.” diyor.
         <br/>
         <br/>
         Şahin, çok ender de olsa fırsat buldukça kitap okuyor, sinemaya gidiyor. En son izlediği film ise Oscar ödüllü ‘Milyon dolarlık bebek.’ Şahin, Hillary Swank’ın canlandırdığı ve hikayesi ‘ötenazi’ ile son bulan boksör karakterinden etkilenmiş ayrıca. Hocası’nın boksöre öğüdünden de: “Yumruğunu sürekli havada tutmalısın.”
         <br/>
         <br/>
         Tam da siyaset arenasına uygun bir öğüt, değil mi?
         <br/>
         <br/>
         SSK’LIYA DA TÜP BEBEK
         <br/>
         <br/>
         ‘Tüp bebek’ yöntemiyle çocuk sahibi olmak isteyen memurlara devlet katkısının benimsenmesi Şahin’in çabalarının bir ürünü. Şimdi, bu haktan SSK’lıların yani işçilerin de yararlanması için uğraşıyor. Şahin, kendisine teşekkür için gelen vatandaşlara “Bebeğinizle de gelin, beklerim.” diyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1608 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20379), [web.archive.org (arşiv bağlantısı)](http://web.archive.org/web/20051201002323/http://www.aksiyon.com.tr:80/yazdir.php?id=20379)
