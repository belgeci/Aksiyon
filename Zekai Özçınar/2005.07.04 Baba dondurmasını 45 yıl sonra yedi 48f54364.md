# Baba dondurmasını 45 yıl sonra yedi

*Zekai Özçınar 2005.07.04*

<div>
 <p>
  <font>
   AK Parti Sakarya Milletvekili Süleyman Gündüz, kendisi doğmadan Almanya’ya giden ve bir daha dönmeyen babasına 45 yıl sonra kavuştu. Baba-oğul kucaklaşmasında yaşananlar çoğu insanı ağlattı. Süleyman Gündüz ise fırsatı kaçırmadı, 45 yaşında çocukluğun tadını çıkardı. Babasından dondurma ve balon istedi. Onun yatağında zıplamayı da ihmal etmedi.
   <br/>
   <br/>
   Doğduğunuz andan itibaren hiç görmediğiniz babanızla günün birinde kucaklaştığınızda, ondan ne isterdiniz? Dondurma mı, balon mu? Siz cevap için düşünedurun; kendisi daha anne karnındayken Almanya’ya giden ve bir daha dönmeyen babasını 45 yıl sonra bulan AK Parti Sakarya Milletvekili Süleyman Gündüz, ikisini de istedi. Babasının yatağı üzerinde zıplayarak ‘haylazlık’ bile yaptı. Geçen yarım asrın acısını çocukça çıkardı.
   <br>
    <br>
     Saçlarına ak düşmüş 45 yaşındaki Gündüz, yıllarca izini sürdüğü ve 72 yaşına merdiven dayayan babasına daha geçtiğimiz günlerde (12 Haziran) kavuştuğunda konuşulan isim oldu birden. Okyanus ötesinde, Kanada’da gerçekleşen buluşma, sadece ‘Gündüz ailesi’ni değil, dramatik hikâyeyi okuyan herkesi gözyaşlarına boğmaya yetti. En fazla da, benzer ‘özlemi’ yaşayanları.
     <br>
      <br>
       Aslında, ‘mutlu son’ bir ay içinde gelişen olaylar zincirinin ardından geldi. Gerilim kareleri ve ‘nefeslerin tutulduğu anlar’ yaşandı. Umutların neredeyse tükendiği anlarda, tesadüfler açtı yeni kapıları. Her şey, Süleyman Gündüz’ün varlığından bile haberdar olmadığı kız kardeşi Iris Rena’nın, babasının kökenlerini aramak için Trabzon-Yenice Köyü’ne gelmesiyle başladı. Baba Mustafa Kemal Gündüz’ün Alman eşiyle yaptığı ikinci evlilikten olma kızıydı Rena, köyde bir tanıdık ararken karşısında Süleyman Gündüz’ün teyzesinin oğlunu buldu. Teyze oğlu, tanışmanın ardından şok yaşadı. Sanki dili tutulmuştu, tek bir kelime edemedi. Rena ise 2 kardeşi daha olduğunu öğrenince tereddüde kapıldı, apar topar dönmeye karar verdi.
       <br>
        <br>
         O sırada, Sakarya’da başka bir telaş yaşanıyordu. Teyzesinin oğlu, telefonda olanları anlatmıştı. Gündüz, heyecanlandı; “Onu bulun” dedi. Fakat, “Trabzon yarılmış Rena içine girmişti” sanki. Kendisine refakat eden ‘Seramikçi Süleyman’ hatırlandı hemen. Gündüz, bu kez onun peşine düştü. Trabzon Emniyeti’nden yardım istedi. ‘Seramikçi Süleyman bulunmalıydı’. Çünkü, babası artık çok yakınındaydı. Ancak, işler, nedense hep ters gidiyordu. ‘Seramikçi Süleyman’ın bürosunda, Gündüz’ün web sitesini tarayan Rena, birden karşısında telsizli polisleri gördü. Kafası karışmıştı zaten, büsbütün kuşkulandı; kaldığı otele geçti. Gündüz, otele yakınlarını gönderdi ama, geç kalınmıştı. Rena, uçakla İstanbul’a dönüyordu.
         <br/>
         <br/>
         Bu bilgiyi de hemen aldı Gündüz, İstanbul’un yolunu tuttu. Sakarya-havaalanı arasını jet hızıyla, 40 dakikada kat etti. Önce polisten yardım istedi, sonra vazgeçti. ‘Nasıl olsa bana benziyordur, tanırım’ diye düşündü. Hem, onu ürkütmesi her şeyi alt üst edebilirdi. Elinde bir demet çiçek, Trabzon yolcularını gözledi. Nafile bekledi; kız kardeşi diğer kapıdan çıkmıştı.
         <br/>
         <br/>
         Umutlar tam da bitmek üzereydi ki, onun Trabzon’da kaldığı otel aklına geldi. Bir kayıt olup olmadığını sordu otel yöneticilerine. Evet, bir kayıt vardı, hem de düğümü çözecek bir kayıt. Rena, bir telefon bağlatmıştı. O numarayı aldı. Aranan, Kanada’da bir yerdi. Gündüz, hemen internetin başına geçti ve Kanada-Telekom’un rehberini indirdi. Bir yandan da, Dışişleri Bakanlığı’ndan yardım istedi. Telefon numarasının ait olduğu adres artık elindeydi. Bundan sonra, yapılacak tek şey kalmıştı. Kanada’ya, o adrese uçtu. Adresin kapısını çaldığında ise hiç görmediği, sadece fotoğrafından tanıdığı babası karşısındaydı yıllar sonra.
         <br/>
         <br/>
         Gözyaşlarının sel olduğu kucaklaşmadan sonrası da önemliydi. 6 gün boyunca, geçmiş ve gelecek konuşuldu. Mustafa Kemal Gündüz’ün ikinci eşi, onları 3 gün boyunca evde baş başa bırakmıştı. Baba-oğul arasındaki çekingen tavırlar yerini kısa sürede ‘sıcaklığa’ bıraktı. Mühendislik mesleğini hâlâ sürdüren ve emekliliğe hazırlanan baba, 45 yıl boyunca neler yaptığını anlattı. Biraz mahcuptu, ‘neden arayıp sormadığını’ anlatmaya çalıştı. ‘Birileri kaybedilmişti ama, yeni bir hayat kurmuştu’. “Her sabah irtibat sağlayayım diye çıktım işe. Dosyalarıma (Süleyman ve Yusuf) yazardım. Ama olmadı.” dedi ardından. Gündüz’ün sözleriyle de bir nebze olsun rahatladı: “Baba, hesap sormaya gelmedim. Geçmiş, geride kaldı.”
         <br/>
         <br/>
         Babanın, geçmişi anmaması beklenemezdi. Nitekim öyle oldu. Bazı isimleri sordu. ‘Öldü’ karşılığını aldıkça, bir kere daha ağladı. Kısık sesle, en hassas konuyu açtı: “Ya annen.” Gündüz, başını öne eğdi, “Vefat etti” derken yutkundu. “Fotoğrafı var mı?” sorusuna ise hazırlıklıydı, çantasında taşıdığı fotoğrafı uzattı. Kemal Gündüz, fotoğrafa baktı, “Güzel kadındı.” diyebildi. Oğul Gündüz tamamladı: “Aynı zamanda, ahlâklı ve sabırlıydı. Hakkınızda kötü söz söylemedi. ‘Ne yaşadığını bilmiyorum ki’ diyordu. Hakkını helal etti. Vasiyeti, ‘kin tutmayın, babanızı bulun’ oldu. Hıristiyan mezarlığına gömülmenizden endişe etti hep.”
         <br/>
         <br/>
         Gerçi, İngilizce konuştular (baba Türkçe’yi anlıyordu ama telaffuzda zorlanıyordu) baba-oğul, ısındıkça açıldılar. Birlikte namaz bile kıldılar. Babasının değerlerini muhafaza etmesi Gündüz’ü rahatlatmıştı. Bu arada, yatak odasında karşılaştığı bir manzara dikkatini çekecekti. Aynı zamanda ressam olan ikinci eş tarafında bir haç, babası tarafında ise cami resmi duruyordu.
         <br/>
         <br/>
         45 yaşında çocuk
         <br/>
         <br/>
         Süleyman Gündüz, ‘babasını bulmuştu bir kere’. Fırsatı kaçırmadı. Zaten, ‘ince ruhlu’ydu, duygularını dizginlemedi. Kendi deyimiyle ‘muziplik’ yapmayı da ihmal etmedi. 45 yaşında bir çocuktu artık. ‘Ne yapıyorsun oğlum’ demesine aldırmadan babasının yatağının üzerinde zıpladı bir ara. “Hep bu anı bekledim baba. ‘Rahat dur oğlum’ diye kız bana.” sözleri çıktı ağzından. Şehir turu attıklarında da ‘çocukluğu aklındaydı’ Gündüz’ün. Dondurma istedi. Baba, ‘milletvekiline yakışmaz’ düşüncesindeydi ama, o kararlıydı: “Kanada’da kim bilecek baba, ben senin çocuğunum ve çocuklar babalarından dondurma ister. Hadi al. Balon da al.” Neticede, ‘çocuğun’ arzusu yerine gelmişti. Gündüz, kendisini tanıyan bir grup Türk’le karşılaşmasına aldırmadan dondurmasını yiyecekti. Balon hevesi ise gelecek buluşmaya kadar askıda kalacaktı.
         <br/>
         <br/>
         Aradan neredeyse bir ay geçti. Gündüz, hâlâ yaşadıklarının etkisinde. Şimdilik, ilk buluşmada babasının gözyaşlarını ve terini sildiği mendili koklamakla yetiniyor. Fırsat buldukça telefonda görüşüyor onunla. Aynı durum, olayın Kanada tarafı için de geçerli. Baba, her görüşmede giderek açılan Türkçesi’yle “Özlüyorum oğlum, rüyadayım sanki.” diyor. İkinci buluşma, bir-iki ay sonra Türkiye’de. Mustafa Kemal Gündüz, hem köyünde bıraktığı anılarıyla yüz yüze gelecek hem de hayatını yeni duruma göre planlayacak. Bir yanda, kavuştuğu iki çocuk ve altı torun (Türkiye), diğer yanda eşi ve kızı Rena (Kanada). Süleyman Gündüz’e göre, ‘kimsenin ihmal edilmediği bir birliktelik zemini oluşturulacak’. Anlayacağınız, hikâyenin bundan sonrası da var...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2207 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22075), [web.archive.org (arşiv bağlantısı)](http://web.archive.org/web/20060525075414/http://www.aksiyon.com.tr:80/yazdir.php?id=22075)
