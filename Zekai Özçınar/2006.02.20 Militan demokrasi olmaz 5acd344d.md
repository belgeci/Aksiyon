# Militan demokrasi olmaz

*Zekai Özçınar 2006.02.20*

<div>
 <p>
  <font>
   İkisi de Yargıtay Cumhuriyet Başsavcılığı gibi yargının tepesindeki önemli bir makamı işgal etti. İkisi de emekli olduktan sonra siyasetçilere sert eleştiriler yönelten kitaplar yazdı. Vural Savaş'ın kitabı Militan Demokrasi, Sabih Kanadoğlu'nun kitabı ise Alaturka Demokrasi. Aksiyon'a çarpıcı açıklamalar yapan Kanadoğlu, "Militan demokrasi olmaz." diyor.
   <br/>
   <br/>
   Eski Yargıtay Cumhuriyet Başsavcısı Sabih Kanadoğlu, yargı-yürütme tartışmasında siyaset kurumunu suçluyor. 'Alaturka Demokrasi' kitabıyla gündeme gelen Kanadoğlu'na göre, 'siyasi partiler çıkar örgütlerine dönüştü.' Kanadoğlu, temel sorunlara yaklaşımları yakın olsa da eski Yargıtay Cumhuriyet Başsavcısı Vural Savaş'ın yazdığı kitapla gündeme getirdiği 'Militan Demokrasi' deyimine karşı çıkıyor: "Militan Demokrasi olmaz. Militan, düşünmeden körü körüne bağlı olduğu ideolojiyi takip eden kişidir. 'Mücadeleci demokrasi'yi savunuyorum."
   <br>
    <br>
     Kanadoğlu, uzun yıllar yargıda görev yaptı. 2000 yılında Yargıtay Cumhuriyet Başsavcılığı'na atandı. Yapılan seçimde rakibi yine ünlü bir isim, eski Yargıtay Cumhuriyet Başsavcısı Vural Savaş'tı. Cumhurbaşkanı Ahmet Necdet Sezer, seçimde en fazla oyu alan Vural yerine Kanadoğlu'nu tercih etmişti. Fazilet Partisi hakkındaki kapatma davası dosyasını Savaş'tan alan Kanadoğlu, emekliliğin tadını çıkardığı Ankara'daki evinde Aksiyon'a önemli açıklamalarda bulundu.
     <br>
      <br>
       -Kitabınızda siyaset kurumuna sert eleştiriler yöneltiyorsunuz. "Siyasi partiler çıkar örgütlerine dönüşmüştür. Her iktidar kendi zenginlerini çıkarma politikası güdüyor." diyorsunuz. Siyasetçiler, ülkeyi bu kadar kötü mü yönetiyor?
       <br>
        <br>
         'Alaturka Demokrasi', çağdaş demokrasi koşullarının yerine getirilmediği ve ilkelerin umursanmadığı ülkemize has bir yönetim biçimi. Siyasetçilerin başarılı olup olmadığını anlamak için bugünkü hâlimize bakmak yeterli. Çağdaş demokrasinin dört ana ilkesi, saydamlık, yargının bağımsızlığı, katılımcılık ve çoğulculuktur. Neresindeyiz bunların? Siyasî partilerin hâli ortada. İfade veya düşünce özgürlüğünün sınırsız olduğu yönünde bir kanaat yerleşmiştir. Kendimizi öylesine kaptırdık ki, uyum yasaları adı altında Türkiye'nin bölünmezliği aleyhine propagandayı serbest bıraktık. Yargı bağımsız değil. Son mal varlıkları tartışması. 2002 seçimlerinin milli iradenin gerçekleşmesini önleyici uygulamalarla saptırıldığını eklersek, siyasetçilerin bugüne kadar başarılı olmadıklarının kanıtı olur.
         <br/>
         <br/>
         -2002 seçimlerinde ne oldu?
         <br/>
         <br/>
         Kitabımda da belirttim. Dört büyük hata yapıldı. Seçime girme yeteneği bulunmayan iki parti (Genç Parti ve HADEP) seçime sokuldu. Yüzde 13 küsur bir seçmen kitlesi feda edildi. Genel başkan sıfatını taşıması mümkün olmayan bir kişinin ismi oy pusulalarına yazıldı. Sadece siyasetçilere yükleyerek çözemeyiz. Yargının yani Yüksek Seçim Kurulu ve Anayasa Mahkemesi'nin büyük hataları vardır.
         <br/>
         <br/>
         -'Militan demokrasi'ye yer veriyorsunuz ama 'mücadeleci demokrasi' deyimini tercih ediyorsunuz. Neden, özgürlükçü-liberal demokrasi değil?
         <br/>
         <br/>
         'Militan demokrasi' olmaz. Niye olmaz? Militan sözcüğünün anlamı farklı. Demokrasi ile militan olmayı bağdaştıramazsınız. O iki sözcük, yan yana gelmez. Çünkü militan, düşünmeden körü körüne bağlı olduğu ideolojiyi takip eden kişidir. 'Mücadeleci demokrasi'den kastımız bu. Demokrasi, siyasi partiler, yürütme, yasama hatta yargı tarafından da birçok tehlikeyle karşı karşıya bırakılabilir. Demokrasi, cumhuriyetin ana kuruluş felsefesini, temel niteliklerini koruyacak mekanizmalarını, hukuk araçlarını mutlaka sağlamalı ve onları hayata geçirmeli. Üniter yapı ve laikliğin korunması için savunma mekanizmasına ihtiyaç var. Liberal-özgürlükçü demokraside de, özgürlükler sınırsız değildir. Sınırsızlık düşüncesi çok tehlikeli bir düşünce.
         <br/>
         <br/>
         -Turgut Özal'dan Recep Tayyip Erdoğan'a kadar bütün başbakanlar da 'Yargı siyasete ayak bağı oluyor' diye yakındılar ama.
         <br/>
         <br/>
         Yürütmenin bütün eylem ve işlemleri yargının kontrolü altında olmalıdır. Kuvvetler ayrılığı ilkesinin temeli budur. Eğer hukukun dışına çıkar, bu hukuk tarafından önlenirse 'yargı bize ayak bağı oluyor' diyemezsiniz. 'Yargı ayak bağı oluyor' diyeceğinize eylemlerinizi, işlemlerinizi hukuka uygun bir şekilde yerine getirmeye çalışırsınız.
         <br/>
         <br/>
         -Özelleştirme iptallerinin ülkeye zararı ve görevden alınan bürokratların ertesi gün dönmesi... Yargının kusuru yok mu?
         <br/>
         <br/>
         Hayır. Yargının Türkiye'nin kazanımlarını engellemek için görev yaptığını söylemek büyük iftira. Yürütme, işinin hukuka uygun olması yönünde dikkatli olmamış, o çabayı göstermemiş. Özelleştirmenin ortaya çıkarılması ve bu kavramın küreselleşme adı altında yürürlüğe konmasının bir amacı vardır. Şimdi, "babalar gibi satarım" felsefesiyle ortaya çıkarsanız yargı, buna sizin sonra 'ayak bağı' diyeceğiniz biçimde 'dur' der. Hukuk kaidesi içinde yapacaksınız. Yargı hukuka davet edecek. Beğenmediğiniz memuru tayin ettiğinizde de.
         <br/>
         <br/>
         -Yargıtay cumhuriyet başsavcısı olarak görevi başındaki başbakanın partisini kapatmak için dava açma yetkisine sahipsiniz. Başbakanın elinde size karşı kullanacağı yetki var mı?
         <br/>
         <br/>
         Yargıtay cumhuriyet başsavcısı, anayasal düzeni ve cumhuriyetin temel ilkelerini koruma ana görevine sahiptir. Siyasi partiler, vazgeçilmez unsurlarıdır siyasi yaşamın. Ama bir siyasi parti düşünün ki, bu temel niteliklerden laiklik ilkesini ortadan kaldıracak faaliyet ve eylemlerin odağı olmuş. Yahut terör örgütleriyle işbirliği içerisinde ülkenin bölünmez bütünlüğünü tehlikeye atmış. Elbette ki, bu yaptırımsız kalmayacaktır. Yaptırım da, kapatma davasıdır. Bir Yargıtay cumhuriyet başsavcısının da görev suçu ve kişisel suç işlemesi mümkündür. Ancak, onun mekanizması kurulmuştur. Görev suçu itibariyle, Yüce Divan'da yargılanacaktır. Yürütmeye yetki verdiğinizde, yargıyı baskı altına alırsınız.
         <br/>
         <br/>
         -Kapatma davaları açtınız. Emekli olduktan sonra kapatma konusundaki görüşleriniz değişti mi?
         <br/>
         <br/>
         Hayır değişmedi. Aslında, siyasi parti kapatmanın iyi bir sonuç verdiği-vermediği tartışılıyor. Çünkü, aynı ad altında yahut aynı düşünce saikleri tarafından kapatılan bir parti kurulamaz. Kuruyorlarsa o kapatmanın amacına ulaştığı söylenemez.
         <br/>
         <br/>
         -Kapatılanların devamı iddia edilenler, sandıkta başarılı oluyor. Çelişki değil mi?
         <br/>
         <br/>
         Bunu milli hasletlerimize bağlayabiliriz. Birdenbire kapatılan parti mağdur duruma düşüyor. Yahut kendisini öyle gösteriyor. Millet öyle bakıyor. Bugün de 27 Mayıs'tan sonra da yaşandı. Aslında, bütün vatandaşlar bilinçli olmalı. Bir siyasi parti niye kapatılıyor?
         <br/>
         <br/>
         -İktidarların yargıya yeterince para vermediği söylenir yıllardır. Siz de, "Yargı güçsüz bırakılmıştır, etkin ve bağımsız değildir." diyorsunuz. Siyasetçiler yargıyı kasten mi güçsüz bırakıyor?
         <br/>
         <br/>
         Kesinlikle. İki neden var. Kendilerine uygun bir yargı yaratma isteği ve güçlü yargı istememe. Eğer, hukuka uygun davranmama eğilimindeysen ayak bağı olacak yargı istemezsin. Kesinlikle bilinçli harekettir.
         <br/>
         <br/>
         -Türkiye'nin 'hâkimler devleti' hâline geldiğini savunanlar da var.
         <br/>
         <br/>
         Zaman zaman bu şikayetler oldu. Anayasada bir hüküm var. Hiçbir yargı organı, kendisini yasama organının (Meclis) yerine koyarak bir yasal düzenleme yapıyormuşçasına karar veremez. Bu hüküm yokken, Anayasa Mahkemesi'nin bazı kararları, bu durumu ortaya çıkardı. Şimdi yürütme ve yasamanın yerine geçiyor denemez.
         <br/>
         <br/>
         -Demokrasiye karşı en büyük tehlikenin laikliğe yönelik olarak çıktığını belirtiyorsunuz. Darbeler ve 28 Şubat için ne düşünüyorsunuz?
         <br/>
         <br/>
         Aslında, 'keşke olmasaydı' diye düşünürüm. Demokratik hayatın darbelerle kesintiye uğraması arzu edilmez. İyi siyasetçi, siyaset ve devlet adamı, zaten bir darbe oluşumuna yol açmayan devlet adamıdır. Bu kesintilerin sorumluluk payı aynı zamanda siyasetçilerin de üzerindedir. Bu darbelerin, doğrudan doğruya kendi askerî diktatörlüklerini kurma gayesine yönelmediğini, hepsinin amacının sonunda daha çağdaş bir demokrasiye kavuşma düşüncesi olduğunu düşünerek teselli bulmak lâzım. Her kesintiden sonra maalesef, siyaset de budanarak çıkmıştır. Olmaması gereken bir şey. Yine de, demokrasiye dönme iradesi ortaya konmuştur.
         <br/>
         <br/>
         -'Mücadeleci demokrasi' düşüncenizde darbeye yer olmadığı anlaşılıyor.
         <br/>
         <br/>
         Şüphesiz. 'Mücadeleci demokrasi', yine demokratik kurallar içerisinde kendisini savunma olayıdır. Zaten bunu yapacak merciler belirlenmiş. Önlemler, demokratik hayatın içerisinde yine hukuka uygun olacak.
         <br/>
         <br/>
         -Türbanı, öğrencileri inanç çatışmasına sürükleyecek güçlü bir dinî simge olarak nitelendiriyorsunuz. Farklı yaşam tarzları neden çatışma doğursun ki?
         <br/>
         <br/>
         Uzlaşma bir demokrasi kültürüdür. Avrupa İnsan Hakları Mahkemesi, Anayasa Mahkemesi, Danıştay ve Yargıtay aynı şeyi söylüyor. Eğer dinsel bir simge ise bu; dinsel simge üzerinden bir baskı yarattığı kabul ediliyorsa bu mahkemeler tarafından nasıl bir uzlaşma yapacaksınız ki? Çözülmüş bir olay değil, çözülemez. 'Kamusal alanlarda dinsel simgeyi kullanmak mümkün değildir' tezine uyacaksınız. Başka yolu yok bunun.
         <br/>
         <br/>
         -Toplumda böyle bir kavga yok ama.
         <br/>
         <br/>
         Evet yok. Dikkat ederseniz, gittikçe kabartılarak götürülen bir iş bu. 20 sene önce bir türban sorunu var mıydı? Niye bu kadar katlanarak gitmeye başladı? Çünkü bir siyasi araç olarak görülmeye, bir kimlik hâline getirilmeye başlandı. Ve özendirilmesinin ötesinde bir baskı aracı olarak kullanılmaya başlandı. İnançlı olan-inançlı olmayan durumuna düşürüldü. Bir şeyi takacaksınız ve ben inancım nedeniyle takıyorum diyeceksiniz. Neden? Çünkü, Kur'an-ı Kerim böyle emrediyor. Peki, kullanmayana ne diyeceksiniz? Ona bir baskı yapmayacak mısınız bu şekilde? Onun için uzlaşma düşünülemez. Yani dinsel simge dayatması halinde yürütüldüğü sürece mümkün değil.
         <br/>
         <br/>
         -Danıştay'ın son kararını nasıl değerlendiriyorsunuz?
         <br/>
         <br/>
         Biraz genişletiyor diye düşünmek mümkün. Özel hayata karışma gibi algılanabilen bir karar. YÖK Başkanı haklı. Hâkim kürsüde başı açık, dışarıda türbanlı olmaz.
         <br/>
         <br/>
         -Yargı da son zamanlarda skandal ve yolsuzluk iddialarıyla anılır oldu. Orada da nispi bir çürüme söz konusu mu?
         <br/>
         <br/>
         Toplum genel bir çürümeye maruz kalmışsa, az da olsa yargının bundan pay almaması düşünülemez. Tek tük yolsuzluk olayları görülebilir. Sorun, bu işi yapanların o toplumdan çıkarılması ve cezalandırılmasıdır. Yargı elinden geleni yapıyor. Bu tür harekete teşebbüs edenlerin birçok mahkumiyet kararlarında benim imzam var. En son, yüksek yargıda görüldü. Barındırmaması gerekir. En fazla korunması gereken yargıdır. Yargı çürümeye başladı mı, ülke biter.
         <br/>
         <br/>
         -Yüce Divan görevinin Yargıtay'a verilmesi yönündeki öneriniz siyasetçiyi tedirgin etmez mi?
         <br/>
         <br/>
         Anayasa Mahkemesi korkusu sarmıyor da, görevi Yargıtay yaptığında mı saracak? Hukuk fakültesini bitirmemiş insanlardan oluşan mahkemelerde adil yargılanmayı sağlayamazsınız. Onun için Anayasa Mahkemesi'nin bazı kararları tartışmalıdır. Bu, bazı siyasilerin hoşuna gidebilir tabii. Uzman bir ceza hâkimi tarafından yargılanmaktan da çekinebilirler. Bir şans oyunu gibi yargılanmayı tercih etmek. Hâlâ görevin orada olmasının başka açıklaması yok.
         <br/>
         <br/>
         -Polisin 'Balina, Paraşüt, Matador' gibi isimlerle operasyon yapmasına neden karşısınız?
         <br/>
         <br/>
         Operasyon hukukî bir deyim değil. Savcının yaptığı bir adlî soruşturmada ve hiçbir adlî soruşturma bu şekilde halkı televole kültüründen gelen meraka sevk etmeye de kimsenin hakkı yok. Hukukî yönüyle her soruşturma savcı tarafından yapılmalıdır, polis ve jandarma bu soruşturmada savcının yardımcısıdır. Öyle bir biçimde uygulanmaya başlandı ki, istediği gibi ve savcıyı haberdar etmeden veyahut bir haberdar etme olayının ötesine de geçerek polis operasyonu hâline getirildi soruşturmalar.
         <br/>
         <br/>
         -Yolsuzluklarla etkin mücadele öneriniz hangi başbakan tarafından önce benimsendi sonra kabul görmedi?
         <br/>
         <br/>
         Bulunabilir kim olduğu da, ortaya çıkmaması iyi olur. Dikkat edilirse bilinir o...
         <br/>
         <br/>
         -Yargı kendini yenileyebildi mi? Son olarak MGK Genel Sekreteri Yiğit Alpagon, "Medeni ülkelerden çok uzakta olan Türk yargısını eğitmeliyiz." dedi.
         <br/>
         <br/>
         Çok saygısızca sözler olarak buluyorum bunları. Yani kendini geliştirmek elbette ki, bir çaba işidir. Bu hem hâkim savcılara düşer hem de bağlı oldukları yere. Hâkim ve savcıları idarî yönden adalet bakanına bağlarsanız, onun tarafından yapılacak eğitim yargı bağımsızlığına uygun düşmez. Elbette ki eğitim düşünülmeli.
         <br/>
         <br/>
         -Medyanın patronlar ve ekonomik çıkar sahiplerince kullanıldığını savunuyorsunuz. Demokrasi ve hukukun egemen olmasına hiç mi katkıları yok?
         <br/>
         <br/>
         Sağlıyor. Bir kere saydamlık ve yolsuzluklarla mücadele konusunda fevkalade katkıları oluyor. Eleştirdiğim, kartel hâline gelmesi. Ticari ilişkileri takviye biçiminde yayın yapılıyorsa demokrasi ve ülkeye en büyük kötülüktür. Bir de yargısız infaz yapıyorlar, yargıyı etkilemeye çalışıyorlar
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1797 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23408), [web.archive.org (arşiv bağlantısı)](http://web.archive.org/web/20060515041952/http://www.aksiyon.com.tr:80/yazdir.php?id=23408)
