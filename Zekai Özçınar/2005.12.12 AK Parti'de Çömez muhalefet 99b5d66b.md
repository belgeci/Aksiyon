# AK Parti’de Çömez muhalefet

*Zekai Özçınar 2005.12.12*

<div>
 <p>
  <font>
   AK Parti'nin doktor milletvekillerinin hükümetin bazı icraatları ile parti yönetimini hedef alan neştersiz çıkışları bir hayli gürültü kopardı. Aksiyon, bir yerde AK Parti üst kimliğindeki alt kimlikleri ifade eden muhalif söylemleri masaya yatırdı.
   <br/>
   <br/>
   Meclis'teki ezici çoğunluğuyla iktidarı elinde tutan AK Parti, nihayet muhalefetin hasını da içinden çıkardı. Balıkesir Milletvekili Turhan Çömez ve Afyonkarahisar Milletvekili Mahmut Koçak'ın salvoları, geçen haftaya damgasını vurdu. AK Partili bu iki milletvekilinin çıkışı, kopardığı gürültü itibariyle ana muhalefet CHP ve diğer muhalefet partilerinin 'iktidara' yönelik hamlelerini bile gölgede bıraktı.
   <br>
    <br>
     Ferdî çıkışlar
     <br>
      <br>
       Aslında, parti içi muhalefet siyasi hayatın bir gerçeğiydi. Muhalefet partileri özellikle CHP, sıklıkla bu gerçekle burun buruna gelmişti. AK Parti'de de 'dalgalanmalar' yaşanması normaldi. Öyle ya, Türkiye kritik bir süreçten geçiyordu. ve iktidar olmanın, beklentileri farklı 356 milletvekilini bir potada eritmenin getirdiği zorluklar söz konusuydu. Nitekim, zaman zaman aykırı görüşler yükseliyor parti içinden.
       <br>
        <br>
         Ancak, deklarasyoncu milletvekilleri bir yana bırakılacak olursa AK Parti'de bugün için organize bir muhalif hareketten söz etmek mümkün değil. Sadece, memnuniyetsizliklerin körüklediği bireysel tavırlar, bazı isimler öne çıkıyor. Hemen akla gelen, Ankara Milletvekili Ersönmez Yarbay. Sesini ilk yükselten o oldu. Parti Tüzüğü'nü anti demokratik bulduğunu açıkça söyledi. Şemdinli olaylarının ardından parti grubunda sert eleştiriler yöneltti. "Başbakan ve bakanlar, işadamlarına ayırdıkları vakit kadar istihbarat raporlarına da vakit ayırsa bunlar yaşanmaz." dedi. Geçmişte Necmettin Erbakan'a bile baş kaldırma cesaretini gösteren Yarbay, AK Parti yönetiminden şimdiye kadar tepki de 'aferin' de almadı.
         <br/>
         <br/>
         Bursa Milletvekili Ertuğrul Yalçınbayır da aynı kulvarda. DSP ve ANAP'ta siyaset yaparken parti içi muhalefetin en güzel örneklerini veren Yalçınbayır, AK Parti çatısı altında da eleştirilerini seslendiriyor. 'Milliyetçi hassasiyetleri' ağır basan 10 milletvekilinin imzaladığı, Dışişleri Bakanı Abdullah Gül'ün eski DEP'li milletvekilleriyle görüşmesini sert bir dille eleştiren 'deklarasyon' ise ses getiren bir hareketti. İmza sahiplerinden Hatay Milletvekili Fuat Geçen, Başbakan Recep Tayyip Erdoğan'ın 'alt-üst kimlik' söyleminden duyduğu rahatsızlığı gündeme getirdi. Geçen, parti grubunda "Öteki Türkiye yani Anadolu son dönemdeki gelişmelerden rahatsız." uyarısında bulundu.
         <br/>
         <br/>
         CHP'nin beğendiği bakan
         <br/>
         <br/>
         Kulvarın en dikkat çekeni ise kuşkusuz Başbakan Yardımcısı Abdüllatif Şener. Erdoğan ile yola çıkan isimlerden Şener'in 'özelleştirme idaresinin' kendisinden alınmasıyla başlayan kırgınlığının sürdüğü demeç ve tavırlarından anlaşılıyor. Galataport ihalesine çekinceli yaklaştı. Enerji Bakanı Binali Yıldırım'ın eşinin ayrı masada yemek yediğini gösteren fotoğraflar ve içkiyle ilgili tartışmalarda belki de arkadaşlarını kızdıracak şeyler söyledi. Muhalefet, Şener'i 'kabine içi muhalefet' olarak görüyor artık. CHP Genel Başkanı Onur Öymen'in "Hükümetin bir bakanını beğeniyoruz" sözlerinin adresi de Şener'den başkası değildi.
         <br/>
         <br/>
         Çıkışlarıyla fırtına koparan tıp doktoru iki milletvekiline gelince. Turhan Çömez, Belediye Başkanlığı döneminde Erdoğan'ın en yakınındaki (özel kalem) isimdi. Meclis'e çabuk ısındı. Renkli kişiliği, entelektüel birikimi ve girdiği ameliyatlarda kurtardığı hayatlarla kamuoyunun takdirini çok çabuk kazandı. Bir televizyon programındaki performansıyla CHP lideri Deniz Baykal’ı da etkiledi. Baykal adını sanını o zaman öğrendiği Çömez'i ilk fırsatta tebrik etti: "Sizin gibi bir milletvekiliyle aynı Meclis çatısı altında bulunmaktan gurur duydum."
         <br/>
         <br/>
         Buna karşın, Erdoğan'ın çok uzağında kalmıştı Çömez, zamanla yolunu çizdi. Yolun nereye uzanacağını da yakın çevresine aylar öncesinden açıkladı. Hükümet icraatlarını ve Erdoğan'ın danışmanlarını eleştirdi. 'İşaret fişeğini' ise nihayet grup toplantısında patlattı. "Kurşun asker, el kaldırıp indirme makinesi değiliz. Apo, üst kimlik-alt kimlik tartışmalarına katılıyor, biz katılamıyoruz." dedi. Maliye Bakanı Kemal Unakıtan'ı hedef aldı. Ardından, Mahmut Koçak çıktı sahneye. Başkanı olduğu Politika Merkezi'nin anketini açıkladı. Ankete göre, oyları yüzde 28'e düşen AK Parti'den liberal oylar uzaklaşıyordu.
         <br/>
         <br/>
         Çömez ve Koçak'ın tespitlerine parti içinden hak verenler çıksa da, arka arkaya konuşmaları kafaları karıştırdı. 'Şahsi kaygılarına partideki duyarlılıkları dayanak yaptıkları' konuşulmaya başlandı. İstifayı düşünmüyorlar. Bundan sonraki söylemlerini dikkate alacak olan parti yönetimi de şimdilik ihraçlarını düşünmüyor. Ancak, gelinen nokta iki milletvekilinin, sesini yükselten diğerlerinden farklı olarak 'gemileri yaktıkları' anlaşılıyor.
         <br/>
         <br/>
         Erdoğan yokken
         <br/>
         <br/>
         AK Parti yönetimi, gelişmeleri yakından izliyor; soğukkanlı davranıyor. Muhalif söylemleri bilinen milletvekillerine konuşma kanallarını, her ne kadar Başbakan yurtdışında iken olsa da açık tutuyor. Noktayı ise AK Parti Grup Başkanvekili İrfan Gündüz koyuyor: "Arkadaşlar elbette konuşacak. Yoksa, söylenmeler başlar. Ancak, zemin belli. Sağda solda konuşmak olmaz. Konuşmalara sebep olanların da cevap vermesi lazım. Temiz partimizin lekelenmesine izin vermeyiz."
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1567 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23002), [web.archive.org (arşiv bağlantısı)](http://web.archive.org/web/20060117123920/http://www.aksiyon.com.tr:80/yazdir.php?id=23002)
