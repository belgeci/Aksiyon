# Bir hilal uğruna ne krizler çıkıyor!

*Zekai Özçınar 2006.05.01*

<div>
 <p>
  <font>
   AK Parti Diyarbakır Milletvekili Aziz Akgül, hilalin açık uçlarının, Türk bayrağı dışındaki yerlerde sola dönük olarak kullanılmasını önerdi.
   <br/>
   <br/>
   AK Parti Diyarbakır Milletvekili Prof. Dr. Aziz Akgül, çok yönlü bir politikacı. Kartvizitinde boş yer yok. Diyarbakırlı, emekli asker, iktisatçı, akademisyen ve de siyasetçi. Yoksulluk ve israfın önlenmesi konularındaki çalışmalarıyla alkışlanan Akgül, 'hilalin (ay) uçlarının Türk bayrağı dışında kullanıldığı yerlerde sola bakmasını' önerince şimşekleri üstüne çekti. 'Bayrağa uzanan eller kırılır'a varan eleştiriler aldı. Oysa işin aslı, sanıldığı gibi değildi. Talep, CHP tarafından değiştirilen bir 'Atatürk geleneğine' dönüşten ibaretti.
   <br>
    <br>
     Bayrağın statüsü, Anayasa'nın değiştirilmesi dahi teklif edilemeyecek maddesinde düzenleniyor. Burada, 'yıldızı saran hilalin uçlarının sol yöne doğru olduğu' kayda bağlıyor. Bayrak Kanunu ise ay-yıldızın dizaynına varan kuralları içeriyor. Ancak, ay-yıldız, sadece bayrakta kullanılmıyor. Kamu ya da özel alanda faaliyet gösteren çok sayıda kuruluşun amblemini, resmî evrak ve mühürleri, kimlik, ehliyet gibi sayısız belgeyi süslüyor. İşte, tartışma da, ay-yıldızın buralardaki kullanımıyla ilgili ve Atatürk dönemine kadar iniyor.
     <br>
      <br>
       Aslında, ay-yıldızın bayrak dışında kullanımı ilginç bir seyir izlemiş. Anlatılanlar ve eldeki belgelere göre, Atatürk, dönemin Milli Eğitim Bakanı Hamdullah Suphi Tanrıöver'den ilmi bir heyet oluşturularak 'Türk Bayrağı'ndaki hilalin nasıl olması gerektiği üzerinde' çalışma yapılmasını ister. Çalışma sonucunda, "Hilalin uçlarının ay doğduğunda sola, batarken ise sağa baktığı' tespit edilir. Atatürk, 'açık uçların sola bakmasının doğan hilali temsil ettiğini, bunun yeni doğan devlete daha uygun olacağını' ifade eder. 8 Haziran 1929 tarihli ve 8100 sayılı kararnameyle de hilalin matbuatta böyle yer alması hükme bağlanır. Kararnamede, "Resmi mühür numunesinde sağ cihette gösterilmiş olan ay şeklindeki açıklığın, sol cihete tebdili tasvip olunmuştur" ifadesi yer alır. Uygulama uzun yıllar bu şekilde devam eder. Hatta, Atatürk'ün nüfus cüzdanındaki hilalin uçları da sola dönüktür. Bugünkünden farklı olarak, ay ve yıldızın yerleri değişiktir.
       <br>
        <br>
         CHP, ATATÜRK’Ü DİNLEMEDİ
         <br/>
         <br/>
         İlginçtir, Atatürk'ün bütün miraslarını savunma iddiasındaki CHP, 31.3.1978 tarihli bir kararnameyle Atatürk döneminin kararnamesini yürürlükten kaldırır. O zamanki hükümetinde bakan olarak görev yapan CHP Genel Başkanı Deniz Baykal ile CHP Grup Başkanvekili Ali Topuz'un da imzasının bulunduğu kararname şöyledir: "Devlet dairelerinde kullanılmakta olan mühürlerde ve her çeşit pasaport, değerli kağıtlar ile dış ülkeler, büyükelçilik, temsilcilik ve benzeri binalarımızda bulunan levhalardaki ay-yıldızda, ayın sola olan açıklığı, Türk Bayrağı Kanunu ve Tüzüğü hükümlerine uygun olarak sağ yöne açık olacaktır." Böylece, bayrağa uygun kullanım şekline geçilir.
         <br/>
         <br/>
         Bu kez sahneye AK Partili Aziz Akgül çıktı. Meclis Başkanlığı'na Bayrak Kanunu'nda değişiklik öngören bir kanun teklifi verdi. Teklif, CHP'nin değiştirdiği uygulamaya dönülmesini yani "Türk bayrağı dışında ay-yıldızın kullanımında ayın açıklığı sol yöne doğrudur." hükmünü içeriyor. Ancak, Akgül, ummadığı bir tepkiyle karşılaştı. 'Bayrağı değiştirmek istemekle' suçlandı. Aksiyon'a konuşan Akgül, konunun çarpıtıldığından yakınıyor. Teklifinin bayrağın şu andaki durumuyla uzaktan yakından bir ilgisinin olmadığını belirtirken de, "Bayrak, göndere çektiğiniz zaman rüzgârın tesiriyle her tarafa döner. Siz istediğiniz istikametten bakarsınız. Hilalin yönü sabit durmaz." diyor.
         <br/>
         <br/>
         ATATÜRK DE TEKLİF ETMİŞTİ
         <br/>
         <br/>
         Akgül, Meclis'ten yeni çıkan Nüfus kanunu ile nüfus cüzdanlarının değişeceğini hatırlatıyor ve ekliyor: "Nüfus cüzdanlarının üzerindeki hilalin, Atatürk'ün 1929 yılında önerdiği ve 1978'e kadar uygulanan şekliyle yer alması maksadıyla teklif verdim. Atatürk, bunu ilmi mütalaaname sonucunda yapmış. Şu güzelliğe bakın, ilmi rapor hazırlatmış. Hilalin, ay doğduğunda sola, battığında ise sağa açık olduğu görülmüş. Yeni doğan cumhuriyete de, doğuşu, yükselmeyi ifade eden halini yakıştırmış. Oluşturduğu bu onurlu felsefe dururken, CHP değiştirmiş. Mantığını anlamakta zorluk çekiyorum." Akgül, siyasi polemik doğurma niyetinde değil. Ancak, kendisine yöneltilen eleştirileri de maksatlı buluyor. "Aziz Akgül Diyarbakırlı, mutlaka şucudur bucudur. AK Partili, tamam ama bu muhalif" şeklindeki sakat bir mantıktan hareket edildiğini söylüyor: "Atatürk'ün okulundan, Kuleli ve Harp Okulu'ndan dereceyle mezun olmuş biriyim. Türk milletinin değerleriyle ilgili bir sembole karşı hareket beklenir mi benden? 'Çirkin teklif' diyorlar. Bu, Atatürk'ün teklifi. 'Çirkin' diyenin ağzına fermuar çekerim. Bir şeye dayanmadan çıkar mıyım ortaya? Atatürk'ün kendi nüfus cüzdanı var, onunun zamanındaki bütün mühürler öyledir."
         <br/>
         <br/>
         Hakkında yazılıp çizilenleri bir yerde 'hayırlı gelişme' görüyor Akgül, tazminat davaları açacağını açıklıyor.
         <br/>
         <br/>
         Tabii ki, davalardan gelecek paraları kendine harcamayacak. Yoksulluğa karşı geliştirdiği 'mikro projeye' kaynak olarak kullanacak: "Bayrak bereketi. Gelir temin etmemiz gerekiyordu. Yazmaya devam etsinler."
         <br/>
         <br/>
         Akgül, aynı zamanda Türkiye İsrafı Önleme Vakfı Başkanı. Teklifinin yeni israf kapıları açıp açmayacağı konusunda ise şunları söylüyor: "Sıfır maliyet. Zaten, nüfus cüzdanları değişecek. Değişirken, bu yapılacak. Yarın pasaportlar, öbür gün ehliyetler değiştirilecek. Teklifime süre koydum. Şu anda elimizde bulunan bütün matbuat bittikten sonra olacak. Zamanı gelince yenileyeceksin. İsrafa sebebiyet verilmeyecek. Tek kuruşun dahi israf edilmesine müsaade etmem. Müsamaha da göstermem."
         <br/>
         <br/>
         <b>
          ARINÇ, ERDOĞAN VE BAYKAL...
          <br/>
          SİYASET DERİN KONUŞUYOR
         </b>
         <br/>
         <br/>
         Yaklaşan cumhurbaşkanlığı seçimi, siyaseti de iyiden iyiye kıskaca aldı. Her dönemin en can alıcı gündem maddeleri aslında 'laiklik-rejim' tartışmaları ve terör olayları, süreçte ağırlığını daha fazla hissettireceğe benziyor. Siyasetin aktörlerinin 'derin mesajlar' içeren, hem de 'Ne oluyor?' diye sordurtan açıklamaları ise bunun üstüne geliyor.
         <br/>
         <br/>
         Önce,TBMM Başkanı Bülent Arınç konuştu. 23 Nisan'da Cumhurbaşkanı ve komutanların önünde, Türkiye'de rejim sorunu olmadığından, kurumların saltanatından, laikliğin farklı yorumlanmasının doğurduğu sıkıntılardan bahsetti. Tarihî 'manifesto'su alkış aldı. Eleştirenler (kendi partisinden de), cumhurbaşkanlığına oynadığını söyleyenler de çıktı.
         <br/>
         <br/>
         Peki, Arınç niye konuşmuştu? Cevabı, onu yakından tanıyanlara bırakalım: "Cumhurbaşkanı Sezer'in ibadetlerin gerektiğinde sınırlanabileceğini açıkladığı Harp Akademileri'ndeki konuşması ve Şemdinli tartışması. Birileri cevap vermeyince, görevi o üstlendi. Duygusaldır, ucu hükümete de dokunsa doğru bildiğini söyler. Cumhurbaşkanlığını kim istemez? Ancak, ucuz değil, düz siyaset yapar. Cumhurbaşkanlığını bir eline, gerçek demokrasiyi diğer eline verin, tereddütsüz ikincisini seçer." Telefon, internet ve faks yoluyla on binlerce destek mesajı aldı Arınç. 7 yaşındaki Miraç Korkmaz'ın "Bülent Amca, ellerinden öperim." sözleri, milletle buluşturmuştu onu.
         <br/>
         <br/>
         Bu tartışma sürerken, Başbakan Erdoğan parti grubunda konuştu. Gerginlik istemediklerini, yapamadıklarının siyasi vebalini üstlenmeye hazır olduklarını açıkladı. "Gün gelecek milli egemenlik duvarda değil, milletin kendisinde olacaktır." dedi. Bir yerde 'manifestoyu' takviye eden ama Arınç'a üstü kapalı cevap da içeren bu mesajları, 'baskın seçime' yoranlar çıktı. Oysa, yakın çevresine göre, Erdoğan'ın şifreleri farklıydı: "Gruba kararlılık aşıladı. Yol haritasını gösterdi. Süreci germeden ama dik durarak götürme niyetini ortaya koydu."
         <br/>
         <br/>
         Ve sahneye CHP Genel Başkanı Deniz Baykal çıktı. Terörle Mücadele Kanun Tasarısı'nın 6. maddesine atıfta bulunarak 'PKK’nın elebaşı Öcalan'ın affedileceğini' ileri sürdü. Ardından, aynı endişe TBMM AB Uyum Komisyonu'nda asker temsilcilerce de seslendirildi. Gerçekte, söz konusu madde Türk Ceza Kanunu'nda vardı. Tasarı TBMM İçişleri Komisyonu'nda görüşülürken ne askerden ne CHP'den itiraz gelmişti. Hem, AKP’li hukukçulara göre, maddeyi tasarıya askerler ekletmişti, Baykal bu kez baltayı taşa vurmuştu. O halde, Baykal niye konuşmuştu? Cevap, yine tecrübeli bir politikacıdan: "Bu, çok etkili siyasi ve psikolojik manevradır. 'AKP Apo'yu affedecek' kuşkusunu kitlelerin zihnine kazımayı hedefliyor. 27 Mayıs'ta etkili olan, gençlerin kıyma makinelerinde kıyıldığı söylentisi gibi."
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 5645 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=24104), [web.archive.org (arşiv bağlantısı)](http://web.archive.org/web/20070711204345/http://www.aksiyon.com.tr:80/yazdir.php?id=24104)
