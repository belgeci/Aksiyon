# ‘Kurtçu’ Vali dediler, ‘Komünistlik’ten sürdüler

*Zekai Özçınar 2006.03.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Vali Hikmet Tan'ı herkes Van'da tanıdı. Bombalı saldırıya uğradı. Eski milletvekili Mustafa Bayram'ın bir baskınla oğlunu polisin elinden aldığı olayda hedef tahtasına oturtuldu. 38 yılı kaymakamlık ve valilik, devletteki yarım asırlık görevine geçtiğimiz günlerde veda etti. Yaşadıklarını, ölümle burun buruna geldiği anları, darbeleri, maruz kaldığı sürgünleri Aksiyon'a anlattı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060503192824im_/http://www.aksiyon.com.tr/resim/588/42.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Kurtalan Ekspresi Ankara Garı'nda durduğunda, aslında yarım asırlık bir yolculuğa çıktığından habersizdi Hikmet Tan. Adnan Menderes başbakandı memuriyete girdiğinde. Kaymakam ve vali olarak, on iki başbakan, yedi cumhurbaşkanı, sayısız da hükümet gördü. Darbeleri, sürgünleri yaşadı. Karış karış gezdi Anadolu'yu; fakir halkın gözündeki masum ışığa bakarak hüzünlendi. Kuşkusuz, Türkiye onu Van'da tanıyacak, ünü bir anda yayılacaktı. Bombalı saldırıdan sağ kurtulduğunda kahramandı. Eski Van Milletvekili Mustafa Bayram polise baskın düzenlediğinde ise 'yılgın vali' idi.
   <br>
    <br>
     Hikmet Tan, devletteki 47 yıllık görevine geçtiğimiz günlerde veda etti. Hem de sessiz sedasız. Artık, emeklik hayatının ısınma turlarında Tan; acısıyla tatlısıyla yaşadıklarını Aksiyon'a anlattı. Aslında, anlattıkları yakın Türkiye tarihiydi.
     <br>
      <br/>
      Talay Aydemir hocası
      <br/>
      <br/>
      Osmanlı döneminin sorgu hâkimi dede, özel idare memuru İstiklâl Madalyalı baba, ev hanımı Diyarbakırlı anne...Takvim yaprakları 1941'i gösterirken o zamanlar ilçe olan Şırnak'ta dünyaya gelir Hikmet Tan. Kuşaklar boyu devlete memur olarak hizmet veren Siirtli ailenin altıncı çocuğudur. Liseyi Siirt'te bitirir; üniversite yolu görünür. Kurtalan Ekspresi Ankara Garı'na yanaşır. İşte, elinde tahta bavulla inenlerden biri de genç Hikmet'tir. Kazandığı Ankara Hukuk Fakültesi'ne kayıt yaptırır. Daha birinci sınıfta iken Maliye Bakanlığı' baş hukuk müşavirliğinde işe başlar. Tan, 1960 darbesini üniversite öğrencisi iken yaşar. Süreç sancılıdır. Bir albay art arda başarısız darbe girişimlerinde bulunmuştur. Tan, ihtilal liderinin fotoğraflarını gazetede görünce şaşırır. Serüveni darağacında sonlanan o albay, Siirt Lisesi'nden askerlik dersi hocası Talat Aydemir'den başkası değildir.
      <br/>
      <br/>
      Ankara, 1963 yılında bir kaza ile sarsılır. Havada çarpışan iki uçak o zamanın merkezi Ulus Meydanı'na düşer. Çok sayıda insan hayatını kaybeder. Tan, Bahçelievler'de tanıştığı eşiyle daha yeni söz kesmiştir: "Müthiş bir patlama duyduk. Uçak enkazlarından biri, beş dakika önce bulunduğum yere düşmüştü."
      <br/>
      <br/>
      Özal fena kızdı
      <br/>
      <br/>
      Okulu iki yıl uzatan Tan, altı yılın sonunda 1965'te mezun olur. Babasının emekli maaşını kırdırarak tamamlar avukatlık stajını. Stajdan sorumlu avukat sonradan herkesin tanıyacağı eski Anayasa Mahkemesi Başkanı Yekta Güngör Özden'dir. Mülki idare amirliğine ise 1968 yılında adım atar, henüz kaymakam adayıdır. Tan, 1970'te ünlü yazar Aziz Nesin'in köyünün de bulunduğu Şebinkarahisar'da merhum Cumhurbaşkanı Turgut Özal ile tanışır. Bir sözüne kızar, dönemin Devlet Planlama Teşkilatı ve Başbakanlık Müsteşarı Özal. "Kim bu?" diye sorar. Cevap hazırdır: "Acemi kaymakam." Zaten, halkın zihnindeki 'göbekli, fötr şapkalı, gümüş bastonlu kaymakam' profilinden uzaktır.
      <br/>
      <br/>
      Tan, 28 Ekim 1970 Kahramanmaraş-Türkoğlu'nda artık kaymakamdır. Yolculuk da biraz uzar: "Tren Türkoğlu'nu geçmiş. Hemen, makiniste koştum. Yapacak bir şey yokmuş. 'Ben kaymakam' deyince, treni geri geri getirttik istasyona." Daha bir yıl dolmuştu ki, 12 Mart 1971 muhtırası gelip çatar. İlk olağanüstü dönem tecrübesidir bu: "Kaymakamlara müdahale edilmedi ama ansızın geliyor jandarma, onu bunu götürüyor. Belediye reisimi alıyorlar, aylarca niçin götürüldüğünü öğrenemiyoruz."
      <br/>
      <br/>
      Vizon Tele Tekman’da
      <br/>
      <br/>
      1974'te CHP-MSP hükümeti görev başındadır. Dağ taş, 'Karaoğlan' yazıları, 'kurt resimleri' ile süslüdür. Korku dağları bekler: "Ankara'ya gelişlerde, Yozgat'ta ülkücüler araçları durduruyor. Kaymakamdım, bıyığım normaldi. Yine de oradan geçerken yüreğimiz hopluyordu." Bir de Bülent Ecevit'in 'toprak işleyenin su kullananın' sloganı ağrıtır başını. Elbistan ve Adıyaman'dan gelen kamyon dolusu insan, bir gecede kurutulan bataklık araziyi işgal eder. Neyse ki, piyade alayının desteğiyle, kan gövdeyi götürmeden arazi işgali engellenir.
      <br/>
      <br/>
      Genç kaymakam, meslekte tecrübe kazandıkça ülke gerçekleriyle burun buruna gelir. Anadolu'nun sefaleti, sürgünler, siyasi müdahaleler, yerel egemenler ve Aziz Nesin'in 'Zübük' tiplemesine cuk oturan kurnaz taşra politikacıları, o günlerdeki tablonun bilinen unsurlarıdır. Nitekim, Tan, Türkoğlu'ndan Erzurum-Tekman'a sürgün gider. Kendi ifadeleriyle, "Allah'ın dağı. 6 ay yolu kapalı; suyu, elektriği yok. Bin nüfuslu bir yer." Kıbrıs Barış Harekatı başlar, tam bu sırada. Yaşananlar, Yılmaz Erdoğan'ın 'Vizon Tele' filmindeki sahneleri aratmaz: "Jeneratör getirttik, kuracak elemanı zor bulduk. Bu kez, mazot yok. Gelişmeleri, askerlik şubesi başkanının otomobil aküsü ile çalışan küçük televizyonundan izledik."
      <br/>
      <br/>
      Komünist ‘Kurtçu’ kaymakam
      <br/>
      <br/>
      Mazot sıkıntısının sebebi, ilçenin CHP'li açıkgöz belediye başkanıdır. 'Para yok' gerekçesiyle mazot almaya yanaşmayan başkanın maaşını 10 bin liraya yükseltme girişimi Tan'ın canını bir hayli sıkar: "Benim maaşım 4 bin lira. Hazırladığı abartılı gelir bütçesinin birinci maddesi de, süs köpekleri resmi. Fakir yerde ne arar? 4 bine indirdim. Başkan, ilçedeki tek ekmek fırınının sahibi. Yüzde yüz zam yaptı, ekmeklere el koydum. Lojmanın suyunu ve elektriğini kesti. Bir kurultayda CHP liderliğine aday oldu. Cumhuriyet gazetesi, ciddi ciddi haber yaptı. Okuduk, güldük."
      <br/>
      <br/>
      Erbakan'ın ünlü temelleriyle burada karşılaşır Tan, Süleyman Demirel'in muhtarlara maaş bağlaması ise acı bir anı olur: "80 yaşında biri var, 50 yıldır muhtar. Maaş verilmesi için sürekli kapımı aşındırıyor. Kanun çıktı, bulunmasını istedim. Haber geldi, adam ölmüş."
      <br/>
      <br/>
      1977 seçimlerinin galibi Ecevit'in CHP'sidir. Ancak, hükümeti (2. Milli Cephe, AP-MHP-MSP) Süleyman Demirel kurar. Medeniyetin kapıları böylece açılır Tan'a; tatil beldesi İzmir-Foça’nın kaymakamıdır artık: "Tekman'da taşıyordum, belimde tabanca bir iki gün dolaştım. Hanım da, tilki derisini lojmanın sahanlık bölümüne asmış. Görenler, kurt sanmış. 'Ulan! Bize kurtçu bir kaymakam geldi' demesinler mi, tabancayı da tilki postunu da attım."
      <br/>
      <br/>
      Daha 'oh' diyeli çok geçmemişti ki; kahramanımız, 'kurtçu' olarak nitelendiği ilçeden 'solcu-komünist' ithamıyla, hem de kış ortasında Tokat-Erbaa'ya sürülür. Çoluk çocuk, Anadolu yolları görünür yeniden. Bir de, terörün-anarşinin en yoğun yaşandığı bölgedir burası. "Olaysız yerden Teksas'a geldik." diye hayıflanırken, kapıyı 12 Eylül darbesi çalar: "Garnizon komutanı denetiminde göreve devam ettik. Vali telaşlı. Aranan Türkeş'in bizim bölgeye hareket ettiği haberleri geliyor."
      <br/>
      <br/>
      Siyasete niyet
      <br/>
      <br/>
      Darbenin ardından Tekirdağ-Çerkezköy kaymakamıdır Tan. Talihsizlik bu ya, iktidardaki ANAP'ın yerel temsilcileri kafayı takar. Sürgün yeri bu kez, Giresun vali yardımcılığıdır. 1991'de Ankara-Altındağ kaymakamlığı gelir ama Hikmet Tan'ın beklentisi valiliktir. Hayıflanır, istifa eder; siyaset tecrübesi yaşar. 1999 seçimlerinde kendisini sürgüne gönderen ANAP, davul zurna eşliğinde Altındağ belediye başkanlığına adaylığını ilân eder: "Listelerin YSK'ya teslimine iki gün kala adım silindi, başkası yazıldı. Abdullah Öcalan yakalanmıştı. Özgeçmişimde, doğum yeri Şırnak yazıyor ya, hakkımda 'PKK'lı diye propaganda yapıldı."
      <br/>
      <br/>
      Bir de maddi sıkıntı yaşar Tan, beş ay göreve iade edilmez. Bursa-Osmangazi kaymakamlığına atandığında rahatlar. Makam aracındaki zehirli yılanın üç gün sonra fark edilmesi, tatlı anı olarak kalır. Hayaline, AK Parti iktidarında ulaşır. 2003'te vali yapılır. Görev yeri ise kendisini bekleyen talihsizliklerden habersiz gittiği Van'dır. Oysa, başlangıçta işler iyi gider. Vali Bey, 'çat pat Kürtçesi ile' vatandaşla diyalog kurar. Sıkıyönetim ve olağanüstü halin tortularını silmeye çalışır. Hatta, 28 Mart yerel seçimlerinden önceki nevruz kutlamalarına izin verir. Daha önemlisi, DEHAP-HADEP çizgisi, çok güçlü olduğu Van'da belediye başkanlığını AK Parti'ye kaptırır.
      <br/>
      <br/>
      Mustafa Bayram vakası
      <br/>
      <br/>
      Bütün bunlar olurken, sessizliği 2 Temmuz 2004 sabahı patlayan bomba bozar. Makam aracının valiliğe ulaşmasına ramak kala, uzaktan kumandalı bomba ortalığı kan gölüne çevirir. Dört kişi ölür. Vali ve korumaları, hurdaya dönen araçtan sağ çıkar: "Eşim şok geçirmiş. Saçımı sildim, mendilim cam parçası doldu. PKK korku salmak için yaptı. Devlete güven gelmişti. İlk Kürtçe kursu biz açtık. Sonra öğrenci bulamayıp kapattılar. Ellerinde ne kadar koz varsa aldık. Bunların müsebbibi bendim. Deniz Baykal, telgraf gönderdi." Tan, 50 yıllık dostunu da bu olaydan sonra terk eder. Sigarayı bırakır.
      <br/>
      <br/>
      Türkiye, 5 gün sonra Van'dan gelen ikinci haberle sarsılır. Hakkında değişik suçlamalar bulunan eski Van Milletvekili Mustafa Bayram, bir baskın düzenleyerek uyuşturucu ile yakalanan oğlunu polisin elinden kurtarmıştır. Özellikle CHP lideri Deniz Baykal'dan gelen "Devlet, aşiret işgali altında", "Vali zaten yılgın" eleştirilerinin hedefinde Vali Tan vardı. O ise kusurunun olmadığını anlatmak için çırpınacaktı.
      <br/>
      <br/>
      Artık, yolculuğun son durağı Adıyaman'dır. Aslında, Van Canavarı'ndan kaçarken, Danıştay'a tutulacaktı. Danıştay, eski valiyi tam 11 ay sonra göreve iade eder. Tan, Adıyaman'dan ayrılırken buruktur: "Tasarruf hükümetindir. Danıştay valisi olmamalı."
      <br/>
      <br/>
      Siyasete evet, ANAP’a hayır
      <br/>
      <br/>
      Kısa süren merkez valiliğinin ardından, 11 Şubat 2006'da 65 yaşından gün aldı Tan. Böylece, 47 yıllık (38 yılı kaymakam ve vali) memuriyet hayatı da son buldu kendiliğinden. "Sine-i devletten sine-i millete" döndüğünü söylese de, öncelikle ailesiyle buluştu. Televizyon programcısı oğlu Erkan Tan'ı evlendirdi önce. Tiyatrocu kızı Arzu Tan'ın yaşadığı Bursa'ya yerleşti. Eski vali, dostlarıyla temasını sürdüreceği bir hukuk bürosu açacak burada. Şartlar elverirse de siyaseti düşünecek: "Bunca yıllık birikimimi değerlendirmek isterim. Parti belli değil de, ANAP olmayacağı kesin (gülüyor)."
      <br/>
      <br/>
      Tan, ülkedeki değişime kare kare şahitlik ettiğine değiniyor: "İnsanının ufku değişti. Yoksulluğu, kuyrukları, vesikalı yağ ve şekeri unutmadık. Mazot olmadığı için Foça'dan Erbaa'ya gidecek kamyon bulamadım. Manyetolu telefonla günlerce irtibat kuramazdık. Cep telefonuyla görüntü geçiyoruz artık. Attan, kara trenden uçağa geçtik. Çağ atladık." Siyasi baskılara maruz kaldıklarını da aktarıyor Tan, buna rağmen Meclis'ten güvenoyu alan her hükümetin programını uyguladıklarını söylüyor. Peki ya, darbe dönemleri? Tan'ın karşılığı, "Kuşkusuz etkiledi. Demokratik ortamda çalışmak daha iyi. 12 Eylül'ü, 28 Şubat'ı yaşadım, biliyorum." şeklinde oluyor.
      <br/>
      <br/>
      Vali ya da kaymakam, 'Devlet Baba'dır Türk insanı için. 'Paşa'dır ayrıca. Emeklilik zordur ama 'paşa paşa bir hayat' dilemek kalıyor Vali Bey'e.
      <br/>
      <br/>
      MUSTAFA BAYRAM OLAYI MALATYA POLİSİNİN  İHMALİ
      <br/>
      <br/>
      Hikmet Tan, emekli olduktan sonra veda ziyaretleri gerçekleştirdiği Cumhurbaşkanı Ahmet Necdet Sezer ve İçişleri Bakanı Abdülkadir Aksu'ya 'Mustafa Bayram olayı'nın da yer aldığı bir Van raporu sundu. Başbakan Erdoğan'a da gönderdiği raporda Tan, 'Kurtlar Vadisi Irak'tan daha karmaşık' bulduğu olayı şöyle aktarıyor: "Sanık Van'a getirilirken 'büyük partilerde uyuşturucuya ulaşırız düşüncesiyle' cep telefonuna el konulmamış. Kürtçe konuşarak babasına bulunduğu yeri bildirmesine göz yumulmuş. Bu, büyük bir gaf ve hafife alınmayacak ihmaldi. Sorumluluk tamamen Malatya polisine aittir. Zira, Van Emniyeti ile yeterli düzeyde koordinasyon sağlanmamıştır. Aracın, yakalandığı yer Malatya'da değil de Van'da aramaya tabi tutulması da dikkat çekicidir. Haksız yere eleştirildim. Oysa, benim açıklamalarımla adli süreç başlatılabildi. Sonra ne oldu? Mustafa Bayram, şu anda elini kolunu sallaya sallaya geziyor."
      <br/>
      <br/>
      Milli Eğitim Bakanı Hüseyin Çelik de, suçlamalardan nasibini almıştı. Tan, olayın bu yönünü de şöyle anlatıyor: "Aynı araçtaydık. Telefonla baskın bana bildirildi. Bu sırada, Bakan Bey, Edremit Belediye Başkanı (Mustafa Bayram'ın oğlu) sandığı adamla konuşuyor, 'Tamam, zaten vali yanımızda, ilgilenir' diyordu. Meğer, Bayram oğlunun teröristlerce kaçırıldığı, fidye istendiği söylentisini yayıyormuş. Hemen araya girdim, durumu anlattım. Şoke oldu bakan, 'Aman' dedi, gerekeni yapın."
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23570&yorum=8558), [web.archive.org (arşiv bağlantısı)](http://web.archive.org/web/20060503192824/http://www.aksiyon.com.tr:80/detay.php?id=23570&yorum=8558)
