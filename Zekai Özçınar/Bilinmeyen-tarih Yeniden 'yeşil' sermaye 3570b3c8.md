# Yeniden 'yeşil' sermaye

*Zekai Özçınar Bilinmeyen-tarih*

<div>
 <p>
  <font>
   “İslam Özel Sektörü” etrafında kopan fırtına bir kere daha gösterdi ki Türkiye’deki siyasi tartışmalar kısa zamanda kısır bir çekişmeye kolayca dönüşebiliyor. Her ne kadar “paranın dini olmaz” dense de, içine siyaset girince ‘para’nın da işin de rengi değişiyormuş meğer.
   <br/>
   <br/>
   28 Şubat sürecinde bir kısım sermayeye vurulan “yeşil” damga henüz kurumamışken “İslam Özel Sektörü” gibi önemli bir proje etrafında kopan fırtına, bunu göstermeye yetti. Oysa, konu, kısır çekişmelerle izah edilecek kadar basit değildi. Türkiye, yıllardır benzeri organizasyonların içindeydi, ortada Anayasa Mahkemesi vizesi vardı ve Cumhurbaşkanı Ahmet  Necdet Sezer de tartışmalara geçmişte bir ucundan dahil olmuştu.
   <br>
    <br>
     CHP’ye klasik “şeriat” nutukları attıran son tartışma, Türkiye’nin altına imza koyduğu ‘İslam Özel Söktürün Geliştirilmesi Kurumu’nu (ICD) Kuran Anlaşma’nın onaylanmasının uygun bulunduğuna dair kanun tasarısının Meclis gündemine gelmesiyle başladı. CHP, tasarının TBMM Sanayi Komisyonu’nda kabul edilmesine sert çıktı.
     <br>
      <br>
       Çekinceler konuldu
       <br>
        <br>
         Aslında, salt anlaşmaya bakarak, CHP’ye hak verenler çıkabilir. Ancak, biraz detaya inildiğinde gerçeğin farklı olduğu görülecekti. Birincisi, hükümet, Türkiye’nin hassasiyetlerinden kaynaklanan çekinceleri tasarıya koydu. Anlaşmanın “söz konusu kurumun, şeriat kurallarına göre çalışacağı, oluşturulacak İslam Hukuku Komitesi’nin yatırımların İslam’a uygun olup olmadığına karar vereceği ve tahkim konusunda İslam Adalet Mahkemesi’nin devreye gireceğini” öngören maddeleri, bunlar arasında. Çekince, tasarının 1. maddesinde şöyle ifade edildi: “Anlaşmanın, ilgili maddelerine (Anayasamız, kanunlarımız ve bağlı olduğumuz anlaşma hükümlerinin saklı olduğu) şeklinde ihtirazi kayıt derpiş olunmak üzere onaylanması uygun bulunmuştur.”
         <br/>
         <br/>
         Yine, Türkiye, tartışma konusu anlaşmanın dayandığı İslam Konferansı Örgütü (İKÖ) ve İslam Kalkınma Bankası’nın yıllardır üyesi. Bu kuruluşların anlaşmalarında da, Türkiye’nin çekince koyduğu “şeriat hükümlerine uygunluk” vurgusu dikkat çekiyor. Hatta, İKB’nın kuruluş anlaşmasının altında (1974), gerçi, şimdi “Bu farklı” dese de bakan olarak CHP lideri Deniz Baykal’ın imzası bulunuyor.
         <br/>
         <br/>
         Bugüne kadar ülkeye giren 3,7 milyar dolar
         <br/>
         <br/>
         İKB fonlarından Türkiye özel sektörünün yararlanması da işin diğer bir yönü. CHP’yi ‘demagoji peşinde olmakla’ itham eden Dışişleri Bakanı Abdullah Gül’e göre,  bugüne kadar 3 milyar 750 milyon dolarlık bir kaynak ülkeye girdi. Gül’ün bütçe görüşmeleri sırasında söyledikleri de, uygulamada iddialara kaynaklık eden endişelerin yaşanmadığını ortaya koyması açısından çarpıcı: “Türkiye yıllardır İKB fonlarından yararlanıyor. Kimler kredi almış, listesi elimizde. Burada, kural belli, faiz vs. yok.  Ancak, fonlardan yararlandırırken dünya görüşüne falan bakmıyor.”
         <br/>
         <br/>
         Diğer yandan, Türkiye’nin, bugüne ışık tutacak mahiyette bir tartışmayı 1996 yılında yaşadığını belirtelim. Anayasa Mahkemesi’nin verdiği vizeyle noktalanan o tartışmaya, “İslam Ülkeleri Arası Yatırım ve İhracat Kredi Sigortası Kurumu Kuruluş Anlaşması” kaynaklık etti. 1992 tarihli anlaşmaya, dönemin başbakanı Süleyman Demirel ve hükümet ortağı Erdal İnönü (eski SHP lideri), hem de çekincesiz imza koydu. “Şeriata uygunluk” öngören hükümleriyle neredeyse bugünküyle aynı olan anlaşmanın onaylanmasının uygun bulunduğuna dair kanun tasarısı ise 1996’da Meclis’e geldi ve eklenen çekincelerle benimsendi.
         <br/>
         <br/>
         Mahkemeden vize
         <br/>
         <br/>
         Çekincelere rağmen “bunun Anayasa’nın laiklik ilkesine aykırı olduğundan” hareket eden Mümtaz Soysal ve 108 SHP’li, “uygun bulma” kanununun iptali için Anayasa Mahkemesi’ne başvurdu. Ancak, mahkeme, bu istemi reddetti. Mahkemenin gerekçeli kararında (esas sayısı: 1996/55, karar sayısı: 1977/33, karar günü: 27.2.1977) şöyle dendi: “Türkiye, (Anayasamız ve bağlı olduğumuz anlaşma hükümlerinin saklı olduğu) biçiminde ihtirazi kayıt koyarak anlaşmayı onayladığına göre, anlaşmanın Anayasa ile çelişen kurallarının Türkiye için uygulanması söz konusu olamaz. İhtirazi kaydın anayasal güvenceyi sağlamayacağı yolundaki savda isabet görülmemiştir. Kanunun 1. maddesinin sonundaki ‘derpiş olunmak’ sözcüklerinin Anayasa’ya aykırı olmadığına ve iptal isteminin reddine oybirliğiyle, anlaşmanın çekince konulmayan hükümlerinin onaylanmasına ilişkin kısmının iptal isteminin reddine oy çokluğuyla karar verilmiştir.”
         <br/>
         <br/>
         Sezer karşı çıktı
         <br/>
         <br/>
         İlginçtir, söz konusu kararı veren mahkemede Cumhurbaşkanı Ahmet Necdet Sezer de üye olarak bulunuyordu. Ancak, oy birliğiyle verilen karara katılan Sezer, anlaşmanın iptali oy çokluğuyla reddedilen ve çekince konulmayan hükümlerine ise itiraz ederek, kendisi gibi düşünen beş üyeyle birlikte karşı oy gerekçesi yazdı. Kanunun özünü oluşturan 1. Maddesinin iptalini savunan karşı oy yazısı, Sezer’in anlaşmayı benimsemediği anlamına geliyordu açıkçası: “Anlaşmanın da incelenmesi, kurallarında anayasaya aykırılık bulunması durumunda onay yasasının iptali yoluna gidilmesi gerekir. Yapılan incelemede anlaşmanın 26. maddesinin ikinci bendinin (kurumun mali yılı, Hicri yıldır), 54. (şer’i mahkeme) ve 55. maddelerinin Anayasa’nın laiklik ilkesi ile 174. maddesine aykırı olduğu saptanmıştır. Bu maddeler için çekince konulmadığı için yasanın 1. maddesinin iptal edilmesi gerektiğini düşünüyor ve çoğunluk görüşüne katılmıyorum.”
         <br/>
         <br/>
         Gündemdeki “İslam Özel Sektörü” anlaşması, TBMM Dışişleri Komisyonu’nda, ardından da Meclis Genel Kurulu’nda görüşülecek ve Sezer’in önüne gidecek. Hükümet, geri adım atmaya niyetli değil; CHP’nin önündeki son koz ise Anayasa Mahkemesi. Sezer ve mahkemenin bugünkü konjonktürde tavrı ne olur, merak etmiyor musunuz?
         <br/>
         <br/>
         DIŞİŞLERİ BAKANLIĞI: FİNANSMAN İMKANI
         <br/>
         <br/>
         Dışişleri Bakanlığı, düzenlemeyi şöyle savunuyor: “Türkiye’nin İslam Özel Sektörünün Geliştirilmesi Kurumu’na (ICD) katılması durumunda özel sektör firmalarının yapacakları yatırımlar veya hammadde ve ara malı ithalatı için kurumdan finansman sağlama imkanı ortaya çıkacaktır. Tarafımızdan konulan çekincelerle, söz konusu bazı maddelerdeki hususlar Türkiye Cumhuriyeti için geçerli sayılmamaktadır. Esasen, İKÖ üyeliğimiz bağlamında, anayasal rejimimizin temel ilkeleriyle bağdaşmayabilecek düzenleme ve uygulamaların Türkiye açısından bağlayıcı olmayacağına dair genel bir beyanımız üyeliğimiz sırasında yapılmış bulunmaktadır.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1503 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18114), [web.archive.org (arşiv bağlantısı)](http://web.archive.org/web/20050213060942/http://www.aksiyon.com.tr:80/yazdir.php?id=18114)
