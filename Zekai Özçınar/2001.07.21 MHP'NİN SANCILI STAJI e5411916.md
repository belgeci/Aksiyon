# MHP’NİN SANCILI STAJI

*Zekai Özçınar 2001.07.21*

<div>
 <p class="spot">
  MHP'li Ulaştırma Bakanı Enis  Öksüz'ün istifası, "Türkiye'nin uçurumun kenarından  döndüğü" şeklinde sunuldu.  Oysa, MHP'nin hükümet  ortaklığında yaşadığı sancılara  son halka olarak eklenen bu  şok istifa, "iktidardaki iki yılın  röntgenini" de veriyor
 </p>
 <p class="metin">
  MHP, 18 Nisan seçimlerinden süpriz bir başarıyla çıktı ve koalisyonun kilit ortağı oldu. Bu, iktidara giden yolda bir atlama taşıydı. MHP lideri ve Başbakan Yardımıcısı Devlet Bahçeli, "staj" olarak görülen bu dönemde izlenecek temel ilkeyi partililere şöyle özetledi: Önce ülkem, sonra partim, sonra
ben.
 </p>
 <p class="metin">
  Zaman geçtikçe, iktidarda olmanın zorluklarıyla tanışıldı. Seçim meydanlarında verilen sözler için gerekli adımlar atılamadığı gibi, tam tersi icraatlara imza koymak zorunda kalındı. "Ülkem-partim-ben" sac ayağında dengeyi korumanın hiç de sanıldığı gibi kolay olmayacağı gerçeğiyle yüz yüze gelindi. Öyle ki, ülke gerçekleriyle, parti ve taban öncelikleri, kişisel beklentiler çoğu zaman örtüşmüyordu.
 </p>
 <p class="metin">
  Sancı üstüne sancı
 </p>
 <p class="metin">
  Bu ortam, MHP'ye iki yıllık iktidar sürecinde önemli kırılmalar yaşattı: Bölücübaşı Apo'nun idam dosyası rafa kaldırıldı. Kur'an kurslarına yaş sınırlaması getirildi. İmam-hatiplilere polislik kapısı kapatıldı. Cumhurbaşkanlığı "töre" gerekçesiyle kuvvet kullanılarak engellenen Aksaray Milletvekili Sadi Somuncuoğlu, bakanlıktan azledildi. Af Kanunu'na karşı çıkan konuşması yüzünden İçel Milletvekili Ali Güngör partiden ihraç edildi. Tabandaki rahatsızlık, parti içi dengelere yansıdı. Bir grup milletvekili Bahçeli'ye, MHP'nin iyi yönetilmediğini işleyen sert bir mektup gönderdi. Partiiçi demokrasinin işletilmediği eleştirileri yükselirken mektupçulardan Kayseri Milletvekili Sadık Yakut, Recep Tayyip Erdoğan hareketine katıldı.
 </p>
 <p class="metin">
  Uyum ve merkez
 </p>
 <p class="metin">
  MHP yönetimi, bütün bu gelişmeleri bir zaaftan çok "uyumlu-uzlaşmacı ortak" olmanın bir neticesi olarak gördü. Bu çerçevede, merkeze açılma stratejisi gündeme geldi. Son MHP kongeresi, bunun startının verildiği platforma dönüştü. Tabanda yaşanan sıkıntılara rağmen Bahçeli'nin kişiliğinde yürütülen merkez politikası, etkin çevrelerde yankı buldu. Bahçeli'nin çizdiği "devlet adamı portresi" ile önceliği ülkeye verme ve uyum görüntüsü MHP hanesine "pirim" olarak yazıldı.
 </p>
 <p class="metin">
  Dördüncü ortak gelince
 </p>
 <p class="metin">
  Ancak, yaşanan iki ekonomik krizin ardından ABD'den getirilen Kemal Derviş ekenominin başına oturtulduktan sonra işin rengi değişti. MHP, Derviş'e önce itiraz etti, sonra razı oldu. MHP'li bakanlar, Derviş'le sık sık kavgaya tutuştu. MHP'ye göre, Derviş artık hükümetin dördüncü ortağı gibi davranıyordu ve Türkiye'nin yeniden dizaynında görevliydi. Bunun da engellenmesi gerekiyordu. Son Telekom krizi, bu psikolojinin hakim olduğu bir ortamda alevlendi. MHP, ilk krizde istediğini aldı ve Telekom yönetiminde ağırlığı elde etti.
 </p>
 <p class="metin">
  Cephe genişledi
 </p>
 <p class="metin">
  Bu safhadan sonra MHP, dünya ve Türkiye'nin perde gerisindeki gerçekleriyle burun buruna geldi. Kemal Derviş'le mücadele sürerken IMF, Dünya Bankası ve ABD'nin yanısıra Türkiye içinden medya ve iş çevreleri de cepheye dahil olmuştu. İç ve dış faktörlerin kıskacını hisseden MHP, TÜSİAD, IMF ve Kemal Derviş'e yönelik sert çıkışlarını sürdürme yoluna giderken, iki yılda kazandığı "uyumlu" görüntüsünü de zedeliyordu. Telekom'daki son krizde Telekom yönetiminin IMF ve Derviş'in istediği şekilde yenilenmesine razı olurken de, "sürekli geri adım atan" eleştirilerine muhatap kalıyordu.
 </p>
 <p class="metin">
  Kelle veriliyor
 </p>
 <p class="metin">
  Bu geri adıma rağmen, piyasalar bir türlü durulmadı. MHP, neredeyse "ekonomik krizin sorumlusu" yapılmıştı. Daha önce, kabinedeki değişiklik isteklerine "Kelle vermeyiz, surda gedik açtırmayız" diye çıkışan Bahçeli'den açıktan açığa "kelle" isteniyordu. Enis Öksüz'ün istifasının istendiği gün sabah saatlerinde yaptığı açıklamalar ile partide kendisine yönelik tepkilerin had safhaya ulaşması Bahçeli'nin işini kolaylaştırmaya yetti.
 </p>
 <p class="metin">
  Derviş önemli
 </p>
 <p class="metin">
  MHP, Telekom, Derviş ve IMF eksenli tartışmalardan yara alarak çıktı. Bu, aynı zamanda "merkeze açılma sürecinde" bir sendeleme anlamını da taşıyor. Parti, bu aşamadan sonra yaraları sarma yoluna gidecek. MHP'li yöneticiler ile bakanların gereksiz polemiklerden kaçınması, bunun ilk adımı olacak. MHP'nin imaj tazeleme girişiminde, Derviş'le ilişkilerin alacağı seyir belirleyici olacak. Yani, "görevlendirilmiş adam" olarak görülen Derviş bir süre sineye çekilecek. Derviş'le kavganın acı faturası, MHP'yi buna mecbur kılıyor. Ancak, MHP, Derviş'in ekonomide istenen rahatlamayı sağlayamaması durumunda, rövanşı alma yolunda altın vuruşu yapmaktan kaçınmayacak.
 </p>
 <p class="metin">
  "Hassas bir durumdayız"
 </p>
 <p class="metin">
  MHP Grup Başkanvekili Mehmet Şandır, MHP'nin hükümette sürekli geri adım attığı şeklindeki değerlendirmelere katılmıyor. Şandır, bu konudaki görüşlerini şöyle açıklıyor:
 </p>
 <p class="metin">
  "Koalisyon hükümetinde, sadece kendi düşüncelerinizi icraatlara yansıtmanız mümkün olmuyor. Zaten, hassasiyetlerinizin tamamını yansıtmak zor. Bunu belli ölçülerde yapıyorsunuz. Yeri geldiğinde ağırlığınızı koyuyorsunuz. Mesela, AB'yle ilgili Ulusal Program'da MHP'nin hassasiyetleri yeralmıştır. Biz, hükümetteki adımlarımızı bilerek atıyoruz. Geri adım sözkonusu değil. Türkiye'nin içinde bulunduğu durum çok kötü. Benim dediğim olacak lüksüne kimse sahip değildir."
 </p>
 <p class="metin">
  Derviş'e bakış
 </p>
 <p class="metin">
  MHP'nin Derviş'e karşı sergilediği dirençte, tabana dönük mesajların yanında bazı faktörler de belirleyici oldu. Burada, MHP'nin, Derviş'i nasıl gördüğü sorusunun cevabı önemli. MHP lideri Devlet Bahçeli'nin Başbakan Bülent Ecevit'e "Derviş'e karşı, Telekom'u DSP'ye verebilecekleri" önerisini götürmesi, bu sorunun cevabını tartışmasız veriyor. İşte, MHP'nin Derviş'e bakışı:
 </p>
 <p class="metin">
  "Derviş, Türkiye gerçeklerini bilmiyor. Milli hassasiyetleri taşımıyor. İlerisi için siyasi hesapları var. İç ve dış çevereler tarafından Türkiye ile siyasetin yeniden şekillendirilmesi için görevlendirildi. Bu şekillendirme, Türkiye'nin geleceğine dönük tehlikeler barındırıyor. Bu proje ve senaryoların önündeki en büyük engel olarak MHP görülüyor. MHP, bu yüzden hedef yapılıyor. Derviş üzerinden, Türkiye'ye itaat darbeleri vuruluyor."
 </p>
 <p class="metin">
 </p>
 <p class="arabaslik">
  MHP'nin kırılma noktaları
 </p>
 <p class="metin">
  Apo'nun idam dosyası rafa kalktı.
 </p>
 <p class="metin">
  Cumhurbaşkanlığı engellenen Somuncuoğlu, bakanlıktan azledildi.
 </p>
 <p class="metin">
  Ali Güngör, af konuşması yüzünden partiden ihraç edildi.
 </p>
 <p class="metin">
  Telekom yönetiminin yenilenmesine razı oldu.
 </p>
 <p class="metin">
  Derviş'e direnci şimdilik kırıldı.
 </p>
 <p class="metin">
  Öksüz istifa ettirilerek, surda gedik açtırıldı.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020525095159/mailto:zozcınar@zaman.com.tr">
   zozcınar@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/346/haberler/4.htm), [web.archive.org (arşiv bağlantısı)](http://web.archive.org/web/20020525095159/http://www.aksiyon.com.tr:80/2001/346/haberler/4.htm)
