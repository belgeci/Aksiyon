# Seçim - Çankaya denklemi

*Zekai Özçınar 2005.11.28*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Belki çok erkendi. 3 Kasım seçimlerinden iki gün sonra gerçekleşen ziyarette verilmişti ilk işaret. Hani, Cumhuriyet Halk Partisi (CHP) Genel Başkanı Deniz Baykal’ın Adalet ve Kalkınma Partisi (AK Parti) Genel Başkanı Recep Tayyip Erdoğan’a “Vazoyu kırmayın.” diye nasihat ettiği tarihî ziyarette. Deniz Baykal, o görüşmede “seçimin 4 yıl sonra yapılmasını” önermişti. AK Parti’nin sıcak bakmadığı öneri döndü dolaştı, şimdi siyasetin gündemine yeniden oturdu.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070607204950im_/http://www.aksiyon.com.tr/resim/573/40.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Hesap cumhurbaşkanlığı seçimi üzerine
   <br>
    <br>
     Erken seçim tartışmalarının kritik eşik 2006 yılını ısıtacağı belli artık. Meclis içi ve dışındaki siyasi partiler, 2006 sonbaharını öneriyor. Belirleyici konumdaki AK Parti, zamanında seçimi yani 2007 sonbaharını telaffuz ediyor. Hem de Başbakan Recep Tayyip Erdoğan’ın ağzından. Olan bitenin merkezinde ise çok hassas bir hesap yatıyor: Cumhurbaşkanlığı seçimi.
     <br/>
     <br/>
     Aslında, son 22 yılda Türkiye’de seçimler hep ‘beş yıllık’ anayasal süre dolmadan yapıldı. Konjonktür, sürekli, erken seçimi dayattı. Tarihî sürece bakarak bugün için hükümde bulunmak elbette zor. Meclis’in önünde daha iki yıl var. “Seçim şartlarının henüz oluşmadığı” da söylenebilir. Ancak, iç ve dış konjonktür “bıçak sırtı” gündemleri diri tutuyor. Avrupa Birliği (AB), Irak, terör, Şemdinli olayı gibi toplumsal gerilimler, laiklik tartışmalarının körüklenmesi, cumhurbaşkanlığı seçimi ve komuta kademesinin şekilleneceği ağustos ayına dönük senaryolar siyasetin seyrini her an etkileyebilecek unsurlar.
     <br/>
     <br/>
     Seçim tartışmaları, işte böyle bir zemine oturuyor. Düğmeye yine Cumhuriyet Halk Partisi lideri Deniz Baykal bastı ve erken seçim istedi. Baykal, 1995 (Tansu Çiller’le koalisyona razı olurken de şartı erken seçimdi) ve 1999 (verdiği destek karşılığında, dönemin koalisyonuna aylar öncesinden erken seçim kararı aldırdı) seçimlerinin de tetikleyicisiydi. “Cumhurbaşkanını AK Parti seçmemeli” görüşündeki Baykal’ın stratejisi, hükümeti sandığa razı etmek. Seçim startı verdiği CHP Kurultayı da izleyeceği “laiklik, ulusalcılık, Çankaya” eksenli stratejinin provasıydı. Deniz Baykal, Türkiye tablosundan bakış açısına göre siyaset üretiyor. 3 Kasım şartlarının değiştiğine, AK Parti’ye karşı bir cephe oluştuğuna inanıyor. Siyasi tansiyonu yükselterek, bu toplumsal muhalefeti partisine çekmeye çalışıyor. Küskün solun “laiklik”, merkez sağın da “milliyetçilik” hassasiyetine oynuyor.
     <br/>
     <br/>
     AK Parti’yi dışlama senaryosu
     <br/>
     <br/>
     “Artık, çare asker, darbe değil; halk. AK Parti sandıkta gönderilmeli.” yollu “demokrasi” söylemine sıkça başvuran CHP lideri Baykal’ın seçim stratejisi, siyasi kulislerde elde kağıt kalem sıkça seslendirilen bir senaryoyla da örtüşüyor. İktidarı sandıkta ekarte etmeyi içeren senaryoya göre, muhtemel bir seçimde AK Parti oy kaybedecek; birinci parti olsa bile Milliyetçi Hareket Partisi (MHP) ve Doğru Yol Partisi’nin (DYP) de Meclis’e girmesiyle bugünkü milletvekili sayısına ulaşamayacak. Belki, tek başına iktidar olması da zorlaşacak. Diğer partilerin hükümeti kurması ve cumhurbaşkanını seçmesi ihtimali doğacak. Senaryoda, Baykal’a başbakanlık hatta cumhurbaşkanlığı bile var.
     <br/>
     <br/>
     Gelişmeleri yorumlayan bir CHP’li, “Baykal ne zaman lafını ettiyse seçim olmuştur; her defasında hayal kırıklığı yaşasa da...” diyor. Espriyle karışık bir gerçeği hatırlatıyor; ancak ‘sandık kilidi’nin anahtarı AK Parti’de, daha doğrusu Başbakan Erdoğan’da... Beş yılın tamamlanacağı iddiasında Erdoğan. Sosyal güvenlik reformunun ertelenmesi, bütçede seçim ekonomisini hatırlatan kalemler, Erdoğan’ın milletvekillerine ‘teşkilat yoklamasına girmeyeceksiniz’ sözü vermesi gibi gelişmeleri ‘baskın seçime’ yoranlar çıksa da, partideki eğilim ‘2007’yi işaret ediyor.
     <br/>
     <br/>
     2007’ye uzatmanın maliyeti
     <br/>
     <br/>
     Eğilimi yansıtan görüş ise şöyle ifade ediliyor: “Hadi seçim dedik. Gerekçesini halka nasıl anlatacağız? Anketler belli, tablo değişmez. Vaatlerimizi gerçekleştirecek çoğunluğa da sahibiz. Daha fazla milletvekiline ihtiyacımız mı var?” Şüphesiz, cumhurbaşkanlığı seçimine tarihi fırsat olarak bakılıyor. Yüksek Öğrenim Kurumu (YÖK), imam hatipler ve Avrupa İnsan Hakları Mahkemesi’nin (AİHM) kararıyla alevlenen başörtüsü, baş ağrıtan konular. Keza, Cumhurbaşkanı Ahmet Necdet Sezer ile yaşanan gerilimler de öyle. İşte, çözüme dönük düzenlemelerin ancak bu yolla gerçekleşeceğine inanılıyor. Çankaya başarısının, takvimi 2007’ye kadar uzatmanın getireceği yıpranmaya rağmen bir sonraki seçimi kazandıracağına da.
     <br/>
     <br/>
     Peki, o gün geldiğinde kim aday gösterilecek? Erdoğan’ın adaylığını açıklamasının itirazla karşılanmayacağı açık. Ancak, hatırı sayılır sayıda milletvekili “Bir seçime daha Erdoğan’la girmeliyiz. Seçmen, ‘Erdoğan’ diyor. Partinin itici gücü o. Mehmet Aydın, Mehmet Ali Şahin, Cemil Çiçek ya da başkası, içimizden olur. Hem, Özal ve Demirel’in ardından partileri ne hale geldi? Gerekirse, 5 artı 5 yapar; Erdoğan’a da yol açarız.” görüşünde...
     <br/>
     <br/>
     AK Parti’de, seçim sürecini etkileyecek kötü senaryolar da hesap dışı tutulmuyor. Sıkıntılı konuların derin krizlere dönüşmesinden endişe ediliyor. Takvim şimdiden baş ağrıtıyor. Noktayı, AK Partili bir kurmay koyuyor: “Her şey, Erdoğan’ın kafasında. Alternatifleri var. Olayların gelişimine göre planlar da değişebilir.”
     <br/>
     <br/>
     AK Parti: Sonuç değişmez
     <br/>
     <br/>
     Seçim tarihi, cumhurbaşkanlığı seçimi, iç içe girmiş çok bilinmeyenli bir denklem aslında. Geri sayım başlasa da şapkadan ne çıkacağı, yorumların ötesine gitmiyor. Siyasetin klasikleşen yöresel repliği geçerli: “Taş düşebülü, ayı çıkabülü, her şey olabülü...”
     <br/>
     <br/>
     Siyasette, artık, hesaplar seçime göre yapılıyor. CHP Grup Başkan Vekili Haluk Koç, Meclis ve hükümetin yaşlanmaya başladığını ileri sürüyor. ‘2002 iradesiyle, 2014’e kadarki iradeyi belirlerim’ iddiasının sıkıntı doğuracağı uyarısında bulunarak, “Türkiye yaşadığı kırılmayı seçimle aşar. İnat ederse, AK Parti cumhurbaşkanını seçer. Ancak, CHP’siz bir seçim olur bu. CHP’nin Meclis dışına çıkma (ki, öyle olacak demiyorum) olasılığını da ekleyin. Meşruiyet sorunu yaşanmaz mı? Evet, artık çare darbe değil. Sayın Baykal’ın mesajı herkese. DP iktidarı seçimle değişse; 1980’de Demirel ve Ecevit uzlaşabilse istenmeyen gelişmeler yaşanmazdı.” diyor. AK Parti Genel Başkan Yardımcısı Bülent Gedikli, seçimin zamanında yapılmasının güven ve istikrarı pekiştireceğini iddia ediyor. Gedikli, “Tek etken cumhurbaşkanlığı seçimi değil. Ama, halkın meşru oylarıyla seçilen bu Meclis, ona yetkilidir.” diyor. Ardından da ekliyor: “Sandıktan kaçmıyoruz, zaten sonuç değişmez. Bir takvimi başarıyla uyguluyoruz. Tabii, istemediğimiz, vatandaşın memnun olmadığı birtakım hadiseler de cereyan ediyor. Psikolojik gerginlik ortamı oluşturup bazı sonuçlar çıkarmak isteyenler olabilir. Gerginlik odağı olmayız.”
     <br/>
     <br/>
     DYP: Hükümet direnemez
     <br/>
     <br/>
     Seçim seferberliğinin gözden kaçmadığı DYP, 3 Kasım’da karşılaştığı baraj sorununu atlatmaya çalışıyor. Mehmet Ağar, Türkiye’yi karış karış geziyor. DYP Genel Başkan Yardımcısı Mahmut Nedim Bilgiç, “Her an seçim olacakmış gibi çalışıyoruz. Siyasetteki tıkanıklığa, hükümet direnemez. Cumhurbaşkanını, 2006’da yenilenmiş parlamento seçmeli” diyor.
     <br/>
     <br/>
     Meclis dışında kalan partilerden Saadet Partisi (SP), liderini arıyor. Kongre tarihi 11 Mayıs 2006. Ancak, yargı, olağanüstü kongrenin 20 Nisan’a kadar yapılmasını istedi. Uygun tarih aranıyor. SP Genel Başkan Yardımcısı Lütfü Esengün, 2006’da erken seçime gidilmesini istediklerini belirtiyor. Esengün, “Cumhurbaşkanını yenilenmiş Meclis’in seçmesi, yerinde bir talep olacak. Belki, gölge düşmesin diye Tayyip Bey de buna razı olabilir.” diyor.
     <br/>
     <br/>
     Bülent Ecevit’in ardından liderliğe Zeki Sezer’i getiren DSP, derinden çalışıyor. Ulusal medyanın kotasını yerel medya ağı ile aşıyor. Seçim için de 2006 sonbaharını öngörüyor. DSP Genel Sekreteri Tayfun İçli, AK Parti içindeki dengelerin de bu süreci zorlayabileceğini söylüyor. İçli, “DSP köklü bir parti. Hazırız, seçim olmalı.” diyor.
     <br/>
     <br/>
     MHP: En kısa zamanda
     <br/>
     <br/>
     MHP, 3 Kasım’ın yaralarını sarıyor. Son dönemde iyi de bir çıkış yaptı. Parti içi muhalefetin olağanüstü kongre girişimi askıda kalırken, 2006 Ekimi’ne kadar olağan kongrenin yapılması gerekiyor. Seçim startı ise aylar öncesinden verildi. Şimdiye kadar 22 il gezen MHP lideri Devlet Bahçeli, hem de kış ortasında kalan illeri turlayacak. MHP Genel Başkan Yardımcısı Faruk Bal, “Uygun zaman, en kısa zamandır. En geç, 2006 sonbaharıdır. Macun tüpten çıkmıştır. 2007’ye kadar direnemezler. Seçimden önce, cumhurbaşkanı seçilmemeli.” diyor.
     <br/>
     <br/>
     Sempatisi bir türlü oya dönüşmeyen BBP, Aralık’ta ya da Ocak’ta kongresini yapacak. Teşkilatlara seçim alarmı verildi. Parti, 2006’da seçim istiyor; cumhurbaşkanını da yeni Meclis’in seçmesi taraftarı. BBP Genel Başkan Yardımcısı Edip Özbaş, iktidarın ısrarının sorunları artıracağını savunurken, baskın seçim ihtimalinden de bahsediyor.
     <br/>
     <br/>
     Logosunu (yeşil zemin üzerinde arı) değiştiren Anavatan, Erkan Mumcu ile yeni bir hava yakaladı. Mumcu, iddialı ve seçim için 2006 sonbaharını uygun görüyor. Yakın çevresine bunu ifade ederken, “AK Parti’ye yüzde 8’lik oy katkım oldu. Şimdi değil ama sonbahardaki bir seçimde, bu oylar döner ve barajı aşarız.” diyor. Partide kongre süreci 1 Ocak’ta başlıyor. Anavatan Genel Başkan Yardımcısı Edip Safder Gaydalı, “2006 seçim yılıdır. İktidarlar seçimi aylar öncesinden konuşmaz. Birden gelir. Cumhurbaşkanını, yeni meclis seçmeli.” diyor.
     <br/>
     <br/>
     Partilerin görüşleri böyle. Ancak, anayasanın ‘seçimlerin 5 yılda bir yapılmasını’ öngören hükmü, pratikte hiç işlemedi. Son 22 yılda seçimler hep erken yapıldı. Bunda, siyaset ve ekonomiyi kıskaca alan istikrarsızlığın rolü önemliydi. İyi bir zamanlamayla baskın seçime gidip netice alma girişimleri de şüphesiz bu tabloyu şekillendirdi.
     <br/>
     <br/>
     22 yılda hep erken seçim
     <br/>
     <br/>
     12 Eylül 1980 darbesinden sonra ilk seçim 1983’te yapıldı. Turgut Özal başbakanlığındaki ANAP iktidarı, köklü reformlara imza attı. Seçime bir yıl kala hava değişti. Ekonomi kötüye gidiyor, ANAP’lı belediyelerin notu düşüyordu. Özal, 12 Eylül öncesi liderlerin siyaset yasağını kaldıran 1987 referandumunun sandıkları açılmadan, baskın seçim kararı aldı. “Yasaklar kalksa da kalkmasa da” zamanlama iyiydi. Nitekim, yasaklar kalktı ama, milletvekili sayısını artıran ANAP iktidar olarak çıktı 1987 seçimlerinden.
     <br/>
     Özal, 1989 yılında cumhurbaşkanı seçilince ANAP’ta genel başkanlık kavgası çıktı. Uzun süre iktidarda kalmanın getirdiği yıpranma ve iç mücadeleler partiye kan kaybettiriyordu. Yeni lider Mesut Yılmaz, dört aylık başbakanken erken seçime gitti. 1991’deki sandık, ANAP iktidarının sonu oldu. Süleyman Demirel’in yolu açıldı, DYP-SHP hükümeti kuruldu.
     <br/>
     <br/>
     Özal’ın vefatıyla dengeler değişti
     <br/>
     <br/>
     Özal 1993’te öldü. Çankaya’ya Demirel oturdu. DYP’nin başına da Tansu Çiller geçti. Terör, ekonomik kriz (Nisan kararları), sağ ve sol partilerdeki kargaşa siyaseti yine erken seçime sürükledi. Seçim 1995’te yapıldı. Bazı çevrelerin korkusu RP, birinci parti oldu.
     <br/>
     <br/>
     Ancak, istikrar, sağlanamadı. Merkez sağdaki kavgalar, yolsuzluk iddialarını Yüce Divan’a taşıma çabaları, bölücü terör, 28 Şubat Süreci, DYP’nin bölünmesi döneme damgasını vurdu. Kurulan üç ayrı koalisyon hükümeti de yürümedi. Erken seçim tarihi, bu kez 9 ay öncesinden belirlendi. Görevdeki ANAP-DSP-DTP hükümeti Türkbank skandalının patlak vermesiyle düştü. Bülent Ecevit başbakanlığında DSP azınlık hükümeti kuruldu. Abdullah Öcalan Türkiye’ye getirildi. 1999’da seçim yapıldı.
     <br/>
     <br/>
     Seçimin galibi, DSP oldu. DSP-MHP-ANAP koalisyonu kuruldu. Krizler bitmedi. Koalisyon ortaklarının görüş ayrılıklarına 2001 büyük ekonomik krizi eklendi. Cumhurbaşkanı Ahmet Necdet Sezer ile onu seçtiren Ecevit’in Milli Güvenlik Kurulu’ndaki ‘Anayasa kitapçığı’ kavgası, sürece damgasını vurdu. Ekonomi, ABD’den çağrılan Kemal Derviş’e teslim edildi. IMF, Dünya Bankası (ABD) ve Avrupa Birliği (AB) uyum yasalarının gölgesi, siyaseti zorluyordu. MHP lideri Devlet Bahçeli erken seçim istedi. 2002’de sandıktan AK Parti çıktı. Meclis’e, bir de CHP girebildi.
     <br/>
     <br/>
     <br/>
     KORKUT ÖZAL: ÖZAL’A SEÇİM YAPTIRDIM, CUMHURBAŞKANI OLDU
     <br/>
     <br/>
     Siyasetin tecrübeli ismi Korkut Özal, aktif politikadan uzak ama gelişmeleri yakından izliyor. Seçim tartışmalarını da Aksiyon’a değerlendirdi:
     <br/>
     <br/>
     -Daha, aylar önce seçimden bahsettiniz.
     <br/>
     <br/>
     Başbakan’ın seçim ve cumhurbaşkanlığına ilişkin sözlerinin evet, bir mantığı var. Ancak, dediğinizin olabilmesi için şartların sizi rahatça o noktaya götürmesi lazım. Ki, içinden geçtiğiniz süreç kolay kolay, olaysız ve istediğiniz gibi varabileceğinizi göstermiyor. Onun için, “Bir erken seçim sizin tercihiniz olabilir.” dedim. Şartlar böyle bir yere götürebilir ve erken seçimle daha rahat süreç yakalayabilirsiniz.
     <br/>
     <br/>
     -Erken seçim ihtimali var mı?
     <br/>
     <br/>
     İktidarın kamuoyundaki desteği düşüyor diyorlar. Fakat alternatifi de görünmüyor. Erken seçim, gelişecek olayların bir neticesi olarak gelebilir.
     <br/>
     <br/>
     -Şartlar zorlayabilir mi?
     <br/>
     <br/>
     Olabilir... Çünkü, bazı gerilimli konular var. Muhalefetin tamamı 2006’da seçim istemeye başladı. İstemeleri yetmez ama zorlayacaklar hükümeti. Sinir harbi mi, sabır harbi mi? Öyle bir şey olacak. Sayın Başbakan da bazen sabırlı görünüyor, bazen hemen etkileniyor; sabrı aşıyor. Onun için, 2007’nin sonbaharı diye kesin konuşamıyorum.
     <br/>
     <br/>
     -Sizin öneriniz ne?
     <br/>
     <br/>
     Gördüğüm bazı olumlu gelişmeler var, hükümetin lehine. Önümüzdeki dönemde de bu yabancı sermaye girişi hızlanır; millet de, işsizlik sıkıntısının aşıldığını, birtakım reformların oturmaya başladığını görürse, o zaman erken bir seçim yapmak uzatmaktan yararlı olabilir.
     <br/>
     <br/>
     -Yani zamanlama çok önemli...
     <br/>
     <br/>
     Erken seçim iyi düşünülebilirse, neticeleri bakımından faydalı olabilir. Bakın, ‘yapsın’ demiyorum. Şartlar bunu gösterecektir. 2006’nın ilk birkaç ayındaki gelişmeler, parlamentonun durumu, oradan çıkarılması düşünülen birtakım kanunlar... Onların ışığında karar verebilirler. Zorluklarla karşılaşıp işlerini istedikleri gibi götüremezlerse de, belki seçimi onlar düşünebilir. Size bir misal vereyim.
     <br/>
     <br/>
     -Evet...
     <br/>
     <br/>
     1983’te seçilen rahmetli ağabeyim (Turgut Özal), 88’e kadar götürebilirdi. O da, aynen 5 sene filan düşünüyordu. 1987’de kendisine “Eğer 88’e bırakırsan parlak bir netice alman zor. Ekonomide sorunlar çıkmaya başladı.” dedim. Kalp ameliyatı sonrası Amerika’dan dönüşünde hava meydanında tekrarladım: “Abi, bu sene seçim yapman her halde hayırlı olacak.” Önce, “Ya, nereden çıkardın?” diye olumsuz baktı. Fakat gidip inceleyince “Haklıymışsın” dedi. Seçimi bir sene evvele, 87’ye aldı. O seçim, onun cumhurbaşkanlığına gitmesini de mümkün kıldı. Neredeyse, anayasayı değiştirecek ekseriyet aldı. Onun için, erken seçimi hep yanlış olur diye düşünmemek lazım.
     <br/>
     <br/>
     -AK Parti’ye bir mesaj mı?
     <br/>
     <br/>
     Sayın Başbakan, “Cumhurbaşkanını bu parlamento seçecek.” diyor. Bu özellikle bazı çevrelerde rahatsızlık doğuruyor. Oraya kim çıkacak? Şimdiden münakaşa ediliyor. O bakımdan, ihtimal dahilinde gördüğümü söylüyorum. Erken seçime gitmelerini söyleyebilecek şartları şu anda görmüyorum. Ancak, 2006’nın ilk birkaç ayı bunu gösterecek...
     <br/>
     <br/>
     -Cumhurbaşkanlığı sürecinin krize dönüşmemesi için neler yapılmalı?
     <br/>
     <br/>
     Bu parlamentonun seçme yetkisi var. Tartışmaları erken ve yanlış buluyorum. Tabii, orada daha çok siyasi savaş var. Muhalefet hükümeti yıpratıyor. İktidar da bazen, hızlı hareket edemiyor. Bazı meselelerde ummadığınız gelişmeler oluyor.
     <br/>
     <br/>
     -Sayın Baykal’ın ‘artık darbe çare değil’ sözleri bir uyarı mı sizce?
     <br/>
     <br/>
     Maalesef, birtakım konularda iç gerilimler var. Etnik çatışma tehlikeleri belirdi. “Acaba demokrasinin değerleri içinde götürülemeyecek mi?” gibi laflar çıkmaya başladı. Sayın Baykal, onlara mani olmaya çalışıyor diye düşünüyorum. Türkiye’nin demokrasiden başka alternatifi yok.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Ubeydullah Refet, 03-Aralık-2005
> Erken seçim: 
> Normal şartlarda AK Parti erken seçime gitmez; çünkü erken seçimin AKP’ye daha fazla siyasi güç kazandırması çok zor. Ayrıca AKP’nin tabanına verdiği ve yerine getiremediği birçok konuda karşısına çıkan makam cumhurbaşkanlığıdır. Cumhurbaşkanını seçip bazı anayasa değişikliklerini yaparak seçmenin karşısına çıkmak en mantıklı yoldur; ancak, iç ve dış siyasi gelişmeler ile ekonomideki kırılgan yapı (özellikle cari açık) AKP’yi 2007’ye taşıyamayabilir. Bu durumda bir erken seçim kaçınılmaz olabilir ve seçimin tarihi 2006’nın sonbaharı değil ilkbaharı olur. Hükümet IMF, AB, Irak ve seçimden önce çıkmayı düşünen sıcak paranın getireceği riskleri düşünerek Özal gibi ilkbaharda erken seçim kararı alır. Bence en kuvvetli senaryo budur. Burada tek risk AKP’li milletvekillerinin erken seçime razı olmama durumudur. Acaba bunun için mi, Sayın Başbakan milletvekillerine 'Sizi teşkilatın önüne atmayacağım, hepinizi tekrar listeye alacağım' dedi. Yoksa erken seçim kararı için milletvekillerine mecbur olmayan hiçbir genel başkan teşkilatını karşısına alacak böyle bir söz vermez.

### Ahmet Uysal, 02-Aralık-2005
> Var mısınız?: 
> Cumhurbaşkanlığı seçimleri için bir buçuk sene öncesinden çeşitli siyasi oyunlar oynanmaya ve alternatifler düşünülmeye başlandı. Gerçi bunlar AK Parti iktidara geldiğinden beri var; ama artık ciddi ve yoğun bir şekilde dillendiriliyor. Erken seçimi sadece CHP değil muhalefetteki bütün partiler istiyor. Peki, şunu hiç düşünmüyorlar mı? KAMAR’ın yaptığı son araştırmaya göre AK Parti’nin oyu artmış, CHP’ninki azalmış, diğer partiler barajı aşamıyor. AK Parti şimdiki milletvekili sayısından daha fazlasıyla yine iktidar olacak. Bu durumda ne söylenecek? En iyisi, ülke iyiye doğru giderken cumhurbaşkanını halka seçtirelim. Var mısınız?

### Fatih Aydemir, 01-Aralık-2005
> Kim cumhurbaşkanı olacak?: 
> Cumhurbaşkanlığı seçimi için size bugünden iki aday ismi veriyorum! Biri Mehmet Aydın, diğeri ise Vecdi Gönül'dür. Bir de sürpriz var tabii... Bülent Arınç, AK Parti’de sözü geçen birisidir. Bu iki adaya karşı üçüncü aday olarak ortaya çıkacak ve son turda cumhurbaşkanlığı seçiminin galibi olacak. Kartel gazeteleri, “Laiklik elden gitti/gidiyor!” manşetleri atacak. Bülent Arınç'ın cumhurbaşkanı olması AKP’nin tekrar iktidara gelmesinde (yine tek başına) etkili olacaktır. Çünkü şimdiki cumhurbaşkanı hükümetin birçok tasarrufuna karşı çıkmaktadır. Arınç'ın cumhurbaşkanlığı birçok kesimi rahatsız etse de Türkiye'nin AB üyelik sürecinin daha da hızlanmasında etkili olacaktır.

### Ramazan Özer, 30-Kasım-2005
> Cumhurbaşkanını niye halk seçmiyor?: 
> Cumhurbaşkanını milletin seçmesi yine başka bahara mı ertelenecek? Cumhurbaşkanını vekiller değil millet seçse hükümetlerin üzerinden ağır bir yük kalkar. İktidar tuhaf tartışmalara muhatap olacağına icraatlarına yoğunlaşır.

### Zafer Avcı, 29-Kasım-2005
> Siyasi sistemimiz ihtiyaca cevap vermiyor: 
> İyi ya da kötü 5 yıllık ömrünü tamamlayan bir hükümete yıllardır hasretiz. Hasretiz diyorum çünkü en kötü idare idaresizlikten iyidir sözünün önemi 22 yıldır anlaşılıyor. Maalesef gelen hükümetlerin istikrarsızlıkları ülkede idare boşluklarına yol açıyor. Yine istikrarsızlık ülkeyi belirsizliğe götürüyor ve gündemin akıllara zarar ve gizemli olayları çözülemiyor. Gemideki her mürettebat kaptanlığa soyunmuş, yolcular şaşkın. Bu manzarayı her üç ya da dört yılda bir yaşamaya başladık. Milletin oy kullanma oranı ise her seçimde düşmeye devam ediyor. Hangi parti gelirse gelsin hukuken meşru olabilir ama vicdanen meşruiyet ne olacak? Artık bu tıkanmış, istikrarsız siyasi sistem insanların ihtiyaçlarına cevap vermiyor. Fransızlar dahi siyasi tıkanıklığın düzelmesi için ikinci ihtilallerini 1839'da yaptı. Elli yıl hayli kısa bir süre. Hele globalleşmenin zamanı çılgınca kısalttığı şu günlerde hâlâ eski düzene devam etmek hiç rasyonel değil. Her şeyden önce kutsal vatanının, aziz milletinin ve şanlı bayrağının önemini canından üstün tutan bir üniversite öğrencisi olarak mevcut siyasi yapıya ve siyasetçilere güvenmediğimi, yapacakları her seçim şeklini meşru addetmeyeceğimi, kalbi bu vatan için en azından benim kadar atmayacak bir siyasiyi daha istemediğimi siz saygıdeğer medya kuruluşu vasıtasıyla beyan ederim!.

### Numan Nizip, 29-Kasım-2005
> Hasbinallâhü ve ni'mel vekil: 
> Aksiyon, gündemi belirleyen dergi olma özelliğini devam ettiriyor. Cumhurbaşkanlığı seçimi tartışmalarının iki yıl önceden başladığı tek ülke belki de Türkiye'dir. Marjinal bir kesim muhtemel cumhurbaşkanının eşinin başörtülü olup olmayacağı konusuyla yatıp kalkıyor ve sığ değerlendirmeler yapıyor aylardır. Fakat mantıksal kurgular bizi farklı bir ikileme götürüyor. Bu kesimi üzen sadece bir metrelik bir eşarp mı yoksa kendilerine benzemeyen birisinin yedi sene Çankaya’da oturacak olması mı, diye soruyor insan. Şimdiden birileri bunu engellemek için planlar kuruyor gibi geliyor bana. Velhasıl 2006 yılı çok zor geçecek gibi gözüküyor. Bizlere de “Hasbinallâhü ve ni'mel vekil” demekten başka bir şey kalmıyor ve belki de bu yetiyor.

Kaynak: [www.aksiyon.com.tr](http://www.aksiyon.com.tr:80/detay.php?id=22915&yorum_id=1), [web.archive.org (arşiv bağlantısı)](http://web.archive.org/web/20070607204950/http://www.aksiyon.com.tr:80/detay.php?id=22915&yorum_id=1)
