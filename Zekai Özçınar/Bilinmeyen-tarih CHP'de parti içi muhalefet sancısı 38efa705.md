# CHP’de parti içi muhalefet sancısı

*Zekai Özçınar Bilinmeyen-tarih*

<div>
 <p>
  <font>
   Mustafa Sarıgül olayı, siyasette ‘ince hesaplara’ dayalı birlikteliklerin uzun sürmediğini, muhataplarını nasıl yıprattığını göstermesi açısından kaydadeğer aslında.
   <br/>
   <br/>
   Anlaşılması için isterseniz geçmişe bir uzanalım:
   <br>
    <br>
     Tomris Özden! Hafızanızı zorlayın, hani şu yıllar önce Güneydoğu’da şehit düşen albayın eşi. Gazetelere haber olunca birden kıymete bindi, CHP kapılarını açtı. En yüksek oyla, Parti Meclisi (PM) üyeliğine bile seçildi. ‘Sorunun yalnızca askerlerle çözülemeyeceğini’ söyledi ve öldürülen bir PKK’lının kız kardeşiyle el ele tutuşarak barış mesajı verdi. Sonuç malum, PM üyeliğinden istifa ettirildi popüler bayan, unutuldu.
     <br>
      <br>
       Yaşar Nuri Öztürk, dine getirdiği ‘çağdaş’ yorumlarıyla ve Atatürkçü kimliğiyle popüler oldu. Seçimlerde pek âlâ CHP’nin işine yarayabilirdi, aday yapıldı ve milletvekili seçildi. Gün geldi, parti yönetimini hem Atatürkçü olmamakla hem de dine uzak durmakla suçladı. Hoca, yeni bir parti kurma hazırlığında.
       <br>
        <br>
         Kemal Derviş, ekonomik krizin ardından ABD’den getirilen kurtarıcı. Solun da kurtarıcısı gibi sunuldu kitlelere. Son anda kaptı onu Deniz Baykal, seçimlere ‘Derviş’ havasıyla girdi. CHP’nin yenileşmesi, başörtüsü vs. konularda ‘ileri geri’ laflar etti. Birden eleştiri oklarına muhatap kaldı. Artık, ‘işlevini’ tamamladığını o da anlamıştı, partideki görevinden istifa etti. Şimdilerde, sade bir milletvekili ve AB yolunda hükümetle kol kola.
         <br/>
         <br/>
         Ve, Mustafa Sarıgül, Şişli’nin popüler-medyatik belediye başkanı. Mahalli seçimlere az bir zaman kala CHP’ye katıldı. 11 Aralık 2002’de rozetini elleriyle takarken Baykal, bakın ne diyordu: “Alev topu gibi, kabına sığmayan, pırıl pırıl çok sevilen bir belediye başkanı.” Ama alev topu, çok geçmeden partiyi sardı. Liderliğe soyununca, cevabını da aldı. Kesin ihraç istemiyle disipline sevk edildi, mitinglerinde parti simgelerini kullanması yasaklandı, ‘yolsuzluk dosyaları’ tozlu raflardan indirildi. Mücadele ise kıran kırana bir sürece girdi.
         <br/>
         <br/>
         Baykal’ın fendi, her defasında dünün ‘popüler/vitrin’ şimdinin ‘televoleci’ adamlarını yeniyor ama, iş burada bitecek gibi değil. Öyle ya, hem CHP yıpranıyor hem karşı cephe genişliyor. ‘Rüşvetle milletvekilliği adaylığı dağıtma’ iddiaları da, Süleyman Demirel’in ‘turpun büyüğü heybede’ sözünü hatırlatırcasına buna ekleniyor.
         <br/>
         <br/>
         Bilecikli vekillerin yol kazası
         <br/>
         <br/>
         Bayındırlık Bakanı Zeki Ergezen, ardı arkası kesilmeyen duble-yol taleplerine artık yerinde inceleme yaptıktan sonra cevap veriyor. Tabii ki kârlı da çıkıyor. Ergezen’i, en son Bilecik-Yenişehir Yolu için Ak Partili Bilecik milletvekilleri sıkıştırdı. Vekiller, Gemlik Limanı’na seramik, mermer, fayans taşıyan kamyonların bol virajlı ve dar olan bu yolda uzun kuyruklar oluşturduğunu anlattılar önce. Ardından, bir milyar doları aşan ihracattan bahsettiler ve 35 kilometrelik yolun iyileştirilmesini istediler. Onları kırmadı Ergezen, “Şu yolu bir görelim” demeyi de ihmal etmedi. Yola çıkıldı, 7-8 km. gidildi ama bir gariplik vardı. Yol boyunca önlerine, tek bir kamyon çıkmamıştı. Nihayet, yükünü boşaltmaktan dönen bir kamyon görüldüğünde sessizliği Ergezen, bozdu: “Bu yol, işlek değil, para veremem.” Vekillerden Fahrettin Poyraz durumu kurtarmak için Vali Ayhan Çevik’e  “Yolları, Bakan Bey için mi kestiniz?” diye sordu. Cevap, umudun tükenişiydi: “Kesmedik efendim.” İşin aslı ise sonradan anlaşıldı, sıkıntı gerçekti ama o gün pazardı ve kamyonlar pazar günü çalışmıyordu. Artık, çok geçti.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 426 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18281), [web.archive.org (arşiv bağlantısı)](http://web.archive.org/web/20050124191559/http://www.aksiyon.com.tr:80/yazdir.php?id=18281)
