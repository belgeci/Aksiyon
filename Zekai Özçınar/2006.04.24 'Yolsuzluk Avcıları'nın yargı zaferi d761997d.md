# ‘Yolsuzluk Avcıları’nın yargı zaferi

*Zekai Özçınar 2006.04.24*

<div>
 <p>
  <font>
   Yaşar Topçu'nun Yolsuzlukları Araştırma Komisyonu üyeleri hakkında açtığı tazminat davası mahkemece reddedildi.
   <br/>
   <br/>
   Toplumu ve ekonomiyi kemiren öncelikli tehditler arasında gösterilen yolsuzlukları enine boyuna araştırdı; deyim yerindeyse 'hortumun röntgenini çekti.' Eski başbakan ve bakanların Yüce Divan'da yargılanmalarının önünü açtı. Söz konusu tarihî çalışmanın mimarı Türkiye Büyük Millet Meclisi Yolsuzlukları Araştırma Komisyonu, suçlamalara da maruz kaldı, tartışmaların odağında oldu. Ancak, iki yıl sonra gelen yargı kararı, tartışmayı komisyon lehinde noktaladı. Yüce Divan'da yargılanması süren eski Bayındırlık ve İskan Bakanı Yaşar Topçu'nun 11 komisyon üyesi hakkında açtığı toplam 60 milyar liralık (60 bin YTL) tazminat davası, mahkemece reddedildi. Mahkeme, Meclis araştırma ve soruşturması yollarının kapatılmamasını 'hukuk devleti olmanın gereği' saydı. Yargıtay da kararı onayladı.
   <br>
    <br>
     Gerçi, Yüce Divan’a gönderilen siyasi şahsiyetlerin tamamı Araştırma Komisyonu'na öfkeliydi; ancak, içlerinden sadece 'kişilik haklarına saldırıldığı' gerekçesiyle Yaşar Topçu yargı yoluna gitti. 'Uğradığı üzüntü ve acının' telafisi için Ankara Asliye 12. Hukuk Mahkemesi'ne başvurdu. Komisyon Başkanı AK Partili Azmi Ateş'ten 10 milyar lira (10 bin YTL); komisyon üyesi AK Partili ve CHP'li milletvekilleri Hamza Albayrak, Fahrettin Poyraz, Ali Küçükaydın, Yüksel Çorbacıoğlu, Atilla Koç, Ahmet Güryüz Ketenci, Kemal Kılıçdaroğlu, Halide İncekara, Fazıl Kahraman  ve Mahmut Yıldızdan ise 5'er milyar lira (5 bin YTL) talep etti. Araştırma ve soruşturma yani 'denetim görevi' yapan bir Meclis komisyonunun, normal mahkemeler önünde davaya muhatap kalması aslında bir ilkti. Daha yeni sonuçlanan tazminat davası, bu özelliğiyle ilginç tartışmalara sahne oldu.
     <br>
      <br>
       KOMİSYON BOYUN EĞMEDİ
       <br>
        <br>
         Doğru Yol Partisi ve ardından Anavatan'da siyaset yapan Yaşar Topçu, dava dilekçesini komisyon raporundaki kendisiyle ilgili şu ifadelere dayandırdı: "Karadeniz Sahil Yolu işlerinin ihalesinde devleti büyük ölçüde zarara uğratarak firmalara menfaat sağladığı gerekçesiyle Türk Ceza Kanunu'nun (TCK) 205. maddesine uyan fiil nedeniyle Bayındırlık ve İskan eski Bakanı Yaşar Topçu hakkında Meclis soruşturması açılması gerektiği kanaatine varılmıştır."
         <br/>
         <br/>
         Aynı zamanda, eski Cumhurbaşkanı Süleyman Demirel'in avukatlığını yapacak kadar iyi bir hukukçu olan Topçu'ya göre, konu bilgilendirme sınırları aşılarak medyaya taşınmış; komisyon yetkilerini aşmıştı. Çünkü, 'araştırma komisyonları ithamda bulunamazdı.' Hem, suçlandığı konularla ilgili daha önce kurulan soruşturma komisyonlarında aklanmıştı. Yeni deliller olmadan başka komisyon kurulamazdı. Sinoplu eski bakan, komisyonu 'kötü niyetli olmakla ve siyasi rant peşinde koşmakla' suçlamayı da ihmal etmedi.
         <br/>
         <br/>
         Komisyon ise bütün bunlara karşı yazıyla cevap verdi. Mahkemeye gönderilen cevapta, öncelikle 'raporun davalıların kişisel eseri değil, Türkiye Büyük Millet Meclisi'nin eseri olduğu; hem komisyon başkanı hem de üyelerinin görevlerini çıkar çevrelerinin baskılarına boyun eğmeden, kişisel riskleri göğüsleyerek millet adına yerine getirdikleri' vurgulandı. Topçu'nun Anayasa Mahkemesi'nde başlayan yargılanmasında da dile getirdiği bu itirazlarının kabul edilmediği hatırlatıldı.
         <br/>
         <br/>
         TOPAL HADİSESİ
         <br/>
         <br/>
         Komisyon, mahkemeye iki de ilginç belge sunmuştu. Birincisi, eski bakanın 'geçmişteki soruşturma komisyonlarında aklanmıştım' savunmasını çürütmeyi amaçlıyordu ve eski Başbakan Mesut Yılmaz'ın komisyondaki sözleriydi. Yılmaz, burada, "Soruşturma komisyonlarında karşılıklı oy kullanmak suretiyle bu şekilde karar alınması sağlanmıştır." demişti. Diğeri ise, 'araştırma komisyonu ithamda bulunamaz' savunmasındaki çelişkiye yönelikti ve Topçu'nun TBMM Susurluk Araştırma Komisyonu raporuna yazdığı şu karşı oy yazısıydı: "Maktül Ömer Lütfü Topal'ın (kumarhaneciler kralı olarak tanınıyordu) uyuşturucu ticaretinden ve kaçakçılığından mahkum olduğu bilindiği halde, 13 adet gazino açma müsaadesi verenler hakkında soruşturma ve kovuşturma yapılmalıdır." Komisyon, cevabına "siyasi kimliğe sahip, önemli yetkileri kullanan kişilerin üzüntü duymamak için, görevdeyken daha dikkatli ve özenli davranmaları gerekir." ifadelerini eklemeyi de ihmal etmedi.
         <br/>
         <br/>
         HUKUK DEVLETİ
         <br/>
         <br/>
         Davada son sözü her zaman olduğu gibi mahkeme söyledi. Karşılıklı sunulan belge ve cevaplar ışığında Topçu'nun manevi tazminat isteğini reddetti. Karar, 'kişilik haklarına saldırı oluşturan bir eylem sübut bulmamıştır' şeklinde açıklandı. Topçu, bu kez temyize gitti. Ancak, temyiz talebini reddeden Yargıtay, mahkemenin bu kararını onadı. Kuşkusuz, mahkeme kararının gerekçesi de irdelenmeye değer. Meclis komisyonlarıyla ilgili olarak siyasetin gündemini sürekli meşgul eden tartışmalara ışık tutacak mahiyetteki gerekçede, 'Anayasa ve TBMM İçtüzüğü'nde daha önce soruşturulmuş bir konuda denetim yolunu kısıtlayan bir hüküm bulunmadığı' hatırlatıldı. Ardından şu ifadelere yer verildi: "Zaman aşımı dolmamak kaydıyla araştırma ve gerekiyorsa soruşturma yollarının kapatılmaması hukuk devleti olmanın gereğidir. Davacının bakan olduğu dönemde yürüttüğü faaliyetleri hakkında daha önceden Meclis soruşturma komisyonu tarafından gerekli denetim yapılmış olsa bile, daha sonra Meclis araştırma komisyonunun araştırma yapması olağan bulunmaktadır."
         <br/>
         <br/>
         Mahkeme gerekçesinde, Meclis komisyonlarının çalışmaları konusunda kamuoyunun bilgilendirilmesinde bir sakınca olmadığı da belirtiliyor: "Meclis Araştırma Komisyonu'nun raporu konusunda kamuoyunu bilgilendirmek için basın toplantısı yapmayacağına dair engelleyici hukuk kuralı da bulunmamaktadır. Nitekim, gizli oturum kararı alınmamış ise Meclis'in faaliyetlerinin tümünü, bu Meclis'in ait olduğu ülkeye ve ülkenin insanlarına bildirmesinde engelleyici bir anlayış çağımızda savunulacak bir anlayış değildir."
         <br/>
         ARAŞTIRMA KOMİSYONU’NUN RAPORLARI
         <br/>
         <br/>
         3 Kasım seçimlerinin ardından kurulan Meclis Yolsuzlukları Araştırma Komisyonu, geçmiş dönemin sayısız yolsuzluk olayını mercek altına aldı. Çok sayıda kişiyi dinledi, binlerce belgeye ulaştı. Hazırladığı geniş kapsamlı raporunda bunlara yer verdi. Komisyonun önerileri doğrultusunda soruşturma komisyonları kuruldu. Böylece, eski Başbakan Mesut Yılmaz, eski Başbakan Yardımcısı Hüsamettin Özkan ile eski bakanlar Koray Aydın, Cumhur Ersümer, Zeki Çakan, Yaşar Topçu ve Recep Önal Yüce Divan'a gönderildi. Yargılamalarda savcı, Mesut Yılmaz hakkındaki davanın zaman aşımından düşmesini istedi. Özkan ve Önal ise beraat etti. Diğer eski bakanlar için karar aşamasına gelindi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 2161 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=24020), [web.archive.org (arşiv bağlantısı)](http://web.archive.org/web/20070711203826/http://www.aksiyon.com.tr:80/yazdir.php?id=24020)
