# Komşularla sıfır sorun imkânsız

*Yusuf Acar 2011.12.12*

<font class="agenda2NewsSpot">
 Türkiye’nin sıfır sorun politikası çöktü mü, şekil mi değiştiriyor? Kendi içlerinde ve birbirleriyle sorunları olan komşulara sahip Türkiye’nin sıfır sorunu hedeflemesi ne kadar gerçekçi?
</font>
<font class="newsDetail">
 <p>
  Aralık ayı başında Abant Platformu ile Zirve Üniversitesi ortaklığında gerçekleştirilen Arap Baharı konulu konferansa İngiltere’den katılan Londra King’s College Savunma Çalışmaları Bölümü öğretim üyesi Bill Park’la Türkiye’nin tartışmalı “komşularla sıfır sorun politikası” üzerine ufuk açıcı bir söyleşi yaptık. Türkiye hakkında birçok esere imza atan Park’ın geçen ağustosta yayımlanan ve henüz Türkçeye çevrilmeyen ‘Modern Türkiye: Küreselleşen Dünyada Halk, Devlet ve Dış Politika’ adlı kitabı da çok boyutlu ve derinlemesine bir analiz sunuyor.
 </p>
 <p>
  <strong>
   -Türkiye’nin komşularla sıfır sorun politikasını nasıl değerlendiriyorsunuz?
  </strong>
 </p>
 <p>
  Komşularla sıfır sorun politikasının bir istek veya ümidin ifadesi olduğunu düşünüyorum. Ancak politika, komşularla gerçekten sıfır sorun sonucuna ulaşılacağı şeklinde yorumlandı ve bu yönde bir beklenti oluşturdu. Bir açıdan iyi bir politika ve ilişkilerin nasıl olmasını istediğinize dair umudunuzu ifade ediyor. Belki hiçbir zaman bu sonucu üretmeyecek; ama ilişkilerinizi geliştirecektir. Öte yandan, eğer bunu “Biz gerçekten sıfır sorunu başaracağız.” şeklinde yorumlarsanız bunu her zaman yapmanız mümkün olmayabilir; çünkü komşularınızla aranızda hiçbir sorunun olmayacağını garanti edemezsiniz. Bu sadece Türkiye ile ilgili değil, uluslararası ilişkilerde komşuluk münasebetlerinin doğasında var. Türkiye’nin birçok komşusu kendi içinde sorunlar yaşıyor ve komşuların da birbirleriyle sorunları var: İran ve Arap ülkeleri, Suriye ve İsrail, Ermenistan ve Azerbaycan. Böyle bir ortamda ‘sıfır sorun’ sonucunu elde etmek mümkün değil.
 </p>
 <p>
  <strong>
   -Son yıllarda Türkiye’nin, geçmişte neredeyse kanlı bıçaklı olduğu komşularıyla ilişkilerini çok iyi noktalara getirdiğini görüyoruz…
  </strong>
 </p>
 <p>
  Ben de bundan dolayı sıfır sorun politikasını destekledim. Bazı analistler, mutlak başarıya ulaşamadı diye bu politikanın başarısız olduğunu  düşünüyor ki bu doğru bir bakış açısı değil. Her ülke komşularıyla iyi ilişkilerden fayda sağlar. Uzun yıllar boyunca Türkiye’nin komşularıyla ilişki düzeyi çok düşüktü, hatta kötüydü. AK Parti hükümeti bunun değişmesi gerektiğini düşündü ve harekete geçerek komşularla ilişkileri iyileştirmeye başladı. Geçmişle kıyaslayınca Türkiye’nin komşularıyla ilişkileri kesinlikle çok daha iyi konuma yükseldi. Aslında elde edilen sonuç son derece normal; çünkü zaman zaman zor olsa da herkes komşusuyla iyi olmak ister. Yunanistan örneğini ele alalım. İlişkilerin özünde çok değişen bir şey yok, bugün hâlâ Ege’de ve Kıbrıs’ta sorunlar çözülmüş değil; ama ilişkilerin atmosferi geçmişe kıyasla çok daha iyi. Bu da sorunları çözmek için zemin oluşturuyor ki dış politika icrası açısından çok daha etkin bir yöntem.
 </p>
 <p>
  <strong>
   -Özellikle Arap Baharı sonrasında bölgede yaşananlar yüzünden söz konusu politika sorgulanmaya başladı. Kimi çöktü diyor, kimiyse yaşanan iç gelişmelerden dolayı biçim değiştirdiğini söylüyor. Sizce hangisi?
  </strong>
 </p>
 <p>
  Benim de dâhil olduğum bir grup ta başından beri bu politikayı sorguluyor. Çünkü öyle veya böyle komşularla sorunsuz ilişkiler kuramazsınız, hele ki Türkiye’nin komşuları düşünüldüğünde. Bu anlamda politika gerçek dışı olarak değerlendirilebilir. Fakat ben Türk hükümetinin bundan ziyade komşularıyla ilişkilerini geliştirmeyi amaçladığını düşünüyorum. Politikanın başarısız olduğu durumlar var ve bu bazen hükümetin hatalarından bazen de kontrol edemediği durumlardan kaynaklanıyor. Kendi hatalarına bir örnek vermek gerekirse, komşuların kendi aralarındaki ihtilaflarında taraf tutmasından bahsedilebilir. Türkiye, Suriye- İsrail arasında arabuluculuk rolü üstlenen bir ülke iken İsrail’le kavga eden bir konuma geldi ve rolünü sürdürmesi imkânsızlaştı.. Üstelik şimdi Suriye’yle ilgili sorunlar da var. Sorunsuz ilişkiler kurmak ve herkesin dostu olmak istiyorsanız, komşuların birbirleriyle çelişkili konumlarından kaynaklanan sonuçlara hazır olmalısınız. Türkiye’nin bunu yapmak zorunda olduğu durumlar ortaya çıktı. Örneğin hükümet Ermenistan’la ilişkileri iyileştirme çabasına girdi. Bu müspet bir hamleydi; fakat Türkiye’nin Azerbaycan’a karşı ihlal edilmemesi gereken sorumlulukları hâlen masada duruyordu ve proje akamete uğradı. Gelinen noktada, İran bir başka örnek olarak verilebilir.
 </p>
 <p>
  <strong>
   -Politikanın doğru olduğunu; ama yanlış isimlendirmeyle gerçekçi olmayan beklentiler doğurduğunu mu söylüyorsunuz?
  </strong>
 </p>
 <p>
  Kesinlikle. Türkiye bunu sadece ‘komşuluk politikası’ olarak adlandırabilir ve “Bütün komşularımızla açılım yapacağız ve ilişkilerimizi geliştirecek politikalar uygulayacağız.” diyebilirdi. İsimden kaynaklanan sonuç beklentisi de buna göre komşularla müzakerelerin ve etkileşimin artırılması olacaktı. Garip ama bu zaten geleneksel olarak Türkiye’nin komşularıyla sahip olmadığı bir ilişki düzeyine işaret ediyor. Komşuluk politikasıyla müspet sonuçlar elde edilip edilemeyeceği ayrı bir konu. En azından kamuoyları nezdinde politika sonucuyla ilgili beklentiler belirlenmiş olurdu.
 </p>
 <p>
  <strong>
   -Politikanın icrasında sizce ne gibi yanlışlar yapıldı?
  </strong>
 </p>
 <p>
  En önemlisi bence Suriye ile geliştirilen ilişki tarzıdır. Esed rejiminin diktatörlük olduğu sır değil. Türkiye’nin Suriye söylemi ve yöntemiyse fazla kardeşçeydi. Rejimi tamamen kucaklayan ve saran bir anlayış hâkimdi. Bunu yaparken, bazı Arap ülkeleri ve ABD gibi dostlarının tepkisini çektiğini de hatırlamak gerekiyor. Türkiye’nin Suriye ile ekonomik, ticari, siyasi ilişkilerini geliştirmeye çalışması, bunları yaparken komşusu üzerinde etki alanı oluşturması güzel şeyler. Ama bence kullanılan dil fazlasıyla kardeşçeydi. Sonuçta bu rejimin karakteri belli ve siz ona normalin üstünde bir yakınlıkla, bir kardeş gibi yaklaşınca onu her şekilde sahiplenmeniz gerekiyor. Bence bu abartılıydı. Bir başka nokta, AK Parti hükümeti, sıfır sorun için Müslümanlığı, ortak Osmanlı tarihini ve komşuluğu yeterli gördü ki bence yeterli değil. Sadece Müslüman olmak veya ortak geçmiş zaten kendi içlerinde tartışmalı hususlar. Müslümanlıktan anlaşılan şey Türkiye içinde dahi farklılıklar arz ediyor. Osmanlı dönemine Türklerle Arapların bakışlarının da aynı olduğunu söyleyemeyiz. Bir de nihayetinde bölgedeki rejimlerin genel karakterinin diktatörlük olduğunu ve kendi içlerindeki komşuluk ilişkilerinin sorunsuz olmadığını da hatırlamak gerekiyor. Suriye ile açılım yapmanın kötü olduğunu iddia etmiyorum. Ancak, rejimi tamamen kucaklamak, beklenmedik sonuçlara yol açabiliyor. Sonuçta, Suriye’deki olaylar sonrasında Türkiye zor da olsa doğru olanı yaptı ve rejime karşı Suriye halkını kucakladı. Bu doğru hareketti; ama öbür taraftan bölgedeki diğer rejimlerin bundan çok hoşlandığını sanmıyorum. Türkiye’nin kendi içlerinde kaynayan ülkelerin halklarını desteklemesi, mevcut yönetimleri rahatsız edebilir ki buna bağlı sonuçları da hesaba katmak gerekiyor.
 </p>
 <p>
  <strong>
   -Türk hükümeti Esed’e ve Kaddafi’ye çok yakın olmakla eleştiriliyor; ama mesela Silvio Berlusconi Kaddafi’nin elini öperken veya Nicolas Sarkozy Kaddafi’nin çadırını Elysee Sarayı’na kurdururken İtalya ve Fransa’nın diktatörlere tavrı aynı şekilde değerlendirilmiyor. Bunu nasıl okumalı?
  </strong>
 </p>
 <p>
  Bahsettiğiniz iki ülkenin yanına İngiltere’yi de koyabilirsiniz. Biz dış politikayı ideoloji veya ilkelere değil, çıkarlara göre icra ediyoruz. Kaddafi’nin elini öperiz; ama bu onu sevdiğimiz anlamına gelmez. Hatta onu seviyormuş gibi dahi yapmayız. Dostluk yoktur, ortak çıkarlar vardır. Bunu söylemek pek hoş değil ama gerçek bu. Türkiye’nin Osmanlı tarihinden bahsediliyor; ama İngiltere de yıllardan beri eski sömürgeleriyle ilişkisini sürdürüyor. Sonuçta devletler düzeyinde ortak işler ve çıkarlar söz konusu. Onlar da bizi sevmiyordur. Ama günün sonunda onlarla ilişkimiz kardeşçe bir kucaklama olmadığı için aleyhlerine karşı tutumlarımız ihanet olarak adlandırılmıyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31264-komsularla-sifir-sorun-imk%C3%A2nsiz.html), [web.archive.org (arşiv bağlantısı)](http://web.archive.org/web/20120112094308/http://www.aksiyon.com.tr:80/aksiyon/haber-31264-komsularla-sifir-sorun-imk%C3%A2nsiz.html)
