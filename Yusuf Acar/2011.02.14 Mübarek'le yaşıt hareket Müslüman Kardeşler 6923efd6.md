# Mübarek’le yaşıt hareket: Müslüman Kardeşler

*Yusuf Acar 2011.02.14*

<font class="agenda2NewsSpot">
 Müslüman Kardeşler (İhvan-ı Müslimin) ile Hüsnü Mübarek, 1928’de hayata gözünü açtı. Sahneden çekilmek zorunda kalan Mübarek, şimdi 30 yıllık iktidarı boyunca bastırmaya çalıştığı akranının yükselişine şahit oluyor.
</font>
<font class="newsDetail">
 <p>
 </p>
 <p class="MsoNormal">
  Hüsnü Mübarek 4 Mayıs 1928’de Kahire yakınlarındaki köyünde dünyaya gözlerini açmadan yaklaşık iki ay önce, İsmailiye şehrinde 22 yaşındaki bir genç öğretmen Müslüman Kardeşler adlı cemiyeti kuruyordu. Öğretmenliğinin yanında, camilerde hatta kahvelerde vaazlar, sohbetler veren bu genç öğretmen başlangıçta 6 işçiyle kurduğu derneğinin zamanla yüz binlere ulaştığını görecekti. Hasan el-Benna’dan bahsediyoruz. Şimdilerde, adını sıkça duyduğumuz Müslüman Kardeşler veya İhvan-ı Müslimin (İhvan) hareketini bundan 83 yıl önce kurarken amacı, toplumun Kur’an ve sünnetin ışığında can bulmasıydı. Benna için en önemli konu ülkesinin kaynaklarını sömüren, toplumu ahlaki ve iktisadi olarak çökerten İngiliz sömürgesinin son bulmasıydı.
 </p>
 <p class="MsoNormal">
  Benna, cemiyetin merkezini başkent Kahire’ye taşıyıp ülke genelinde şubeler açarken 10 yıl içerisinde mensuplarının sayısı 500 bini geçiyordu. Harekete gösterilen sempati ülke sınırlarını da aşarak başta komşular olmak üzere birçok Müslüman ülkeye taşmıştı. İhvan, 1948 yılı sonlarına doğru rejim aleyhtarı faaliyetlerinden ötürü kapatıldı. Kapatma emrini veren başbakan Mahmud Fehmi Nukraşi 28 Aralık’ta Abdülmecid Ahmed Hassan adlı İhvan üyesi olduğu iddia edilen bir veterinerlik öğrencisi tarafından öldürüldü. Kısa süre sonra da cemiyetin kurucusu 43 yaşındaki Hasan el-Benna Kahire’de Mısır gizli servisi tarafından öldürüldü.
 </p>
 <p class="MsoNormal">
  <span>
  </span>
  2. Dünya Savaşı yıllarında İngiliz sömürgeciliğine karşı cemiyetin yürüttüğü mücadele toplum nezdinde ve hatta ordu saflarında karşılık buluyordu. İhvan, Kral Faruk’un 1952’de Hür Subaylar darbesiyle düşürülmesine de aktif destek vermişti. General Cemal Abdül Nasır liderliğindeki yeni rejim darbe öncesinden farklı olarak İhvan’ın İslami devlet nizamı beklentilerine karşı çıkarak Milliyetçi Arap Sosyalizmi yaklaşımıyla bambaşka bir yola giriyordu. Nasır’ın Ekim 1954’te İngiltere ile imzaladığı anlaşma da İhvan’ın büyük tepkisiyle karşılaştı. Bu anlaşmayla İngiliz sömürgeciliğinin bir başka şekilde yeniden hortlayacağına inanan İhvan ülke genelinde protestolar düzenledi. Anlaşmanın imzalanmasından bir hafta sonra İskenderiye’de Nasır’a karşı başarısız bir suikast girişimi gerçekleştirildi. Nasır suikasttan İhvan’ı sorumlu tuttu ve hareketin mensuplarından binlerce kişi tutuklandı, işkenceye maruz kaldı. Lider kadrosundan onlarca kişi idam edildi.
 </p>
 <p class="MsoNormal">
  <span>
  </span>
  İhvan hareketinin sembol isimlerinden Seyyid Kutub’un bir lider olarak yükselişi bu hapis dönemine denk geliyor. 1954’te hapse atılan Kutub, birçok İhvan üyesi gibi yıllarca zindanlarda işkenceye maruz kaldı. Fi Zilali’l Kur’an adlı tefsiri ve Yoldaki İşaretler adlı kitabıyla yıllar boyunca İslami hareketler üzerinde etkili olan Kutub’un ‘cahiliye - hakimiye’ yaklaşımı ve İslami cihat ile ilgili öğretileri büyük kitleler tarafından benimsendi. 1965’te cezasını tamamlamadan serbest bırakılan Kutub, rejimi yıkıcı faaliyetlerine devam ettiği gerekçesiyle kısa süre sonra tekrar hapsedildi. Bir sene sonra da 60 yaşındayken asılarak idam edildi.
 </p>
 <p class="MsoNormal">
  <span>
  </span>
  İhvan, Nasır’ı takip eden Enver Sedat döneminde de baskı, işkence ve yasaklara maruz kaldı. Hareket, Sedat’ın 1981’de suikastla öldürülmesi sonrasında görevi devralan Hüsnü Mübarek’in 30 yıllık iktidarı dönenimde siyasi arenada nispeten daha fazla alan bulmaya başladı. Seçimlere katılan, parlamentoya giren, rejimle diyalog içerisinde olan İhvan yine de Mübarek rejiminin baskılarından ve yasaklamalarından kurtulamadı. Mübarek rejimi de Batı’ya karşı her zaman İhvan hareketini tehdit unsuru olarak kullandı ve kendisini Ortadoğu’da sistemin sigortası olarak öne sürdü. Yıllar boyunca rejim tarafından baskı ve sindirmeyle sistem dışında tutulmaya çalışılan hareket buna rağmen halk nezdinde yaygınlığını ve saygınlığını korudu. Bu çerçevede İhvan’ın camiler, okullar, hastaneler inşa etmesi, vakıflar kurması, fakirlere yardım etmesi etkili oldu.
 </p>
 <p class="MsoNormal">
  <span>
  </span>
  İhvan, şu ana kadar da meydanlarda süren protestolarda ana figür olarak ortaya çıkmadı ve gösterilerin halka mal olmasına özen gösterdi. Şimdi Mısır halkı ve dünya Mübarek’in koltuğunu terk etmesinden sonra, yeni düzende İhvan’ın nasıl bir yol izleyeceğini ve yeniden yapılanmadaki rolünü tartışıyor. Ülkede yeni dönemin başlaması için Mübarek’in kesin olarak ayrılmasını talep eden İhvan ise demokrasiden ve halkın iradesinden başka bir yolu kabul etmediğini belirtiyor. İhvan, son yıllarda kendi içinde tartışmalar yaşıyor ve terör saldırıları, kadınların siyasetteki yeri, başörtüsü ve Hıristiyanların rolü gibi güncel bazı konulara cevap verememekle eleştiriliyor. Mısır demokratik sisteme geçiş sürecini yaşarken, İhvan’ın da kendini yeniden tanımlama ve konumlandırma süreci başlatması kaçınılmaz görünüyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=753D72DE69035EAE48632CD68A86097A?sectionId=281&newsId=28665), [web.archive.org (arşiv bağlantısı)](http://web.archive.org/web/20110220213925/http://www.aksiyon.com.tr:80/aksiyon/newsDetail_getNewsById.action;jsessionid=753D72DE69035EAE48632CD68A86097A?sectionId=281&newsId=28665)
