# Dünya seçimini yapıyor

*Yusuf Acar 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2012’de gezegenin dört bir köşesinde seçimler var. Doğudan batıya halkların yönetime daha çok katılma talebine sahne olan 2011’in ardından yapılacak seçimler yüzyılın gidişatını etkileyecek güce sahip.
  </font>
 </div>
 <div id="newsText">
  <font class="detail-text">
   <p class="MsoNormal">
    Tunus’ta başlayan halk isyanları sadece Kuzey Afrika ve Ortadoğu ülkelerine ilham vermedi. İspanya, ABD, İngiltere ve daha birçok ülkede protesto dalgaları yayıldı. İnternet ve medya üzerinden âdeta birbirine kenetlenen dünya insanları artık devletlerine karşı daha çok hak arayışına girişiyor. 21. yüzyılın kırılma noktası olmaya aday olaylara sahne olan 2011’in yakın etkisinin yeni yılda keskin bir şekilde hissedileceğini söylemek kehanet olmayacaktır. Türkiye’de son 10 senede yaşanan büyük değişim sürecinde halkın yüksek katılım oranlarıyla geleceğini tayin etme arzusu, dünya genelinde gerçekleşecek birçok seçime de damga vuracak. İşte bu yılın kritik seçimleri…
   </p>
   <p class="MsoNormal">
   </p>
   <p class="MsoNormal">
    FRANSA
   </p>
   <p class="MsoNormal">
    Seçim tipi - tarihi: Başkanlık - 22 Nisan
   </p>
   <p class="MsoNormal">
    Ermeni soykırımını reddedenlerin cezalandırılmasını öngören ve Fransız Meclisi’nde kabul edilen yasa tasarısı sebebiyle Türkiye’nin de gündemine oturan başkanlık seçimlerinin oldukça çekişmeli geçmesi bekleniyor. 2007’de 5 yıllığına seçilen UMP lideri Nicolas Sarkozy ülkesinde eleştiri bombardımanı altında.  2002’de merkez sağ partileri UMP (Halk Hareketi Birliği) altında birleştiren eski Cumhurbaşkanı Jacques Chirac dahi oyunu halefi Sarkozy’ye değil, Sosyalist Parti (PS) adayı François Hollande’ye vereceğini açıklamış durumda. Bu yıl yapılacak seçimin kokusu aslında geçen yılın mayıs ayında çıkmıştı. 2012 başkanlık seçimlerinin kesin favorisi olarak gösterilen eski IMF Başkanı Dominique Strauss-Kahn’ın otel görevlisi bir bayanı taciz ettiği iddiasıyla yaka paça tutuklanması onu seçim yarışının dışına itmiş oldu. Geçen yazın sıcak Libya operasyonuyla da elini güçlendirmeye çalışan Sarkozy Türkiye ve göçmen karşıtı politikalarıyla aşırı sağcı Marine Le Pen’in Ulusal Parti’sinden oy kapma çabasında. İlk turda hiçbir aday tek başına yüzde 50 oy alamazsa en çok oy alan iki aday 6 Mayıs’taki ikinci turda kozlarını paylaşacak. Başkanlık seçimlerinin hemen ardından haziranda meclis seçimleri yapılacak ve başkanın ilk görevlerinden biri de yeni başbakanı atamak olacak.
   </p>
   <p class="MsoNormal">
   </p>
   <p class="MsoNormal">
    RUSYA
   </p>
   <p class="MsoNormal">
    Seçim tipi - tarihi: Başkanlık - 4 Mart
   </p>
   <p class="MsoNormal">
    2000-2008 yılları arasında Vladimir Putin’in güçlü başkanlığında yükselen Rusya, 2008’de Putin - Medvedev koltuk takasına şahit oldu. Yasalara göre art arda 2 kez dörder yıl başkanlık yaptıktan sonra bir daha aday olamayan Putin koltuğunu çok güvendiği Medvedev’e verip başbakanlığa geçti. Aynı yılın son ayında yapılan anayasa değişikliğiyle yeniden başkanlık yolu açılan Putin, seçilmesi durumunda altışar yıllığına 2 dönem toplam 12 yıl daha başkanlık yapabilecek. Ancak geçen ayın başında yapılan parlamento seçimlerinde Putin’in partisi Birleşik Rusya’nın 2007 seçimlerine göre yüzde 15’lik bir düşüşle yüzde 49,3 oy alması ve seçimlere hile karıştırıldığı iddialarıyla ülke genelinde büyük protestolar düzenlenmesi Putin-Medvedev tandemini endişelendiriyor. Başkanlık seçimlerinin en büyük favorisi hâlâ Putin; ancak aleyhine yükselen güçlü dalga da inkâr edilemez. Adaylığını açıklayan diğer adaylar  Komünist Parti Başkanı Genadi Zyuganov, Liberal Demokrat Parti lideri Vladimir Jirinovski ve milyarder iş adamı Adaletli Rusya Partisi lideri Sergey Mironov. İki turlu seçimlerin ilkinde adayların hiçbiri en az yüzde 50 oy elde edemezse en çok oyu alan iki aday 25 Mart’ta yapılacak ikinci tura katılacak. Putin ve Medvedev’in seçildiği son 3 seçim ilk turda sonuçlanmıştı.
   </p>
   <p class="MsoNormal">
   </p>
   <p class="MsoNormal">
    ABD
   </p>
   <p class="MsoNormal">
    Seçim tipi - tarihi: Başkanlık - 6 Kasım
   </p>
   <p class="MsoNormal">
    1792’den beri kasım ayının ilk salı günü yapılan seçimlerde seçmen doğrudan başkanı seçmiyor. Başkan, Kongre’ye seçilen 100 senatör ile Temsilciler Meclisi’ne seçilen 438 vekilin toplamından oluşan 538 üyeli Seçiciler Kurulu tarafından belirleniyor. En az 270 delegenin oyunu alan aday başkan oluyor. Demokrat Parti’nin adayı doğal olarak 2008’den beri görevde olan Başkan Barack Obama. Cumhuriyetçi Parti adaylarının yarışı ise 3 Ocak’ta Iowa eyaletinde başlayacak, 26 Haziran’da Utah’ta sona erecek. Sürecin en kritik tarihi ise Süper Salı olarak adlandırılan ve 10 eyalette ön seçimlerin yapılacağı 6 Mart. Cumhuriyetçilerin öne çıkan adayları Newt Gingrich, Mitt Romney, Rick Perry ve Ron Paul. Ekonomik kriz, bütçe-borçlanma tartışmaları, Usame bin Ladin’in öldürülmesi ve Irak’tan geri çekilme gibi sıcak konular seçmen davranışını etkileyecek görünüyor. Seçime 1 yıl gibi uzun bir zaman var; ama Obama zor da olsa tekrar seçilecek görünüyor.
   </p>
   <p class="MsoNormal">
   </p>
   <p class="MsoNormal">
    TUNUS
   </p>
   <p class="MsoNormal">
    Seçim tipi - tarihi: Başkanlık ve Meclis - 2012
   </p>
   <p class="MsoNormal">
    Arap Baharı’nın fitilini ateşleyen ülke demokrasiye geçişini sakin bir şekilde sürdürüyor. Ekim ayında yapılan meclis seçimlerinden beklendiği gibi Ennahda Partisi zaferle çıktı. 13 Aralık’ta Tunus Meclisi’nde yapılan cumhurbaşkanlığı seçiminde üç partinin ortak aday gösterdiği Monsef Marzuki seçildi. Marzuki’nin göreve gelmesini müteakip hükümeti kurmakla görevlendirdiği Ennahda lideri Hamadi Cebeli ise 22 Aralık’ta koalisyon kabinesini açıkladı. Kurucu statüsünde çalışacak meclisin 1 yıl içerisinde yeni anayasayı oluşturup kendini feshetmesi ve yıl sonuna doğru meclis ve cumhurbaşkanlığı seçimlerinin yenilenmesi bekleniyor.
   </p>
   <p class="MsoNormal">
   </p>
   <p class="MsoNormal">
    MISIR
   </p>
   <p class="MsoNormal">
    Seçim tipi - tarihi: Başkanlık – Mart 2012
   </p>
   <p class="MsoNormal">
    Hüsnü Mübarek’i devirdikten sonra sancılı bir sürece giren ülke Yüksek Askerî Konsey’in yönetimi altında. Konsey tarafından atanan geçici hükümet ise iktidar olmaktan uzak. Aralık ayında başlayan 3 ayaklı meclis seçimleri sürecinin son ayağı 3 Ocak’ta yapılacak. İlk iki turda Müslüman Kardeşler hareketinin Hürriyet ve Adalet Partisi’nin birinci çıkması şaşırtıcı değildi. Sürpriz olan Selefi Nur Partisi’nin ikinci olmasıydı. Seçimlerin tamamlanmasının ardından 22 Ocak’ta Meclis’te hükümet kurma çalışmalarının başlaması bekleniyor. Mart ayında halk bu kez cumhurbaşkanını seçmek için sandık başına gidecek. Ülkedeki gergin ortam düşünülürse seçimlerin ertelenme ihtimalinin olduğu da göz ardı edilmemeli.
   </p>
   <p class="MsoNormal">
   </p>
   <p class="MsoNormal">
    YEMEN
   </p>
   <p class="MsoNormal">
    Seçim tipi - tarihi: Başkanlık – 21 Şubat 2012
   </p>
   <p class="MsoNormal">
    Cumhurbaşkanı Ali Abdullah Salih aylar süren pazarlıklar ve şiddet olaylarından sonra Körfez İşbirliği Konseyi’nin planını 23 Kasım’da imzaladı ve 30 gün içinde görevini yardımcısı Abd Rabbuh Mansur el Hadi’ye devretmeyi kabul etti. Plana göre 21 Şubat’ta da cumhurbaşkanlığı ve yıl içerisinde meclis seçimleri yapılması öngörülüyor. Ancak Salih hâlen görevinin başında; sığınacak bir ülke ve dokunulmazlık arıyor. Ancak muhalifler anlaşmadan memnun değil ve Salih’in yargılanmasını istiyor. El Kaide terör örgütünün de etkin olduğu ve çatışmaların devam ettiği ülkeyi belirsizliklerle dolu bir yıl bekliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-31452-dunya-secimini-yapiyor.html), [web.archive.org (arşiv bağlantısı)](http://web.archive.org/web/20140926162053/http://aksiyon.com.tr/aksiyon/haber-31452-dunya-secimini-yapiyor.html)
