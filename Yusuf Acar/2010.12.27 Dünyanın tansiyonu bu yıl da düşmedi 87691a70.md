# Dünyanın tansiyonu bu yıl da düşmedi

*Yusuf Acar 2010.12.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünya, ömründen bir yılı daha geride bırakırken, uluslararası siyasette hararetli ve baş döndürücü olayların ardı arkası kesilmedi.
  </font>
 </div>
 <div id="newsText">
  <font class="detail-text">
   <p>
    Türkiye açısından dış politikada yıla damgasını vuran olaylar nedir diye baktığımızda, hiç şüphesiz İsrail’in 31 Mayıs’taki kanlı Mavi Marmara baskını ilk sırada sayılır.
   </p>
   <p class="MsoNormal">
    İnsani Yardım Vakfı (İHH) ve Özgür Gazze Hareketi’nin organizasyonuyla Gazze’deki insanlık dramına son vermek ve İsrail’in Gazze’ye uyguladığı ambargoyu delmek amacıyla Akdeniz’de seyahat eden
    <span>
    </span>
    gemilere İsrail komandolarının müdahalesi katliama dönüştü. Uluslararası sularda seyreden Gazze filosundaki gemilerden 5’i ciddi bir olay olmadan İsrail askerleri tarafından ele geçirildi. Ancak İHH yetkilileri, Türk basın mensupları ve gönüllülerini taşıyan 6. gemi Mavi Marmara’ya yapılan müdahale 9 Türk vatandaşının ölümü ve birçoğunun yaralanmasıyla sonuçlandı. Müdahale sonrasında tüm gemilere İsrail tarafından el konurken yolcular rehine alındı. Geçen yılın ocak ayında Davos’ta patlayan ‘one minute’ krizinden sonra gerilen Türkiye - İsrail ilişkileri, Mavi Marmara baskınından sonra kopma noktasına geldi. Tel Aviv Büyükelçisi Oğuz Çelikkol hemen Ankara’ya çağırılırken, Türkiye’nin İsrail’deki diplomatik misyonu hâlen maslahatgüzar seviyesinde temsil ediliyor. Olayın hukuki, diplomatik, ekonomik ve askerî boyutları başta Birleşmiş Milletler olmak üzere uluslararası kurumlar düzeyinde devam ediyor. Ancak Türkiye’nin ilişkilerin normalleşmesi için gündeme getirdiği özür ve tazminat talebi İsrail tarafından hâlen karşılanmış değil. Bu ayın başında İsrail’de meydana gelen devasa yangına Ankara’nın söndürme uçaklarını göndermesi ilişkilerde bir yumuşama havası oluştursa da iki ülke arasındaki yangının sönmesi için ya Tel Aviv’in bu talepleri yerine getirmesi gerekiyor ya da Ankara’nın taleplerinden vazgeçmesi...
   </p>
   <p class="MsoNormal">
    WIKILEAKS DEPREMİ Mİ, YÖNLENDİRMESİ Mİ?
   </p>
   <p class="MsoNormal">
    Yılın dünya açısından en önemli hadisesi Wikileaks adlı sitenin ABD Dışişleri Bakanlığı’nın dünya genelinde 270 büyükelçilik ve konsolosluğuyla yaptığı günlük yazışmaları yayımlamaya başlamasıydı. Wikileaks, ele geçirdiği 251 bin 287 ‘hizmete özel, gizli ve çok gizli’ belgenin ilk bölümünü oluşturan 220’sini 28 Kasım’da yayımlamaya başladı. New York Times, Le Monde, The Guardian, Der Spiegel ve El Pais’in de desteğiyle dağıtılan belgeler dünyada büyük yankı buldu. İşin Türkiye açısından ilginç yönü tüm belgeler içerisinde ABD Ankara Büyükelçiliği’nin 7 bin 918 belge ile Washington’dan sonra en çok belgeyi hazırlayan birim olması. Şu ana kadar açıklanan belgeler duyumlardan, dedikodulardan ve değerlendirmelerden oluşsa da Wikileaks’in sızdırdığı belgeler devletlerarası ilişkilerde ve birçok ülkenin iç siyasetinde etkili oldu. Kimileri Wikileaks’in bu sızıntıyla dünya politikasında deprem etkisi oluşturduğunu söylerken, bazıları bunun dünya gündeminin tek merkezden yönlendirilmesi olduğunu öne sürüyor. Belgelerin açıklanmasından kısa süre sonra sitenin kurucusu Julian Assange hakkında cinsel taciz iddialarının ortaya çıkması, Assange’ın bunun üzerine Londra’da tutuklanması ve sonrasında yüklü bir kefaletle serbest bırakılması kafaları daha da karıştırdı. Aslında, şu ana kadar çok az sayıda belge açıklandı ve ‘gizli ve çok gizli’ belgelerin hiçbiri henüz yayımlanmadı. Bu noktada, Wikileaks’in geçen temmuzda Amerikan ordusunun 2004-2009 arasındaki Afganistan savaşı hakkındaki gizli kayıtlarını açıkladığını hatırlamakta fayda var. Sivil ölümleri, artan Taliban saldırıları ve Amerikan kayıpları hakkındaki belgeler, ABD askerî tarihindeki en büyük sızıntıları oluşturdu. Dolayısıyla, kasımda başlayan son diplomatik sızıntının ne olduğunu anlamak için gizli ve çok gizli belgelerin yayımlanıp yayımlanmayacağını beklemek gerekiyor.
   </p>
   <p class="MsoNormal">
    TÜRKİYE, NATO
   </p>
   <p class="MsoNormal">
    ZİRVESİ’NDEN
   </p>
   <p class="MsoNormal">
    İSTEDİĞİNİ ALDI
   </p>
   <p class="MsoNormal">
    NATO’nun 1999’da başlayıp bu yıl sona eren stratejik konseptinin ve 10 yıllık planını yenilediği kasım ayındaki Lizbon Zirvesi’nin Türkiye açısından en önemli boyutu füze kalkanı projesi oldu. Genel Sekreterlik görevine geçen yıl seçilen Anders Fogh Rasmussen’in başkanlığında ilk kez toplanan NATO Zirvesi’nde, ittifakı düşman unsurlardan gelecek füze tehdidinden koruyacak kalkanın yönetimi, yerleştirileceği ülkeler ve kimleri tehdit olarak gördüğü karara bağlanacaktı. Zirve öncesinde İran’ın adının tehdit kapsamında zikredilmesi, bu ülkeyle ilişkileri iyi olan Türkiye açısından sıkıntı doğurdu. Zirve öncesinde hazırlanan stratejik konsept taslağında İran’ın adı açıkça geçiyordu. Bu sadece ABD’nin değil bazı Avrupalı ülkelerin de isteğiydi. Bu çerçevede, zaten Birleşmiş Milletler (BM) Güvenlik Konseyi tarafından İran’a nükleer çalışmaları nedeniyle yeni yaptırımlar uygulanması konusunda Batı ile sorunlar yaşayan Türkiye bir de füze kalkanı konusunda yeni bir kriz yaşamak istemiyordu. Ankara’nın veto kartını dahi kullanmayı düşündüğü sürecin sonunda İran’ın adının belgelerde geçmemesi ve Türkiye’nin füze kalkanı sisteminin komutasında söz sahibi olması Türk diplomasisi adına büyük başarı oldu. Zirvenin en önemli sonuçlarından biri de NATO’nun Afganistan’daki savaşçı unsurlarını 2014’e kadar kademeli olarak geri çekmeyi kabul etmesi oldu.
   </p>
   <p class="MsoNormal">
    KKTC’DE EROĞLU
   </p>
   <p class="MsoNormal">
    DÖNEMİ BAŞLADI
   </p>
   <p class="MsoNormal">
    KKTC’de nisan ayında gerçekleştirilen Cumhurbaşkanlığı seçimleri Derviş Eroğlu’nun zaferiyle sonuçlandı. Özellikle Rum tarafıyla yürütülen müzakerelerde istenen seviyeye bir türlü gelinememiş olması seçimin sonucunda önemli rol oynadı. Nisan 2004’te gerçekleştirilen ve iki tarafın Birleşik Kıbrıs Cumhuriyeti adı altında bütünleşmesini amaçlayan referanduma Rumların ‘hayır’, Türk tarafının ‘evet’ demesine rağmen geçen sürede cezalandırılan Türkiye ve Kıbrıslı Türkler oldu. Eroğlu’nun Rumlarla ve müzakere süreciyle ilgili nispeten sert söylemi halkın desteğini kazanırken, Rum tarafı da Eroğlu’na ‘süreci tıkayacak kişi’ olarak bakıyordu. Ancak seçim sonrasında Eroğlu’nun Ankara’yla koordineli hareket etmesi ve müzakerelere devam etmesi Rumların gardını düşürdü. Ekim ayında BM Genel Sekreteri Ban ki-Moon, Eroğlu ile Rum lider Hristofyas’ı New York’a davet etti. Eroğlu daveti hemen kabul ederken, Hristofyas önce yoğun programı nedeniyle reddettiği daveti daha sonra kabul etti ve ikili kasım ayında BM’de bir araya geldi. Üçlü görüşmeden, müzakereleri yoğunlaştırmak ve kalan ayrılık noktalarını çözmek için Ocak 2011’de görüşmelere Cenevre’de devam edilmesi kararı çıktı.
   </p>
   <p class="MsoNormal">
    İKİ KORE SAVAŞIN
   </p>
   <p class="MsoNormal">
    EŞİĞİNE GELDİ
   </p>
   <p class="MsoNormal">
    Güney ve Kuzey Kore arasındaki elli yılı aşkın bölünmüşlük bu yıl tarafları savaşın eşiğine getirdi. Mart ayında Güney Kore’ye ait bir savaş gemisinin batması ve 46 askerin ölmesi üzerine oluşturulan bağımsız uluslararası komisyon Kuzey Kore’yi suçlu buldu. Pyongyang yönetimi ise suçlamaları açık bir şekilde reddetti. Gergin geçen ayların ardından Kuzey Kore, Güney Kore’ye bağlı Yeonpyeong adasını bombaladı. İki asker ve iki sivilin öldüğü saldırının ardından Güney yönetimi bölgede bir tatbikat düzenledi ve Kuzey tarafına misillemede bulundu. Uluslararası toplum Kuzey Kore saldırısını kınarken, BM durumu “Kore Savaşı’ndan bu yana en ciddi durum” olarak tanımladı.
   </p>
   <p class="MsoNormal">
    IRAK’TA YENİ HÜKÜMET
   </p>
   <p class="MsoNormal">
    NİHAYET KURULDU
   </p>
   <p class="MsoNormal">
    Mart ayında Irak’ta yapılan seçimlerin ülkede demokrasinin oturmasına ve ölümcül saldırıların azalmasına katkı yapması bekleniyordu. Ancak seçimlerin ardından geçen 9 ay boyunca Irak’ta hükümet krizi yaşandı. İyad Allavi önderliğindeki liste seçimlerden birinci çıkmasına karşın, hükümeti kimin kuracağını ve kaçınılmaz koalisyondaki bakanlık paylaşımlarının nasıl olacağını belirlemek aylar sürdü. Diğer bir konu da yeni parlamentonun seçeceği cumhurbaşkanının kim olacağıydı. Kasım ayında kriz nispeten aşıldı. Celal Talabani ikinci kez cumhurbaşkanı seçildi ve hükümeti kurma görevini Başbakan Nuri El-Maliki’ye verdi. Yoğun pazarlıklarla geçen bir ayın ardından da ikinci Maliki hükümeti geçen hafta yemin ederek göreve başladı. Ancak 42 bakanlığın bulunduğu kabinede güvenlikle ilgili 3 bakanlığın vekâleti, taraflar arasında uzlaşma sağlanana kadar Başbakan Maliki’de olacak.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28267-dunyanin-tansiyonu-bu-yil-da-dusmedi.html), [web.archive.org (arşiv bağlantısı)](http://web.archive.org/web/20120721033259/http://www.aksiyon.com.tr:80/aksiyon/haber-28267-dunyanin-tansiyonu-bu-yil-da-dusmedi.html)
