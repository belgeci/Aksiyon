# Değişime direnen Ortadoğu mu, Batı mı?

*Yusuf Acar 2011.03.21*

<font class="agenda2NewsSpot">
 Ortadoğu halkları yönetime ortak olmaya çalışıyor. Yılların otoriter liderleri ise değişime direniyor. Aslında direnen Ortadoğu liderleri mi yoksa çıkarlarını onlar üzerinden sürdüren Batı mı?
</font>
<font class="newsDetail">
 <p>
  <p class="MsoNormal">
   Bu yılın başından beri Ortadoğu durulmak bilmiyor. Batılı gazetecilerin zihin bunaltıcı Türkiye gündemi için söyledikleri, “Sizin ülkenizde bir ayda gerçekleşen olayları biz bir senede yaşamıyoruz!” sözü şimdi yakın coğrafyamızda anlam buluyor. Bu yılın ocak ayından itibaren Tunus’ta başlayıp Mısır’a, Libya’ya ve diğer ülkelere sıçrayan ve tüm dünyayı etkileyen olaylar, mart sonlarına yaklaştığımız şu günlerde gündemin en önemli maddesi olmaya devam ediyor. Ortadoğu’da on yıllardır devam eden otoriter rejimler Tunus’tan başlayarak sarsılmaya ve devrilmeye başladı. Olayların neden şimdi ortaya çıktığına, Batı’nın tetiklemesiyle mi yoksa halkın tabii sevkiyle mi başladığına dair tartışma hâlen devam ediyor. ABD Dışişleri Bakanlığı’na ait gizli belgelerin Wikileaks tarafından yayımlanmasının, bölgedeki halk ayaklanmalarının hemen öncesine denk gelmesi de dâhil olmak üzere bir çok görüş, Batı’nın yükselen halk öfkesini tetiklediğini, olayların tabii seyirde gerçekleşiyormuş gibi olmasının kimseyi aldatmaması gerektiğini iddia ediyor. Karşıt görüş ise, Batı’nın bugüne kadar bölgedeki çıkarlarını sürdürebilmek için otoriter rejimlere göz yumduğunu, bu rejimlerin devrilmesinin başta petrol ve İsrail’in güvenliği olmak üzere söz konusu çıkarların kesin bir şekilde zarar görmesine neden olacağını, dolayısıyla Batı’nın olaylarda dahli olmasının çelişkili olduğunu öne sürüyor. Bu noktada, Ortadoğu olaylarını ve geleceğini okuyabilmek için şu soruların cevabı önem kazanıyor: Değişim rüzgârına karşı çıkan sadece koltuklarını korumak isteyen yıllanmış liderler mi, yoksa rüzgârı kendi lehine çevirip bölgedeki çıkarlarını sürdürmeye çalışan Batı mı? Olayların başlangıcından itibaren tartışılan Türkiye modeli bölge ülkeleri için ne anlam ifade ediyor?
  </p>
  <p class="MsoNormal">
   <span>
   </span>
   Ortadoğu’dan alevlenen ateşin yakıcılığı yakından uzağa birçok ülkede hissedilirken geçen hafta İstanbul’da ilki gerçekleştirilen Değişim Liderleri Zirvesi’nde bölgedeki değişimde yerel dinamiklerin durumu ve Batı’nın tutumu mercek altına alındı. Türkiye deneyiminin değişim süreci için ne anlam ifade ettiği de masaya yatırıldı. Bu bağlamda, zirvenin en canlı ve tartışmalı paneli ‘Türkiye’nin Rolü ve Bölgesindeki Etkileri’ başlıklı oturum oldu. Dışişleri Bakanı Ahmet Davutoğlu, Soğuk Savaş’ın bitişine işaretle Ortadoğu’da geleceğin en az 20 yıl geciktiğini belirterek, Ortadoğu ve Kuzey Afrika ülkelerinde yaşanan olayları ‘tarihin doğal seyrine dönüşü’ olarak görmek gerektiğini kaydetti. Tarihin Sonu ve Medeniyetler Çatışması tezlerinin çöktüğünü vurgulayan Davutoğlu, Ortadoğu halklarının kendi tarihi yürüyüşünde geleceğini şekillendirmeye çalıştığını söyledi.
  </p>
  <p class="MsoNormal">
   <span>
   </span>
   Amerikalı gazeteci-yazar Stephen Kinzer ve Suriye Devlet Başkanlığı Danışmanı Bouthania Shaban arasındaki tartışma, halkın değişim ve reform taleplerine gerçekte direnenin Ortadoğu liderleri mi yoksa Batı mı olduğunu anlama noktasında önemli bir pencere açtı. Kinzer, ABD’nin sahip olduğu güç ve pozisyondan dolayı ne Türkiye’den ne de bir başka ülkeden tavsiye almaya alışkın olduğuna, ama bunun artık değişmesi gerektiğine dikkat çekti. ABD’nin şu anda devam eden olayları analiz etme ve anlamada yetersiz kaldığına işaret eden Kinzer, ABD’nin temsil ettiği kaba güce nazaran Türkiye’nin yükselen yumuşak gücüyle değişimin içerisinde daha etkili rol alabildiğini dile getirdi. Shaban ise heyecan düzeyi yüksek konuşmasında ABD’nin bölgedeki değişimi anlamada yavaş kaldığı veya başarısız olduğu fikrine katılmadığını söyledi: “Bence gayet iyi anlıyor ve tüm olan bitenden haberdar. Ama bu onun işine gelmiyor.” Tunus ve Mısır’daki olaylardan sonra ortaya çıkan toplumsal muhalefet aktörlerinin sanki yeni farkına varılıyormuş gibi yapılmasını çok alaycı bulan Shaban, Batı’nın tek istediği şeyin “bölgedeki yer altı zenginlikleri ile yönetimler üzerindeki kontrolünü devam ettirmek ve silah satışını artırmak” olduğuna vurgu yaptı. Shaban bölgede yaşanan olayları, “çok önemli bir dönemin başlangıcı” olarak tanımladı ve bu dönemde Türkiye’nin Başbakan Tayyip Erdoğan’ın şahsında İsrail’e karşı “One Minute” çıkışı ile başlayan tavrının bir dönüm noktası olduğuna dikkat çekti. Shaban ayrıca Davutoğlu’na atıfla Ortadoğu’da geleceğin 20 değil 90 yıl geciktiğini, gerçek değişimin Osmanlı sonrası dönemde başlaması gerektiğini söyledi.
  </p>
  <p class="MsoNormal">
   <span>
   </span>
   2005-2008 yılları arasında Türkiye’nin ABD Büyükelçiliği görevini yürüten Ross Wilson, bölgede yaşananları Berlin Duvarı’nın yıkılmasına benzeterek tarihî önemde hadiseler diye değerlendiriyor. Olayların ABD ve Avrupa tarafından yeteri kadar anlaşılmadığına inanan Wilson, “Bu bölgede de tam olarak anlaşıldığını düşünmüyorum.” dedi. Türkiye’nin konumu itibariyle bölge ülkeleriyle çok hassas ve sıcak ilişkileri olduğuna ama çevresinde akut sorunlar yaşandığına dikkat çeken Wilson, “Yeni düzen belki de düzensizlik olacak. Ama Birinci ve İkinci Dünya Savaşları arasındaki ya da İkinci Dünya Savaşı sonrasındaki gibi bilinen türden bir düzen değil. Bence yeni düzen karşımıza büyük bir düzensizlik olarak da çıkabilir. ABD ve Türkiye gibi müttefikler için bu anlamda birlikte çalışmak, başka müttefiklerle işbirliği yapmak çok önemli. Düzensiz yeni düzeni şekillendirebilmek için birlikte çalışabilmemiz lazım. Böylelikle bölgede hem istikrar hem demokrasi sağlanabilir. Bunlardan biri, diğeri olmadan var olamaz.” dedi.
  </p>
  <p class="MsoNormal">
   <span>
   </span>
   Türkiye’nin bölgede yaşanan değişimde bir model olup olmayacağı konusu da zirvenin en önemli başlıklarından biriydi. Zirveye katılan isimlerden biri de Mısırlı Müslüman Kardeşler hareketinin kurucusu Hasan el Benna’nın torunu Prof. Dr. Tarık Ramazan’dı. Aksiyon’a konuşan Ramazan, Türkiye’nin deneyimi ile önemli bir örnek teşkil ettiğini ama
   <span>
   </span>
   Mısır’ın, Tunus’un ve diğer ülkelerin kendi gerçeklikleri olduğunu söyledi. Mısır’da ordunun son 55 yıldır hep iktidarda olduğunu, bunun asker vesayetinin güçlü olduğu demokratikleşmeye çalışan Türkiye ile benzerlik teşkil edip etmediğini sorduğumuz Ramazan, “Türkiye’nin deneyiminden alınacak dersler şüphesiz var ve alınmalı. Mısır’da ordunun pozisyonu Türkiye ile aynı değil.” dedi. Ramazan, Türkiye’nin model olarak birebir alınıp uygulanmasından ziyade Türkiye’nin içinden geçtiği süreçlerin ve tecrübelerinin değerlendirilmesi gerektiğine inanıyor.
  </p>
  <p class="MsoNormal">
   <span>
   </span>
   1983’ten beri Tunus Demokratik Partisi başkanlığını yürüten Ahmed Nejib Chebbi, Aksiyon’a verdiği özel mülakatta, Türkiye’nin İslami referanslarla demokrasiyi bağdaştıran ve ekonomik olarak büyüyen bir ülke olarak çok önemli olduğunu ve bunu çok önemsediklerini kaydetti. Hem devrik lider Zeynel Abidin bin Ali döneminde hem de Yasemin Devrimi sonrası kurulan hükümette bakanlık yapan Chebbi, “Önümüzde birçok örnek var. İspanyol örneği, Amerikan örneği, İngiliz örneği, Fransız örneği ve Türkiye örneği. Tabii ki İran örneğini saymıyorum. Biz bunlardan sadece birini seçmek zorunda değiliz. Bunlardan ilham alabilir ve kendimize özgü Tunus örneğini oluşturabiliriz.” sözleriyle dışarıdan herhangi bir modelin baskın olmasına karşı çıkıyor. Chebbi ayrıca Türkiye’deki ordu-siyaset ilişkilerinden hareketle bir benzetme yapılmasının da doğru olmadığını, çünkü Tunus ordusunun hiçbir zaman benzeri bir rol oynamadığını iddia ediyor.
  </p>
  <p class="MsoNormal">
   <span>
   </span>
   Bu çerçevede, Türkiye’nin pozisyonu anlam kazanıyor ve bunu anlamak için de en doğru kaynak Dışişleri Bakanı Davutoğlu olsa gerek: “Türkiye bu değişim dalgasının sürükleyici lider ülkesi olmak durumunda. Böyle bir hedefle hareket ediyor. Yoksa etrafındaki değişim dalgasının olumsuz sonuçlarından en fazla etkilenecek ülkelerden biridir. Eğer aktif bir öncülükle değişim liderliği yürütemezsek yakın coğrafyamızdaki bu gelişmelerden en olumsuz etkilenen ülke oluruz.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=CB90043D7BF869D020E53E9A32CBAB93?newsId=28973), [web.archive.org (arşiv bağlantısı)](http://web.archive.org/web/20110324182012/http://www.aksiyon.com.tr:80/aksiyon/newsDetail_getNewsById.action;jsessionid=CB90043D7BF869D020E53E9A32CBAB93?newsId=28973)
