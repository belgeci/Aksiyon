# Halkını ‘böcek' gibi gören lider

*Yusuf Acar 2011.02.28*

<font class="agenda2NewsSpot">
 42 yıllık iktidarı boyunca megaloman bir diktatör profili çizen Kaddafi, hem çalışma arkadaşları hem de halkı tarafından terk edilmiş durumda. Şimdi yanında sadece Afrikalı paralı askerler var!
</font>
<font class="newsDetail">
 <p>
  <p class="MsoNormal">
   Zeynel Abidin bin Ali, Tunus halkının isyanına dayanamayıp fazla direnmeden Suudi Arabistan’a kaçtı. Hüsnü Mübarek ise son ana kadar elindeki kozları sahaya sürüp koltuğunu korumaya çalıştı, ama 18 gün dayanabildi. Sıradakinin kim olduğuna dair bahisler açılmışken, piyango Libya’nın 42 yıllık diktatörü Albay Muammer Kaddafi’ye çıktı. Ama Kaddafi ilk ikisinden çok daha sert ve gaddar çıktı. Yönetimde yer alan birçok bakan, bürokrat ve yetkili, halka karşı acımasız şiddet uygulanması emri veren Kaddafi’ye itaat etmemek için görevinden ayrılıyor. Savaş pilotları ya uçaklarıyla başka ülkeye sığınıyor ya da uçakları yere çakıyor. İşte, halkını ‘ezilecek böcek’ olarak gören, Afrika’dan getirdiği paralı askerlerden medet uman, kendisi olmasa Libya’nın bir hiç olduğunu sanan megaloman lider Kaddafi’nin portresi…
  </p>
  <p class="MsoNormal">
   1942 yılının haziran ayında Libya’nın sahil kasabası Sirte’de doğan Muammer Kaddafi’nin gençlik yıllarını, Arap milliyetçiliğinin sembol ismi Mısırlı General Cemal Abdülnasır’ın nasyonel sosyalizm ideolojisi şekillendirdi. Libya Üniversitesi’nden mezuniyetinin ardından 1963’te Bingazi’deki Askerî Akademi’ye girdi. 1965’te ileri askerî eğitim için İngiltere’ye gönderildi. Akademideyken arkadaşlarıyla kurduğu gizli örgütlenmeyle Batı yanlısı Libya kraliyetini devirmeye ant içti. Eylül 1969’da yüzbaşı rütbesindeyken kansız bir darbeyle Kral İdris’i devirdi. Kraliyet rejimini ortadan kaldırdı ve Libya Arap Cumhuriyeti’nin kurulduğunu ilan etti. Darbeci liderlerin aksine generallik rütbesi takmayan Kaddafi, albaylığa terfi etmeyi kendine yeterli gördü. Ülke yönetimi için bir Devrim Komuta Konseyi kuran Kaddafi konseyin başkanlığını yapıyor. Kendisine ‘lider’ sıfatını uygun görürken, 1970-72 arasında başbakanlık unvanını alması dışında ‘devlet veya hükümet başkanı’ unvanını kullanmadı. Libya’nın, mahalle düzeyinden ülke geneline yükselen ‘halk konseyleri’ eliyle bizzat halk tarafından yönetildiğini iddia eden Kaddafi bu sebeple ‘şatafatlı unvanlara ihtiyacı olmadığını’ söyledi. Rejimini Arap milliyetçiliği ve doğrudan halk demokrasisinin karışımı olarak niteledi, sistemini ‘İslami sosyalizm’ diye adlandırdı. Rejimin başucu kitabı ise 1975-79 yılları arasında 3 cilt olarak basılan Yeşil Kitap oldu. Kaddafi’nin Libya devlet televizyonunda canlı yayımlanan, halkını ölümle tehdit ettiği konuşmasında elinde tutup okuduğu kitap, işte bu kendi bastırdığı Yeşil Kitap’tı. İktidarının ilk dönemlerinde Arap milliyetçiliğini kullanarak Arap dünyasında liderliğe oynamayı planlayan Kaddafi, Filistin Kurtuluş Örgütü’ne büyük destek verdi. Hayranı olduğu General Nasır’ın başarısızlığa uğrayan Birleşik Arap Cumhuriyeti girişiminin benzerini uygulamaya çalışan Kaddafi önce Suriye ve Mısır’la, daha sonra Tunus’la yaptığı çalışmalarda amacına ulaşamadı. Ardından gözünü Afrika’nın liderliğine diken Kaddafi kara kıtanın birçok diktatörüne, kabile liderlerine ve ayrılıkçı gruplarına para akıttı. Hibeleriyle beslediği birçok Afrikalı lider tarafından ‘Kralların Kralı’ seçilen Kaddafi bu unvanı her yerde kullanmaktan çekinmedi. Emperyalizm karşıtı duruş sergileyerek üçüncü dünya ülkeleriyle dayanışma içerisinde oldu. ABD ve Batı karşıtı söylemiyle son yıllarda öne çıkan Venezuela Cumhurbaşkanı Hugo Chavez’le sıkı dost oldu. Dünya genelinde birçok ayrılıkçı ve terörist gruba yardım elini uzatarak dünya çapında bir lider olduğunu her fırsatta göstermeye çalıştı. Türkiye’nin başına bela olan terör örgütü PKK’ya da yıllarca
   <span>
   </span>
   destek verdi.
   <span>
   </span>
   Bu durum dönemin Başbakanı Necmetti Erbakan’ın 1996 Ekim’inde Libya’ya yaptığı ziyarette devlet krizine neden oldu.
  </p>
  <p class="MsoNormal">
   Libya’nın yıllarca yaptırım altında kalmasının en önemli sebeplerinden Lockerbie faciası da Kaddafi’nin terörizme verdiği desteğin bir yansımasıydı. Saddam Hüseyin’in
   <span>
   </span>
   devrilmesi sonrasında sıranın kendisine geleceğinden endişe eden Kaddafi, Lockerbie’de ölen insanların yakınlarına tazminat vermeyi kabul etti. Bununla da yetinmeyip ülkesinin kitle imha silahlarının imhası için uluslararası camia ile işbirliğine gitti. ABD, İngiltere, Fransa ve özellikle İtalya ile ilişkilerini geliştiren Kaddafi bu ülkelerle milyar dolarlık enerji ve silah anlaşmaları yaptı. Üzerindeki dış baskıyı bu şekilde hafifleten Kaddafi koltuğunu garanti altına aldığını zannederken, hesap edemediği tehdit Ortadoğu halklarının dikta rejimlerine isyanından geldi. Tunus’ta başlayıp Mısır’a sıçrayarak önüne gelen diktatörü deviren halk öfkesinin sıradaki hedefi Albay Kaddafi de koltuğundan ayrılmamak için her türlü yola başvuruyor. Geçen çarşamba yaptığı konuşma, Bin Ali ve Mübarek’in ayrılmadan önceki açıklamalarını çağrıştırıyor: “Ben ayrılırsam ülke kaosa sürüklenir; ülkemin geleceği için görevimin başındayım. Bir yere gitmiyorum, ülkemde öleceğim…” Ülke genelinde kontrolü muhaliflere kaybeden Kaddafi, perşembe günü, artık sembolik bir lider hâline geldiğini kabul etti. Dergi baskıya gittiğinde hâla koltuğundaydı; ama siz bu satırları okurken belki de o çok sevdiği dostu Silvio Berlusconi’nin ülkesi İtalya’ya giden bir uçakta olacak…
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28787-37-halkini-bocek-gibi-goren-lider.html), [web.archive.org (arşiv bağlantısı)](http://web.archive.org/web/20110402093745/http://www.aksiyon.com.tr:80/aksiyon/haber-28787-37-halkini-bocek-gibi-goren-lider.html)
