# Ayrılıkçı terör çağının sonu

*Yusuf Acar 2011.10.25*

<font class="agenda2NewsSpot">
 36 yıllık silahlı mücadelesine 2005’te son veren Kuzey İrlandalı IRA’nın ardından, İspanya’yı tehdit eden Bask örgütü ETA da 43 yıl sonra silahlara veda etti. Köşeye sıkıştıkça şiddeti artıran PKK da sonun başlangıcını yaşıyor.
</font>
<font class="newsDetail">
 <p>
 </p>
 <p>
 </p>
 <p>
 </p>
 <p class="MsoNormal">
  Türkiye geçen hafta art arda yaşanan iki saldırıyla sarsıldı. Salı günü Bitlis’in Norşin-Güroymak ilçesindeki mayın saldırısında 3’ü çocuk 4 vatandaşımız ile 5 polisin hayatını kaybetmesinin acısını yaşarken ertesi gün çok daha büyük bir kayıpla karşılaşacağımızı nereden bilebilirdik. PKK, 27 yıllık tarihinin en kanlı terör eylemlerinden birine imza atıyordu Hakkâri’nin Çukurca ilçesinde: 24 şehit, 18 yaralı. Yeni anayasa çalışmalarının başladığı gün gerçekleşen eylem vatandaşın da siyasetin de tansiyonunu yükseltti. Spordan sanata terör hepimizin bir numaralı gündem maddesi oldu. Bugünlerde yaşadıklarımız İspanya’dan gelen “Ayrılıkçı terör örgütü ETA silah bıraktı” haberine daha bir dikkat kesilmemize sebep oldu. Benzer sorunları yakın zamanda çözen ülkelere bir kez daha bakışlar yöneldi.
 </p>
 <p>
 </p>
 <p class="MsoNormal">
  Kuzey İrlanda’daki
  <span>
  </span>
  IRA terörü 1998’deki barış anlaşmasıyla sona ererken, şiddet yanlısı IRA’ya rağmen siyasi kanat Sinn Fein’in süreçte etkin rol oynaması çözüme giden yola taşları döşedi. Uzakdoğu’nun dehşet verici terör örgütü Sri Lanka’nın Tamil Kaplanları ise sonunu kendi elleriyle hazırladı. Tabanından kopan, dış desteklerini kaybeden örgüt devletin demir yumruğuyla imha edildi. Şimdi ise iyice köşeye sıkışan ETA’nın silahlı mücadeleye son verdiğini görüyoruz. Ayrılıkçı terör örgütleri ömürlerini tamamlıyor. Dünya halkları, amaçlarına artık ölmeden, öldürmeden ulaşabileceğini fark ediyor.
 </p>
 <p>
 </p>
 <p class="MsoNormal">
  1936’da İspanya’da yönetimi ele geçiren ve ölene kadar (1975) iktidarını devam ettiren faşist diktatör General Franco demir yumruğuyla ülkeye kan kustururken, ulusal birliği sağlama adı altında özerk bölgeleri lağvetmesiyle, etkileri bugüne kadar süren bir yarayı açmış oldu. Bask bölgesi, Galiçya ve Barcelona futbol takımıyla meşhur Katalonya gibi özerklikleri feshedilen bir eyaletti. Bask bölgesi halkı Franco zamanında, İspanyolca ile hiç ilgisi olmayan ana dillerini konuşmaktan men edilmiş, siyasi hakları ellerinden alınmış ve sürgün edilmiş bir milletti. İspanya’nın kuzeyi ile Fransa’nın güneybatısında bağımsız bir devlet kurma ideolojisiyle 1959’da ortaya çıkan ETA (Eskuadi Ta Askatasuna – Bask Vatanı ve Özgürlük) Franco’ya karşı verdiği mücadeleyi Franco sonrası Transicion – Geçiş dönemi İspanya’sında da sürdürdü ve kanlı bir terör örgütüne dönüştü. İlk eyleminde, San Sebastian polis şefi Meliton Manzanas’ı öldüren örgüt, 1973’te başbakan Luis Carrero Blanco’yu katletti. Bugüne kadar 829 insanın ölümüne sebep olan örgüt 1980’de 100 kişinin canına kıydı. Ülkenin demokrasiye geçiş çabaları ve 1978’deki demokratik anayasaya rağmen örgüt amaçlarına şiddetle ulaşma stratejine devam etti. İspanyol güvenlik kuvvetleri 1983’te ETA’ya karşı örtülü mücadele amacıyla GAL’i (Anti-Terörist Kurtuluş Grupları) kurdu. GAL zaman içerisinde kontrolsüz bir güce dönüştü. GAL 1983-87 yılları arasında ETA mensubu olduğu iddiasıyla 28 kişiyi öldürdü. Örgüt, 1998’de ilan ettiği ateşkese kadar saldırılarına devam etti. Ancak bunların arasında 1997’de önce kaçırıp, sonra öldürdüğü yerel bir belediyenin genç meclis üyesi Miguel Angel Blanco cinayeti sadece İspanyollar arasında değil, Bask toplumu arasında da infiale ve modern İspanyol tarihinin en büyük protestolarından birine sebep oldu.
 </p>
 <p>
 </p>
 <p class="MsoNormal">
  Örgütün ülke genelindeki algısı o kadar menfiydi ki 11 Mart 2004’te 191 kişinin öldüğü Madrid’deki tren bombalamalarında ilk adres olarak ETA gösterildi. Daha sonra saldırının El Kaide bağlantılı bir örgüt tarafında yapıldığı tespit edildi. Bu saldırıdan 3 gün sonra yapılan genel seçimlerde Jose Luis Zapatero liderliğindeki Sosyalistler sürpriz bir zafer elde etti. Mart 2006’da ETA ateşkes ilan etti ama Aralık ayının sonunda Madrid havalimanında patlattığı bombayla Zapatero’nun barış sürecini de dinamitlemiş oldu. 2008’in ilk günlerinde Zapatero’dan ETA’ya sert bir çıkış geldi: Barış görüşmesi yok, tek yol teslim olmanız! Yıl içerisinde ETA’nın saldırıları devam etti. Kasım ayında ise örgütün askerî lideri Garikoitz Aspiazu Rubina, Fransa’nın İspanya sınırı yakınlarında yakalandı. Aralık ayında ise Fransa bu kez Rubina’nın halefi olduğu sanılan Balak kod adlı örgüt liderini tutukladı. Nisan 2009’da ise ETA’nın yeni askerî lideri Jurdan Martitegi Güney Fransa’da ele geçirildi. Örgüt köşeye sıkışmaya başladı. ETA’nın siyasi kanadı ve Bask bölgesi siyasi partisi Batasuna kasım ayında, Kuzey İrlanda barış sürecinde kullanılan prensipler çerçevesinde, ETA ile hükümet arasında görüşmelere başlanması çağrısında bulundu. İspanyol yasaları gereği siyasi partilerin şiddet olayları nedeniyle ETA’yı kınaması gerektiğinden ve Batasuna da buna karşı çıktığından 2003’te İspanyol Anayasa Mahkemesi tarafından kapatılmıştı. Yine yasalar gereği, kapatılan partilerin yöneticilerinin bir başka parti altında siyaset yapmasına da izin verilmiyor. Batasuna, faaliyetlerine siyasi parti olarak değil örgüt olarak devam ediyor.
 </p>
 <p>
 </p>
 <p class="MsoNormal">
  Şubat 2010’da, 1997’den beri örgütün tepesinde olan Ibon Gogeascoechea Fransa’nın Normandiya bölgesinde tutuklandı. Eylül ayında ETA kendisine yakın bir Bask gazetesinin internet sitesi üzerinden silahlı saldırıları durdurduğunu açıkladı. Ocak 2011’de örgüt, sürekli ve genel bir ateşkes ilan etti, hükümet ise bunu reddetti. Başbakan Yardımcısı Alfredo Perez Rubalcaba, ETA’nın şiddeti tamamen bırakması ve faaliyetlerini geri dönülmez bir şekilde durdurması çağrısında bulundu. Eylül ayında ise İspanya ve Fransa’da tutuklu ETA mahkûmları sürekli ateşkes çağrısına desteklerini açıkladı. 1 Ocak 2011’de, ETA’nın yan kuruluşlarından yasaklı Ekin örgütü kendini feshettiğini açıkladı. Geçen hafta 17 Ekim’de ise Bask bölgesinde düzenlenen ve eski BM Genel Sekreteri Kofi Annan ile Sinn Fein lideri Gerry Adams’ın da katıldığı uluslararası konferansta ETA’ya şiddeti tamamen bırakma çağrısı yapıldı. 20 Ekim’de ise örgüt silahlı mücadeleyi bıraktığını açıkladı.
 </p>
 <p>
 </p>
 <p class="MsoNormal">
 </p>
 <p>
 </p>
 <p class="MsoNormal">
  K. İrlanda’da siyaset kazandı
 </p>
 <p>
 </p>
 <p class="MsoNormal">
  Çocukluğumun tek kanallı günlerinde Kuzey İrlanda’nın ve IRA’nın adını ne çok duyardım ama örgütün siyasi kanadı Sinn Fein’in farkına varmam yıllar aldı. Birleşik Krallık olarak adlandırılan İngiltere’de yer alan Kuzey İrlanda, güneydeki ‘Serbest’ İrlanda Cumhuriyeti’nden neden ayrıydı? IRA ile Avrupa’nın göbeğinde gerçekleşen Katolik – Protestan çatışmalarıyla ve İngiliz sömürgeciliğiyle ne ilgisi vardı?
 </p>
 <p>
 </p>
 <p class="MsoNormal">
  Birbirine bağlı adalar topluluğu Birleşik Krallık bünyesinde yer alan İrlanda’nın bağımsızlığı için 1913’te kurulan IRA, uzun yıllar İngiliz ordusuyla savaşır.
  <span>
  </span>
  Krallık ile İrlanda arasında 6 Aralık 1921’de yapılan anlaşmayla Serbest İrlanda Cumhuriyeti kurulurken, Kuzey İrlanda İngiliz hâkimiyetinde kalmaya devam eder. Kuzey’in de yeni kurulan devletin içinde yer alması gerektiğini düşünenler ile anlaşmanın yürütülmesini savunlar arasında 1922 ila 1923 yıllarında yaşanan iç savaşın galibi ikinci grup olur. O zamanki IRA ise cumhuriyetin millî ordusuna dönüşür. Daha sonra Kuzey İrlanda’nın İngiltere’den ayrılması için mücadele edecek Geçici İrlanda Cumhuriyetçi Ordusu’nun (Provisional Irish Republican Army- IRA) doğuşu ise Ağustos 1969’da meydana gelen Bogside çatışmasına dayanıyor. Kuzey İrlanda’da yükselen İngiltere’yle birlik yanlısı, milliyetçi Protestan İrlandalılar ile bağımsızlık yanlısı cumhuriyetçi Katoliklerin çatışması İngiliz ordusunun bölgeye konuşlandırılmasına yol açar. Olaylarda yaklaşık 1500 Katolik evlerinden olurken, 200’ünün de evleri yok edildi. Kuzeydeki mücadelede fitili ateşleyen ve derin psikolojik etkiye sahip olan Bogside çatışmasından daha kötüsü ise 3 yıl sonra meydana gelecekti. İngiliz askerlerinin 30 Ocak 1972’de cumhuriyetçi silahsız göstericiler üzerine ateş açması sonucu 14 sivil hayatını kaybetti. Tarihe ‘Kanlı Pazar’ olarak geçen olay sonrasında İngilizler göstermelik olarak açtıkları soruşturma sonucunda askerlerini akladı. Dosya 1998’de dönemin başbakanı Tony Blair’in talimatıyla yeniden açıldı. 12 yıl süren incelemenin ardından nihayet maktullerin masumiyetine, askerlerin ise kusurlu olduklarına hükmedildi. Başbakan David Cameron 38 yıl sonra devlet adına resmen özür diledi.
 </p>
 <p>
 </p>
 <p class="MsoNormal">
  1970’li ve 80’li yıllar şiddetin şiddeti doğurduğu bir döneme işaret ediyor. Türkiye’nin de özellikle 90’lı yıllardan tanıdık olduğu artan terör olayları ve güvenlik güçlerinin siyaset ve siviller üzerinde güç kazandığı dönemin bir benzeri Ada’da yaşanır. Bir tarafta terör bombaları patlarken, öte yandan güvenlik sektörünün sorgusuz tutuklamaları, yargısız infazlar, hapishanelerde açlık eylemleri ve ölümler. Bu günler IRA’nın siyasi kanadı olarak faaliyet gösteren Sinn Fein’in de etkinliğinin azaldığı dönem olur. Kuzey İrlanda, ilk barış görüşmelerine başlamak için 1993’e kadar bekler. 15 Aralık 1993’te imzalanan Downing Street Deklarasyonu ile Güney ve Kuzey İrlanda halklarının kabul etmesi hâlinde Kuzey’e Güney’le birleşme hakkı verilir. İngiliz ve İrlanda başbakanları arasında imzalanan deklarasyon aynı zamanda Kuzey İrlanda’dan Sinn Fein lideri Gerry Adams ile Sosyal Demokrat İşçi Partisi lideri John Hume’un da dâhil olduğu bir süreç sonucunda ortaya çıkar. Takip eden yıl barış görüşmeleri devam eder. Bu süreçte IRA ateşkes ilan eder. Ocak 1996’da yayımlanan Mitchell Raporu, aşamalı silah bırakma konusunda tüm partilerin sürece dâhil edilmesini önerir.
  <span>
  </span>
  Sinn Fein ve diğer partiler öneriyi kabul etmesine rağmen, daha sonra Sinn Fein görüşmelere doğrudan ve resmen alınmaz. Görüşme süreci Sosyal Demokrat İşçi Partisi ile İngiltere’yle birlik yanlısı İlerici Birlik Partisi ve Ulster Demokratik Partisi arasında başlar. Sinn Fein’in dışlanması süreci tıkar. IRA ateşkese son verir ve 2 Şubat 1996’da Londra’da düzenlediği bombalı saldırıyla yeniden şiddete döner.
 </p>
 <p>
 </p>
 <p class="MsoNormal">
  Tırmanan şiddet ortamında her iki taraftan şiddet karşıtı barış yanlılarının sesi daha çok duyulur. Gerçek barışa giden yol ise 1 Mayıs 1997 genel seçimleriyle açılır. 1974’ten beri iktidara gelemeyen İşçi Partisi ezici bir çoğunlukla hükümet olur. Yüzde 43’lük oy oranı ve 659 koltuklu mecliste elde edilen 419 vekil sayısı, çiçeği burnunda Başbakan Tony Blair’e Kuzey İrlanda meselesini çözmesi için büyük güç sağlar.
  <span>
  </span>
  “Silahını bırakması şartıyla şeytanla bile görüşürüm.” diyen Blair, Downing Street 10 numaradaki ofisinde Gerry Adams’la görüşür. Şiddetle çözüme ulaşılmayacağını gören ve daha da önemlisi karşısında güvenilir, çözüme inanmış bir irade bulan Sinn Fein bu dönemde gücünü artırır ve IRA’nın sürekli ateşkes ilan etmesini sağlar. 10 Nisan 1998’de Belfast veya Hayırlı Cuma Anlaşması (Good Friday Agreement) imzalanır. Sinn Fein dâhil Kuzey İrlanda’nın çoğu siyasi partisi ile İngiliz ve İrlanda hükümetleri arasında imzalanan barış anlaşması İrlanda Cumhuriyeti’nde yüzde 94, Kuzey İrlanda’da ise yüzde 74 oranlarıyla kabul edildi. Anlaşmayla, Kuzey İrlanda Meclisi yasama yetkilerini devraldı. İngiliz ordusunun kuzeyden çekilmesine karar verildi. IRA ise 7 yıl sonra 28 Haziran 2005’te silahlı mücadeleyi tamamen bıraktığını açıkladı. Çözüme şiddetle ulaşılamayacağını anlayan, anahtar unsurun IRA’ya silah bıraktırmak olduğuna inanan ve bunun için büyük gayret sarf eden Adams ve Sinn Fein süreç içerisinde başarıya ulaştı. Ancak, IRA’nın içinde 1997’de başlayan barış görüşmelerinden rahatsız olanlar ortaya çıktı ve bunlar zaman içerisinde örgütten uzaklaştı. Kendilerine Gerçek (Real) IRA adını veren şahin grup sayıları az olmasına rağmen terör eylemlerine devam ediyor. Kimilerine göre, Gerçek IRA, barış anlaşmasından rahatsız olan ve Kuzeylilere güvenmeyen bazı İngiliz güvenlik birimlerince destekleniyor. Ancak gelinen noktada örgütün, şiddete karşı siyaseti önceleyen
  <span>
  </span>
  Sinn Fein ve geniş halk kesimleri karşısında başarılı olma şansı görünmüyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30800-26-ayrilikci-teror-caginin-sonu.html), [web.archive.org (arşiv bağlantısı)](http://web.archive.org/web/20120104074423/http://www.aksiyon.com.tr:80/aksiyon/haber-30800-26-ayrilikci-teror-caginin-sonu.html)
