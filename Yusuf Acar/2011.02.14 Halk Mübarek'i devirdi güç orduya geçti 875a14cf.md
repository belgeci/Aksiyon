# Halk Mübarek’i devirdi, güç orduya geçti

*Yusuf Acar 2011.02.14*

<font class="agenda2NewsSpot">
 Mısır’ı geçiş döneminde Yüksek Askeri Konsey yönetecek. Konsey’in başkanlığını Savunma Bakanı ve Silahlı Kuvvetler Komutanı Mareşal Hüseyin Tantavi yapacak.
 <span>
 </span>
</font>
<font class="newsDetail">
 <p>
  <p class="MsoNormal">
   Meydanı dolduran on binlerce insan, ölüm sessizliğine bürünmüştü adeta. Herkes onun istifa edeceğinden o kadar emindi ki… CIA dahi onun akşam saatlerinde istifa edebileceği bilgisini vermişti. Ama beklenen olmadı, 30 yıllık diktatör Hüsnü Mübarek ince bir hareketle yetkilerini yeni yardımcısı Ömer Süleyman’a devrettiğini ve istifa etmeyeceğini açıkladı. Tahrir’deki derin hayal kırıklığı Mısır topraklarını aşarak, başta bölge halkları olmak üzere kalbi Mısırlılar için atan dünya insanlarını sardı.
  </p>
  <p class="MsoNormal">
   11 Şubat Cuma günü ise başta Kahire olmak üzere ülke genelinde büyük protestolar başladı. Bir önceki cumayı Mübarek’e veda günü ilan eden göstericiler, bu cuma kesin bir veda ilan ediyor ve meydanlardan hükümet binalarına, devlet televizyonuna ve cumhurbaşkanlığı sarayına harekete geçiyordu. Artan baskı ve tansiyonla birlikte Mübarek’in Kahire’yi terk ettiği ve yazlık sarayının olduğu Şarm el-Şeyh’e gittiği kulaktan kulağa yayılıyordu. Meydanları yeni bir heyecan dalgası sarmaya başlamıştı ki beklenen haber geç olmadan geldi. Mübarek istifa ettiğini ve yetkilerini Yüksek Askeri Konsey’e devrettiğini açıklıyordu. Mısır halkı ülkeyi bayram yerine çeviriyor ve herkes Mübarek’in gitmesini kutluyordu. 18 gün süren gösteriler sonuç vermiş ve halk amacına ulaşmıştı.
  </p>
  <p class="MsoNormal">
   <span>
   </span>
   Mısır, 1952’de Kral Faruk’un devrilmesinden bu yana ordu kökenli generaller tarafından yönetildi. Mübarek’in gitmesiyle görev yine orduya devredildi. Halk meydanlarda orduya şükranlarını iletip övgüler düzerken, bunu bir zafer olarak ilan ediyor. Şimdi Savunma Bakanı ve Başbakan Yardımcısı Hüseyin Tantavi başkanlığındaki Yüksek Askeri Konsey geçiş sürecini yönetecek ve ülkeyi seçimlere taşıyacak. Hükümet ve parlamento feshedilerek reform ve yeni anayasa için çalışmalar başlatılacak. Peki, geçiş döneminin lideri Tantavi kim ve nasıl bir geçmişten geliyor?
  </p>
  <p class="MsoNormal">
   Mareşal Muhammed Hüseyin Tantavi, 31 Ekim 1935’te doğdu. 1956’da orduya katıldı. İsrail’e karşı girişilen 1956, 1967 ve 1973 savaşlarına katıldı. Ordunun değişik kademelerinde görev aldıktan sonra 1991’de Savunma ve Askeri Üretim Bakanlığı’na getirildi. Bu görevine ek olarak 1995’te Silahlı Kuvvetler Komutanlığı görevini de üstlendi. Mareşallik rütbesini taşıyan 75 yaşındaki Tantavi, 25 Ocak’ta başlayan halk isyanı sonrasında, kabineyi değiştiren Hüsnü Mübarek tarafından mevcut görevlerine ek olarak başbakan yardımcılığına getirildi. Mübarek, 18 gün süren gösterilerin ardından 11 Şubat’ta istifa etti ve Mareşal Tantavi ülkenin geçici lideri oldu.
  </p>
  <p class="MsoNormal">
   Kriz döneminde meslektaşı ABD Savunma Bakanı Robert Gates ile sürekli telefon diplomasisi yürüten Tantavi, Washington tarafından sıkı bir müttefik olarak görülüyor. ABD, Tantavi komutasındaki Mısır ordusuna yılda 1.3 milyar dolar askeri yardım yapıyor. Tantavi ile son olarak Mübarek’in istifasından 1 gün önce perşembe gecesi görüşen Gates, Mısır ordusunu övmüş ve ordunun demokrasinin gelişiminde büyük katkı sağladığını söylemişti. İsrail’le yapılan 3 savaşa da katılan Tantavi’nin en büyük hedeflerinden birinin bu ülkeyle yeni bir savaşın ortaya çıkmasını engellemek olduğu biliniyor.
  </p>
  <p class="MsoNormal">
   ABD tarafından sıkı bir müttefik olarak görülmesine karşın geçen yıl sızan Wikileaks belgelerinde Tantavi ile ilgili ilginç detaylar yer alıyor. ABD Dışişleri Bakanlığı yazışmalarına göre, diplomatlar, Tantavi’nin 2008’de ABD’ye yapacağı ziyaret öncesinde Washington’daki yetkilileri ‘yaşlı ve değişime karşı dirençli bir adamla buluşmaya hazır olmaları gerektiği’ konusunda uyarıyor. Yazışmada Tantavi’nin, merkezi hükümetin gücünü zayıflatacağı gerekçesiyle ekonomik ve siyasi reformlara da karşı çıktığı belirtiliyor.
  </p>
  <p class="MsoNormal">
   Tantavi, Wikileaks belgelerine yansıdığı gibi reformlara karşı veya değil; ülkesini siyasi, ekonomik ve hukuki reformlara hazırlama görevi onun. Günlerdir süren gösterileri destekleyen Müslüman Kardeşler hareketi, Muhammed el-Baradey ve yüz binler sadece Mübarek’in gitmesini değil, ordunun geçiş döneminde görev almasını da sevinçle karşılıyor. Devrimi halk yaptı ama şimdi güç orduda. Önümüzdeki süreçte yapılacak reformlarla egemenliğin ve yasama gücünün asli sahibi halka dönüp dönmeyeceğine veya ne şekilde döneceğine hep beraber şahit olacağız.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28667-halk-mubareki-devirdi-guc-orduya-gecti.html), [web.archive.org (arşiv bağlantısı)](http://web.archive.org/web/20110218170200/http://www.aksiyon.com.tr:80/aksiyon/haber-28667-halk-mubareki-devirdi-guc-orduya-gecti.html)
