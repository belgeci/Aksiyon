# Polonya tarihi Krakov'da yazılı

*Orhan Kural 1996.10.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tepe üzerinde inşa edilmiş Wawel Şatosu'na tırmanırken bir canavar ini çıkıyor karşınıza.
  </font>
 </div>
 <div id="newsText">
  <font class="detail-text">
   Anlatılanlara bakarsanız etrafa korku ve dehşet salan bir canavar yaşarmış vaktiyle bu inde. Günün birinde Krak adlı kahraman bir prens çıkmış ve canavarı öldürmüş. Bundan dolayı şehre de Krakov adını vermişler.
   <br>
    <br>
     Krakov, Polonya'nın en şatafatlı ve görkemli şehri. 1000 yılında, Kral Cessur Boleslaw'ın, Wawel Şatosu ile Katedrali'ni inşa ettirmesine dayanıyor tarih sahnesine çıkışı. 1241 yılında Orta Avrupa'yı sarsan Moğol saldırılarından nasibini alınca yeniden inşa edilmiş. Kentin yeniden inşasında ortaçağın klasik yapısı, satranç tahtası biçimi benimsenmiş. Dikine kesişen cadde ve sokaklar; merkez ise pazar meydanı... Krakov bugün için Avrupa'nın ve Polonya'nın en eski sanat ve mimari yapıtları hazinesi sayılabilir. Çünkü II. Dünya Savaşı'ndan zarar görmeden çıkmayı başarabilen kentlerden biri. Aslında Nazi  Genel Valisi Hans Frank, kenti yerle bir edebilecek güçte bir mayınlama hazırlığı yaptırmış, ama sonra vazgeçmiş.
     <br>
      <br>
       Şaşırtıcı dönüşlerle kenti dolaşan Wisla Nehri, inişli çıkışlı yollar, koca meydanlardan ve caddelerden içerilere uzanan daracık sokaklar ve şehrin kimliğini yansıtan köşeler 750 bin nüfuslu Krakov'u daha bir güzelleştiriyor. Krakov'un Pazar Meydanı, 200x200 metrekare boyutundaki ölçüleriyle Avrupa'nın en büyük kent meydanı. Meydanın bir köşesinde durup etrafa bakınca azametinden şaşırıyor ve yoruluyorsunuz.  Kafeleri, değişik köşelerde sergilenen gösterileri ve konserleri, uçuşan güvercinleri, seyyar satıcıları ile cıvıl cıvıl ve oldukça hareketli bir görünümü var. Belki de boyutları ve mesafeleri daha az göstermek için meydanın ortasına "Kumaşçılar Binası" denilen sarı bir bina kondurmuşlar. İçinde çoğunlukla kehribardan yapılmış kolye, bilezik ve yüzüklerin satıldığı çok sayıda turistik mağaza bulunuyor.
       <br>
        <br>
         Pazar Meydanı'nın kenarında kilise ilginç bir özelliğe sahip. Her saat başı, çan yerine trompet sesleri geliyor bu kiliseden. Trompetle bir ortaçağ şarkısı çalınıyor: "Hejnal marjacki". Ama şarkı tam ortasında kesiliyor. Çünkü zamanında, bir Tatar savaşçı, şarkının tam ortasında trompetçiyi oku ile öldürmüş.
         <br/>
         <br/>
         Krakov'daki Wawel Şatosu ise Avrupa'nın en önemli eserlerinden biri. İtalyan mimarlarının katkısı ile yapılmış şato rönesans etkilerini yansıtıyor. Çevresini turlarken Wisla Nehri tüm güzelliği ile akıp gidiyor gözünüzün önünden. Şatonun içinde, Kara Mustafa Paşa'nın Viyana bozgununu anlatan büyük bir resimli halı var. Ne de olsa, Leh kralı Viyana'nın yardımına koşmuştu...
         <br/>
         <br/>
         Kral III. Sigismund tarafından başkentin Varşova'ya taşınması, Krakov için bir gerileme döneminin de başlangıcı olmuş. 1655 ve 1702 yıllarında da Kuzey'den gelen İsveçliler'in saldırısına uğruyor. Ama her şeye rağmen Krakov, 500 yıl boyunca Polonya'nın başkenti olmuş. Ve hâlâ iftihar ediyor Polonyalılar Krakov ile.
         <br/>
         <br/>
         VAHŞET MÜZESİ
         <br/>
         <br/>
         Hitler rejiminin kurduğu en büyük, en insafsız toplama kampları da Krakov yakınlarında, Osviecim'de bulunuyor. Spielberg'in "Schindler'in Listesi" adlı filmi ile tekrar gündeme gelen Auschwitz ve Birkenau toplama kampları da burada.
         <br/>
         <br/>
         Şimdilerde ise Auschwitz ve Birkenau, Polonya Parlamentosu kararıyla devlet müzesi olarak korunuyor. Gelen ziyaretçiler, önce bir sinema salonuna alınıyor ve zamanında Rus subaylarının çektikleri filmler gösteriliyor. Ekranda bir çocuk görünüyor; ayağının üzerinde, yapılan aşılardan dolayı bölge bölge, değişik renklerde enfeksiyonlar oluşmuş. İnsanların yan yana, saman üzerinde yattıkları barakalar, gaz odaları, işkence tezgahları, elektrikli tel örgüler, ölüm duvarı, ceset yakma fırınları, toplu mezarlar, hepsi birer utanç abidesi olarak duruyor.
         <br/>
         <br/>
         Papa seçiminden önce kimsenin aklına Krakov Başpiskoposu Karol Wojtyla'nın papa seçileceği gelmemişti. Belki de dünya böylece Polonyalılar'dan tarih boyunca uğradığı haksızlıklardan dolayı bir tür özür diledi. II. Jean Paul, Papa olarak Polonya'yı 1979 ve 1983 yıllarında ziyaret ettiğinde, Polonya Papa'sını coşkulu bir sevgi ile karşılamıştı.
         <br/>
         <br/>
         EN ESKİ TUZ MADENİ
         <br/>
         <br/>
         Krakov yakınlarında Wieliczka adlı bir kasaba var; "Kraliyet kasabası" olarak tanınıyor. Bu kasabanın özelliği, dünyanın en eski tuz madenine sahip olması. Tam dört yüz yıldır burada kaya tuzu çıkarılıyor. Üretime geçen sene resmen ara vermişler. Devlete ait olan bu tuz ocağı uzun yıllar insanların dikkatini çekmiş. Kopernik gibi bilim adamları, birçok kral ve kraliçe bu ocakları turlamış. Hatta önemli ziyaretçiler için, kral ve kraliçenin süslü tahtırevanlarına benzeyen özel bir vagonet yapılmış. Zamanında, Polonya Krallığı'nın gelirinin üçte biri bu ocaklardan çıkarılan tuzlardan sağlanırmış. Ocakların sahibi de kralmış elbette. İşçiler, doğal havalandırmalı bu ocaklarda çok kötü şartlar altında çalışırmış. Kesilen tuz bloklarının rahat taşınması için köşeleri yuvarlatılırmış. Bu zor şartlarda ölümler de kaçınılmazmış tabii. Bu nedenle ocak içinde çok sayıda kilise yapılmış. Kiliselerdeki heykellerin de hepsi tuz kayasından. Hele bir büyük kilise var ki, insan yer altında olduğuna inanamıyor. Sadece İsa'nın doğumunu simgeleyen tuz heykelde ise potasyumklorür tuzu kullanılmış, çünkü rengi pembe. Bu tuz, Polonya'nın başka bir bölgesinden getirilmiş. İşin ilginç yanı, bu eserleri yapan ressamlar, heykeltraşlar da hep ocakta çalışan işçiler.
         <br/>
         <br/>
         Ocağın havası sağlık için çok yararlı. Civardaki senatoryumda yatan hastalar, özellikle astımlılar her gün iki saat ocağa indiriliyor. Zaten burada çalışıp da kazaya uğramayan madencilerin yaş ortalaması çok yüksek. Ziyaretçiler altı dolar ödeyerek, ocakta yaklaşık iki buçuk saat süren sağlıklı bir yürüyüş yapıyorlar. Tavan, taban, sağ, sol, her taraf tuz. Öyle ki mola sırasında içtiğiniz kahve bile tuzlu geliyor insana...
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-1887-polonya-tarihi-krakovda-yazili.html), [web.archive.org (arşiv bağlantısı)](http://web.archive.org/web/20131031011114/http://www.aksiyon.com.tr/aksiyon/haber-1887-polonya-tarihi-krakovda-yazili.html)
