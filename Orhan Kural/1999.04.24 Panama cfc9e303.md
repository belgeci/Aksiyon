# Panama

*Orhan Kural 1999.04.24*

<div class="pNewsDetailMainContent ctx_content" itemprop="articleBody">
 Panama, Kuzey ve Güney Amerika ile Atlantik ve Pasifik okyanusları arasında bir köprü. Bine yakın kuş türüne ev sahipliği yapıyor. 220 çeşit memeli, 1200 çeşit orkide ile 354 çeşit sürüngen, flora ve fauna zengini bu ufak ülkede yaşamını sürdürmeye çalışıyor. Sadece ocak, şubat ve mart ayları kurak geçen bu Orta Amerika ülkesi, genelde yağışlı bir iklime sahip.
 <br/>
 <br/>
 Panama'da, Maya ve İnkalardan etkilendiği kabul edilen beş yerli kabile bulunuyor: Kuna, Ngobe Bugle, Embera, Wounaan ve Teribe. Hepsi de eski geleneklerine sahip çıkan, doğa ile barışık ve barış yanlısı kabileler.
 <br/>
 <br/>
 1900'lü yıllarda Panama Kanalı'nın inşası sırasında, Afrika ve Karayipler'den getirilen zenci işçiler ile İspanyol kökenli halkın karışımı sonucu oluşan melezler, bugün nüfusun %70'ini oluşturuyor. Din olarak da halkın %85'i Vatikan'a bağlı. Amerikan Doları ile aynı değerde olan Panama'nın para birimi "Balboa", nedense kâğıt para olarak basılmıyor.
 <br/>
 <br/>
 Panama ekonomisinin önemli girdilerini Panama Kanalı ve Kolon Serbest Bölgesi gelirleri ile turizm sektörü oluşturuyor. Ayrıca balıkçılık, muz, kahve, şeker üretimi ile maun kerestesi ve bakır diğer ihraç ürünleri. Turizm sektörünü canlandırmak için, Panama Devleti büyük bir gayret içinde. Hâlâ eski gelenek ve göreneklerini koruyan Kuna yerlilerinin yaşadığı San Blas bölgesi ile yağmur ormanları Panama'nın en önemli kozları.
 <br/>
 <br/>
 Panama Kanalı
 <br/>
 <br/>
 Panama Kanalı'nın uzun, ilginç ve hatta üzücü bir hikâyesi var. Kristof Kolomb öncesi bile, Panama, iki okyanus arası geçit yeri olarak kullanılırmış. "Altına hücum" yıllarındaki Kaliforniya'ya çabuk ve emniyetli varma isteği, Panama'nın önemini iyice artırır. Önce kara yolu, sonra tren yolu ile binlerce maceraperest 81 kilometrelik mesafeyi katederler.
 <br/>
 <br/>
 1880 yılında, Mısır'da Süveyş Kanalı'nı başarı ile tamamlayan Ferdinand de Lesseps, Panama Kanalı'nın inşaatına girişir. Bu amaçla, Fransa'da hisse senetleri satışa çıkarılır. Ancak sıtma ve sarı humma, 22 bin işçinin ölümüne neden olur. Ayrıca Mısır'da kumlu ortamda çalışmaya alışan Fransızların, sert granit içinde ilerlemeleri teknik yönden de yetersiz kalmaktadır. Sonuçta, 20 yıl sonra Fransızlar bu sevdadan vazgeçerler. 1903 yılında Panama'nın Kolombiya'dan ayrılması sonrası ABD, 40 milyon dolar sermaye ile inşaatı devralır. Altı bin işçinin yaşamına mal olan 10 yıllık çalışmadan sonra, Panama Kanalı hizmete açılır. Tarih: 15 Ağustos 1914.
 <br/>
 <br/>
 81 kilometre uzunluğundaki kanalın bir bölümü, zengin ekolojisi ile tanınan Gatun Gölü'nden geçiyor. Gatun Gölü ise, Atlantik ve Pasifik okyanuslarından 20 metre daha yüksekte. Gemiler bu yüksekliğe 3 kademede yükseltilip, indiriliyor. Tabiî ki, her gemi için gölün suyu okyanuslara akıtılıyor. Günde ortalama 35 gemi tonajına ve taşıdığı yüke bağlı olarak en az 33 bin dolar ödeyip, dört, beş, bazen de altı zincirli lokomotifle çekilerek 810 saat sonra bir okyanustan diğerine ulaşabiliyor. Panama Kanalı'ndan elde edilen net gelirin bugün ancak % 40'ını Panama Hükûmeti alıyor. Aslan payı ise ABD'ye ait.
 <br/>
 <br/>
 Göle su sağlamak için yapılan Gatun Barajı'na rağmen, gölün suyunun azalması bir türlü önlenemiyor. Her iki okyanusa özgü balıkların % 60'ının ölümüne neden olabileceğinden göle tuzlu su da basılamıyor. Ama her şeye rağmen, kanal, Panama için büyük bir kazanç. Ayrıca burada çalışanlara, ücretleri, ABD yasalarına göre ödeniyor. Bu da çalışanları mutlu eden artı bir puan.
 <br/>
 <br/>
 Panama ziyaretimize, Miraflores'e gidip gemilerin kademeli olarak yükseltilmesini izleyerek başlıyoruz. 16 kilometrelik kanal boyunca, ince bir şerit gibi olan bölge ABD'ye ait! Daha sonra, koloni döneminin bir veya iki katlı, çiçekli balkonlara sahip Panama'sının dar sokaklarında bir tur atıyoruz.
 <br/>
 <br/>
 Fransızların kanal inşasına başladıkları sırada yerleştikleri ve Fransız elçiliğinin de bulunduğu meydan, bugün Panama şehrinin ilginç, tarihî bir köşesini oluşturmuş. Meydanda, rendelenmiş buzun üzerine farklı şerbetler dökülerek yapılan "şişirtme"yi tadarken, başarısızlıkla sonuçlanan kanal inşasında görev yapan Fransızların büstlerine bakıyorum.
 <br/>
 <br/>
 Zaman zaman, karşımıza "Amerika Köprüsü" ve yüksek binaları ile yeni Panama City'nin etkileyici görüntüsü çıkıyor. Koloni dönemi Panama'sında, Metropoliten Katedrali, Millî Tiyatro, altın sancaklı San Jose Kilisesi ile lüks Paitilla semti ve Allapa Kongre Sarayı'nı görüyoruz.
 <br/>
 <br/>
 Çiçek adası olarak anılan Taboga Adası'na gitmek üzere motora doluşuyoruz. Bir saat süren yolculuk sonunda, bir dönem korsanların kullandığı bu güzel adaya varıyoruz. Ünlü aktör Errol Flynn'ın korsan filmlerini çektiği, ressam Paul Gauguin'in bir süre soluklandığı, Francisco Pizarro'nun Peru'yu keşif seferini başlattığı Taboga Adası, sevimli ve ufak evleri ile karşımızda. Zamanımız kısıtlı. Motorla dönerken, kanalı geçmek üzere sıra bekleyen gemilerin ve cüzzamlılar için inşa edilen Lepra Adası'ndaki hastanenin yanından geçiyoruz.
 <br/>
 <br/>
 Palacio de Las Garzas (Kahramanlar Sarayı) olarak anılan beyaz renkli neoklasik bina, bugün, devlet başkanının bürosu olarak kullanılıyor. Girişinde güzel bir çeşme var ve çeşmenin başında turnalar dolaşıyor. Aynı bölgedeki Kanal Müzesi de bize Panama Kanalı'nın uzun hikâyesini baştan sona kadar resim, maket ve o günün filmleriyle izah ediyor ve canlandırıyor.
 <br/>
 <br/>
 BoydRoosevelt Karayolu olarak anılan AtlantikPasifik arası 80 kilometrelik mesafeyi, kanal boyunca katediyoruz ve Kolon'a varıyoruz. Kolon'da, zengin görünümlü villâların yanında, her hâli ile perişan durumda ahşap evler ve fakir insanlar da var. Oysa ki, Kolon Serbest Bölgesi, Panama adına başarılı bir proje ve burada her yıl milyonlarca dolar para dönüyor. Montaj, paketleme, şişeleme ve depolama işlemlerine uygun olan Kolon Serbest Bölgesi, Orta ve Güney Amerika pazarı için seçkin bir merkez konumunda!
 <br/>
 <br/>
 Copa Hava Yolları ile Kosta Rika'nın başkenti San Jose'ye uçarken, Panama'dan kalan anıları düşünüyorum. İlk sırada elbette Panama Kanalı, Kolon'un yoksul evleri ve çocukları, Panama City'nin gözü tırmalamayan gökdelenleri ve nihayet kendi parası yerine Amerikan Dolarına tamamen teslim olmuş bir ülke! İşte Panama!
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/panama_504997), [web.archive.org (arşiv bağlantısı)](http://web.archive.org/web/20151230030419/http://www.aksiyon.com.tr:80/dosyalar/panama_504997)
