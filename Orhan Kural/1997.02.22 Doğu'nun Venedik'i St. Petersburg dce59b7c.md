# Doğu'nun Venedik'i: St. Petersburg

*Orhan Kural 1997.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nadir Nadi, "İki Sovyet Rusya İki Polonya" adlı kitabında Leningrad için şöyle der: "Rusya'nın Avrupa'ya açılan penceresi, Botnie Körfezi'nden süzülen Batı rüzgarı, her solukta hissediliyor.
  </font>
 </div>
 <div id="newsText">
  <font class="detail-text">
   Evlerin yapılışında, sokaklarda, insanların yüzünde tatlı bir Batı havası var. Büyük Petro'dan Lenin'e kadar Rusya'nın tarihi kuru bir iskelet halinde burada gömülü"... Neva Nehri'nin bataklık olan geniş deltasındaki yapılaşma zorluğuna rağmen Büyük Petro diğer adıyla Deli Petro binlerce insanın kanı, teri ve gözyaşı ile St. Petersburg'u ülkenin en       önemli sosyal ve kültürel merkezi haline getirebilmek için elinden geleni yapmış ve başarılı da olmuş. Öyle bir kent ki, adlarını bütün dünyanın bildiği birçok olağanüstü insana ev sahipliği yapmış: Çaykovski, Puşkin, Dostoyevski, Gogol, Lermontov, Rubinstein, Mussonski, Turgenyev, Plehanov...
   <br/>
   <br/>
   Eski adıyla "Bahriye", şimdiki adıyla Nikolay Gogol Sokağı, sanatseverleri şaşırtacak bir sokak. Çaykovski, bu sokaktaki 13 numaralı evde yaşamış ve ölmüş. 10 numaralı evde Gogol, "Taras Bulba" ve "Müfettiş"i yazmış. 23 numarada ise Dostoyevski, "Netoçka Nezvanova" ile "Beyaz Geceler"i kaleme almış. St. Petersburg aynı zamanda unutulmaz "Beyaz Geceler"in mekanı.
   <br/>
   <br/>
   St. Petersburg ve Leningrad tek şehir ama iki tarih. Kent, kısa bir süre de "Petrograd" adını taşımış. 1876'da genç bir öğrenci olan Plehanov, dört yüz kişiyle birlikte Rus tarihinin ilk devrim gösterisini bu kentte gerçekleştirmiş. 1893'te Lenin proleterya hareketini bu kentte başlatmış. 1905'teki "Kanlı Pazar" ile 1917 Şubat ve Ekim Devrimleri yine bu kentte yaşanmış. Aurora zırhlısı, 7 Kasım 1917'de Kışlık Saray'a doğru toplarını ateşleyerek Lenin'in zaferini müjdelemiş. Kent, II. Dünya Savaşı yıllarında trajik olaylara sahne olmuş. Hitler'in dokuz yüz gün süren Leningrad ablukasında, su ve yiyecek bulamayan bir milyon insan, açlık ve salgın hastalıklar nedeniyle yaşamını yitirmiş. Yüzde 35'i bombardımanlar sonucu yerle bir olan Petersburg'u savaştan sonra eski haline getirmek tam otuz yılda mümkün olabildiğine göre, zararın hangi boyutlarda olduğunu siz düşünün...
   <br/>
   <br/>
   St. Petersburg'da görülmesi gereken pek çok yer var. En  önemlilerinden biri Hermitage (Kışlık Saray ve Müzesi). Büyük Petro, Fransa'yı ziyareti sırasında Versay'ı çok beğenmiş ve İtalyan mimar Rastirelli'yi getirterek bir benzerini yaptırmış. Petro'dan sonra da saraya ilaveler yapılmış. Barok stilinde inşa edilmiş asıl binada 46 bin metrekarelik bir alanı kaplayan yapı üzerinde 1050 salon, 1886 kapı, 1945 pencere ve 117 merdiven bulunuyor. Ekim Devrimi'nden sonra dünyanın en zengin müzelerinden biri haline gelmiş. 2 milyon 700 bin eserden ancak 65 bin adedi sergileniyor. Her gün, dünyanın dört bir yanından gelen 30 bin sanatsever bu ünlü müzenin odalarını aşındırıyor. "Her eserin önünde yarım dakika durulsa, hepsini görmek 10 yıl ister" diyorlar. Leonardo da Vinci, Van Gogh, Picasso, Millet, Renoir, Raphael, Velazquez, Goya, Paul Cezanne, Rembrandt, Monet, Van Dyck, El Greco, Rubens, Giorgiane, Tintorelton, Caravaggio gibi dünyaca ünlü bir çok ressamın tabloları da müzede yer alıyor.
   <br/>
   <br/>
   Günümüzde, St. Petersburg 60 park   ile 18 ada üzerine kurulu ve adalar arasında 343 köprü var. Bunların 22 tanesi Neva Irmağı üzerinde yer alıyor. İstatistiklere göre St. Petersburg, yılın 120 günü karlı, 180 günü yağmurlu olurmuş. Geriye kalan 60 güne rastlamak da biraz şans işi.
   <br/>
   <br/>
   Pastel sarı rengin, ara ara pastel yeşil ve pastel mavi ile bezendiği; bu arada Neva Nehri ve ona kavuşan kollarının kimi zaman laciverde, kimi zaman gümüşe çalan renklerle boyandığı bir şehir St. Petersburg. Neva, enfes bir görüntü ziyafeti yaşatıyor görenlere. Doğu'nun Venedik'i dedikleri kadar var yani. Bu renk cümbüşüne Büyük Petro'nun da katkısı olmuş tabii... Çünkü her binanın farklı renkte boyanmasını emretmiş bir zamanlar!
   <br/>
   <br/>
   Prof. Dr. Orhan Kural
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2293), [web.archive.org (arşiv bağlantısı)](http://web.archive.org/web/20140818171030/http://www.aksiyon.com.tr:80/aksiyon/newsDetail_getNewsById.action;jsessionid=0A9C4B14C22B32EC0FE09F614F8E48DA?newsId=2293)
