# Moda mirasımız kayıt altında

*Zeynep Gün 2004.12.06*

<div>
 <p>
  <font>
   İlk çağlardan günümüze Anadolu topraklarından geçen bütün kültürlerden bir iz taşıyan moda mirasımız, ‘Dünden Bugüne Giyim Kültürü ve Moda’ isimli kitapla kayıt altına alındı.
   <br/>
   <br/>
   Mithat Topluluğu Yönetim Kurulu Başkanı A. Tahir Gürsoy’un hazırladığı kapsamlı kitap dört bölümden oluşuyor. ‘Eski Anadolu Uygarlıklarında Giyim Kültürü’ başlıklı ilk bölümde, Hatti, Hitit ve Urartu uygarlıkları, saç biçimleri, başlıklar, giysiler, kemerler, ayakkabılar ve takı eşyalarını kapsayan detaylı bir çalışmayla ele alınmış. Miğferlerin, ok uçlarının ve tunçtan üretilmiş mutfak eşyalarının da resimlerle gösterildiği bu bölüm, müzelerde prehistorik döneme ait buluntuların yer aldığı camekanlarda oyalanmayı sevenleri memnun edecek.
   <br>
    <br>
     İkinci bölüm, Anadolu halk giysilerini kadınlardan hareketle anlatıyor. Manisa’da pazar yerinde günlük giysileri içinde bir kadını, Konya köylerinden bir başka kadın izliyor. Tokat, Kastamonu, Balıkesir ve Muğla’da kadife entariden, üç etekten, şalvardan bugün bile vazgeçmemiş kadınların giysileri şimdilik sandıklarda değil, gündelik hayatın içinde. Sonrası bilinmez...
     <br>
      <br>
       ‘Batı Giyim Tarihi’ adlı üçüncü bölüm, Osmanlı Devleti’nin son yıllarından başlayarak etkisini devam ettiren Batı modasını, Antik Mısır ve Yunan Uygarlığı’ndan alıp 19. yüzyıl başlarına kadar taşımış. Modanın geçirdiği değişimi izlemek, eski aile albümlerine bakmaya benziyor. O devir için ‘normal’ olan, bugün gülünç. Ortaçağ Avrupası’nın abartılı kadın elbiselerini, şapkaları, erkeklerin sentetik bukleli saçlarını gözünüzün önüne getirin...
       <br>
        <br>
         Kitabın son bölümü Osmanlı-Türk modasına ayrılmış. Selçuklu kabartmalarındaki insan figürleri, sırma bezeli, tılsımlı padişah gömlekleri, kaftanlar, el tezgahlarında işlenmiş yağlıklar... Giysilerin hem modelleri hem de renkleri mesleklere ve etnik kimliğe göre değişiyor. Yeniçeri neferiyle silahdar ağa, sarıkçıbaşıyla aşçıbaşı da önce kıyafetiyle ayrılıyor birbirinden. Bu bölümün hoşluklarından biri, tipik Osmanlı halk giysilerinden örneklere yer veriyor olması. ‘1870’li yıllarda insanlar Trabzon’da nasıl, Ankara’da nasıl giyiniyordu?’ sorusunun cevabını o dönem çekilmiş siyah beyaz fotoğraflarda bulabilmek güzel. Bu dönemde Hıristiyanlar ile Müslümanların kıyafetleri arasında da belirgin bir farklılık göze çarpıyor.
         <br/>
         <br/>
         Moda konusunda önemli bir kaynak oluşturan kitabın danışmanı Hilmi Yavuz. Bir iş adamının kendi uğraş alanında, bir entellektüel derinlik ihtiyacı duyması ve yaptığı işin salt ticari uğraş olmasının ötesinde, onun derin tarihsel ve kültürel arka planı olduğunun farkına varmasını çok önemli bulan Yavuz, bu yönüyle kitabı ayrıcalıklı bir yere koyuyor. Moda Tasarımcısı Atıl Kutoğlu ve Bahar Korçan da  genç nesil ve özellikle modacıların önemli bir kaynak kitap kazanmasından mutluluk duyduklarını belirtiyorlar.
         <br/>
         <br/>
         Yalnızca 1000 adet basılan kitabın ikinci ve üçüncü ciltlerinin de 2005 yılında tamamlanması bekleniyor.
         <br/>
         <br/>
         <b>
          Dünden Bugüne Giyim Kültürü ve Moda
         </b>
         <br/>
         A.Tahir Gürsoy, Mithat Selection, 0 212 282 84 30
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1947 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=18869), [web.archive.org (arşiv bağlantısı)](http://web.archive.org/web/20060110134348/http://www.aksiyon.com.tr:80/yazdir.php?id=18869)
