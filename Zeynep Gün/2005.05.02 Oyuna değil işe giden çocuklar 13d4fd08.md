# Oyuna değil işe giden çocuklar

*Zeynep Gün 2005.05.02*

<div>
 <p>
  <font>
   Çocuk işçiler üzerine yapılan ilk tartışmaların üzerinden iki asır geçti; fakat sorun tazeliğini koruyor. Üstelik sanılanın aksine, çocuklar sadece gelişmekte olan ülkelerde değil, endüstrileşmiş ülkelerde de çalıştırılıyor. Dr. Ahmet Kemerli’nin ‘küresel ekonomide çalışan çocuklar’ alt başlığıyla yayımlanan kitabı ‘Oynayacak Zaman Yok’ çocuk emeğinin Türkiye’de ve dünyada kullanımı üzerine kapsamlı bir çalışma.
   <br/>
   <br/>
   Eserini, çocukluğunu yaşayamayan, zor ve tehlikeli şartlar altında çalışan bütün dünya çocuklarına ithaf eden Kemerli, çocuk işçiliğinin, ekonomik, sosyal ve politik kararlarla desteklenmediği takdirde çözülemeyeceğini kabul ediyor. Amaç, çocukların sömürüldüğü iş alanları ve ülkeleri istatistikî bilgiler eşliğinde görünür kılmak ve sorunu çözmek isteyenlere bilimsel bir çalışmayla ışık tutmak.
   <br>
    <br>
     Yazar, çocuk emeğinin tanımına geçmeden önce, çocuk kavramı üzerinde duruyor. ‘Çocuk Gelişimi ve Çocuk Hukuku’ başlıklı bu ilk bölümde, çocuğun fiziksel, psikolojik, sosyolojik ve duygusal gelişiminin çalışmayla ilişkisi ele alınıyor. Çocuk emeğinin uluslararası ve ulusal düzeyde hukukî dayanakları üzerinde de duran bu bölümü ‘Çocuk Emeği ve Çocuk Emeğini Belirleyen Faktörler’ başlıklı ikinci bölüm takip ediyor. Bu bölüm, ‘Çocuk hangi şartlar altında çalışırsa zarar görür?’ sorusunun cevabını arıyor ve çocuğa sorumluluk kazandırmak adına görevler yükleyen ebeveynin yüreğine su serpiyor. Uluslararası Çalışma Örgütü (ILO), çocuğun okuldan sonra ‘hafif iş’ yapmasını ve yasak çıraklığı ‘çocuk emeği’ kapsamına almıyor. Bu durumda aile tarımına yardım eden genç insanlar da sömürülmüş kabul edilmiyor. ILO’ya göre kaygı veren çocuk emeği, çocuğun okula devamını engelleyen ve ekseriya çocuğun fiziksel ve zihinsel sağlığına zararlı olan tehlikeli istihdamlar. Ahmet Kemerli bu bölümde, çocuk emeğini belirleyen faktörleri de, yoksulluk, nüfus, gelir dağılımı, emek piyasası, eğitim, kültür, aile alt başlıkları altında açıklıyor.
     <br>
      <br>
       Çocuk emeğinin kıtalara göre dağılımına bakıldığında, yerkürenin gelişen bölgelerinin bu konuda hiç de masum olmadığı görülüyor. ILO’nun son tahminleri, gelişmekte olan ülkelerde 5-14 yaş arası 250 milyon çocuğun tam ya da yarı zamanlı çalıştığı yönünde. Yazar, çocuk emeğini kent-kırsal, kız-erkek ayrımına göre gruplandırmakla kalmayıp, çocukların hangi ülkelerde ne tür işlerde çalıştırıldığına dair bilgiler de vermiş. Çocuk emeği Hindistan’da halı dokuma atölyeleri, fişek ve kibrit, cam eşya, tekstil, ayakkabı ve ipek endüstrisinde; Körfez ülkelerinde deve jokeyliğinde; Bangladeş’te inşaat endüstrisinde kullanılıyor. Filipinler ve Tayland’da çok yaygın olan çocuk fahişeliğinin İngiltere’de de arttığı görülüyor. Türkiye’de çocuk emeğine gelince, çocukların yüzde 77’si tarımda, yüzde 11’i sanayide ve yüzde 5’i ticaret sektöründe çalışıyor.
       <br>
        <br/>
        <br/>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 888 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21072), [web.archive.org (arşiv bağlantısı)](http://web.archive.org/web/20051201004839/http://www.aksiyon.com.tr:80/yazdir.php?id=21072)
