# Asya Finans Genel Müdürü Ünal Kabaca;

*Birol Kürklü 2001.11.03*

<div>
 <p class="baslik">
  Herşey yeni başladı
 </p>
 <p class="spot">
  "Faizsiz çalışan 5 kurum 60milyar dolarlık mevduat hacminin 1.1 milyar dolarını alabiliyor. Sektörün yüzde 40'ını elinde tutan İhlas Finans'ın batmasıyla oluşan yeni yapı ve mevduata getirilen güvenceyle pastadan alınan pay büyüyecek. Türkiye ekonomisinde yeni bir krizle karşılaşılmaz ise faizsiz çalışan finans kurumları toplam mevduattan 5 milyar dolar alabilir"
 </p>
 <p class="metin">
 </p>
 <img border="0" src="/web/20020113092300im_/http://www.aksiyon.com.tr/2001/361/resimler/asya.jpg"/>
 <p class="metin">
  Türkiye'nin yaşadığı  Kasım ve Şubat krizlerinden ilk planda etkilenen finans piyasası oldu. Finans piyasası içerisinde özel bir konuma sahip olan ÖFK'lar ise mevcut yapının kirine bulaşmadıkları için krizden güçlenerek çıkma şansı yakalamıştı. Mudilerin gözdesi oluyorlardı. Ta ki İhlas Finans'a devlet el koyana kadar. Önü alınamayan panik havası ÖFK'ların bir süre korkulu rüya görmesine sebep oldu. Ama devletin zamanında müdahalesi güven havasını yeniden oluşturdu. Şimdilerde finans kurumları yeni atılımların eşiğinde. Ekonomik krizin etkilerini  ve sonrasını içeriden bir isim, Asya Finans Genel Müdürü Ünal Kabaca ile görüştük. Kuruluşunun 5. yılını mütevazı bir heyecan içerisinde kutlayan Asya Finans'ın 2002 yılında yapacağı yatırım ve şube atağı piyasayı şaşırtacak gibi.
 </p>
 <p class="metin">
  —Asya Finans 5. yılını kutluyor ve siz bugünlerde " Ne mutlu bize" mi diyorsunuz yoksa "Bunca krizin içinde keşke hiç açmasaydık" mı?
 </p>
 <p class="metin">
  Tabii ki 'ne mutlu bize' diyoruz; çünkü geldiğimiz nokta bizi sevindiriyor. 5 yıl öncesinin Türkiye'sinde büyük hedeflerimiz vardı. Şunu unutmayalım, Türkiye'de hedefler belirlenirken herkes kendi şartlarını düşünür. Türkiye'nin geleceğini kimse kestiremiyor. 5 yıl önce bugünler için biz de hedefler koyduk ve bazı noktalarda yanıldık; ancak yanıldığımız konuların hepsi bizim dışımızdaki faktörlerden kaynaklandı. Teknoloji ve insan kaynakları konusunda hedeflerimizi ise çoktan aştık.
 </p>
 <p class="metin">
  Bizim 5 yıllık dönemimizde, önce Asya ve Rusya krizlerini gördük sonra Türkiye'nin depremden, ekonomiden ve hükümet krizlerinden başlayan belirsizlerini yaşadık. Ve bugünlere gelebildik. Yani zor olanı başardık.
 </p>
 <p class="metin">
  —Zor olan yıllarda neleri başardınız?
 </p>
 <p class="metin">
  Ticari hayata tam entegrasyon sağladık. Büyük bankalardan sonra orta ölçekli bir banka kadar ticari hacmimiz var. Çek, eft, kredi kartlarındaki hacmimiz hergeçen gün artıyor. Yapılanmamızı düşük hacim üzerine kurduk. Değişik enstürümanlarla, çapraz satışlarla, kurum kimliğimizi üst düzeye çıkarmak, kârlılığımızı artırmak istiyoruz. Ekonomik krizler olmaz ise çok daha büyük olacağız. 20'nin üzerinde bankanın battığı bir Türkiye'de 5 yıl öncesinin hedeflerini bugünle kıyaslamak ve gelecek kararı almak en büyük başarı olmalı!
 </p>
 <p class="metin">
  —Faizsiz bankacılık sektörünün yüzde 40'ını oluşturan İhlas Finans'ın batmasıyla ÖFK'lara karşı oluşan güvensizlik sizi nasıl etkiledi?
 </p>
 <p class="metin">
  Asya Finans'ın müşterileriyle hiçbir güven sorunu yoktu. Fakat İhlas Finans'ın durumundan sonra bizden de para çekmeler başladı ve biz, bizden para isteyen herkese yardımcı olduk. Böylece Asya Finans'ın korkulacak bir kurum olmadığı ortaya çıktı. İhlas Finans ve ekonomik krizlerden önce 300 milyon dolarlık mevduat hacmimiz vardı ve bugün biraz kan kaybetsek de eski günlere döndük. Portföyümüz yüzde 70 oranında değişti. Bizden çekilen paralar  yurtdışına çıkmadıysa mutlaka geri geliyor.
 </p>
 <p class="metin">
  Fiili olarak işlemeye başlayan mevduat güvencesiyle de güven konusunda hiçbir sorun kalmadı.
 </p>
 <p class="metin">
  —Uyguladığınız sistem, bir bankacılık tercihi olarak değil de dini figürlerle açıklanıyor. Siz sadece belirli bir kesime mi hitap ediyorsunuz?
 </p>
 <p class="metin">
  Mevduat anlamında daha çok muhafazakar müşterimiz var. Kredi kullanımında ise her kesim Asya Finans'la çalışıyor. Bizden kredi kullananlar için dünya görüşünün hiçbir önemi yok. Sadece oluşturulan imaj, dini figürlerle süsleniyor. Normal bir bankanın verebileceği tüm hizmetleri gerçekleştiriyoruz. Sadece faizi kullanmıyoruz. Bu ise bir yatırım tercihi..
 </p>
 <p class="metin">
  —Normal bir banka gibi çalışıyoruz dediniz ama yatırımcılar bankaların yüksek faizi dururken niçin sizi tercih etsinler?
 </p>
 <p class="metin">
  Bankacılığın tüm hizmetlerini verebiliyoruz ve dağıttığımız kâr payı da bankalardan çok da düşük değil. Yüksek kâr verenler neticede 'batık banka' oldular. Ayağımızı yere sağlam bastığımız, güvene dayalı mudi ileşkisini sürdürdüğümüz müddetçe tercihler bize doğru yönelecektir.
 </p>
 <p class="metin">
  Şu anda birçok yerde olmayan hizmet kalitesi bizde var. Alo Asya internet bankacılığı kredi kartlarımız büyük rağbet görüyor. ISO 9001 sertifikası alıp yenileten, aynı standartta hizmet veren müşteri memnuniyeti, kredi işlemi, kredi kartı ne kadar sürede çıkartılır. 52 bin kredi kartımız var. 150 bin kartı olan bankadan daha fazla işlem yapıyoruz.
 </p>
 <p class="metin">
  Faizli sistemde kaynağın tüm getirisi ya da götürüsü tamamen bankanın üstünde. Batık bankalar ve aşırı kâr yapan bankaların sebebi budur işte.  Bizim sistemimizde ise tasarruf sahibi  ile sanayici arasında  aracılık ön planda.
 </p>
 <p class="metin">
  —Bankacılık işlemlerini yapabildiğinizi ve reel ekonomiye direkt kredi verdiğinizi söylüyorsunuz. Öyleyse ÖFK'lar bankalar karşısında neden bu kadar küçük?
 </p>
 <p class="metin">
  Faizsiz çalışan 5 kurum 60 milyar dolarlık mevduat hacminin 1.1 milyar dolarını alabiliyor. 60'da bir buçukluk bir oran tartışmasız çok küçük. Sektörün yüzde 40'ını elinde tutan İhlas Finans'ın batmasıyla oluşan yeni yapı ve mevduata getirilen güvenceyle pastadan alınan pay büyüyecek. Türkiye ekonomisinde yeni bir krizle karşılaşılmaz ise faizsiz çalışan finans kurumları toplam mevduattan 5 milyar dolar alabilir.
 </p>
 <p class="metin">
  —Yatırımın unutulduğu, verilen paraların tahsil edilemediği bir ülkede siz kime kredi veriyorsunuz?
 </p>
 <p class="metin">
  Daha çok hammadde alımına kredi veriyoruz. Kısa sürede geriye dönecek yatırımları tercih etmek zorundayız. İhracata yönelik firmalar da tercih ettiklerimizden. Önümüzdeki dönemde yatırım danışmanlığı birimini de kuruyoruz. Parası olup da parasını değerlendiremeyen çok kişi var ve bu kişilerin yatırımlarına ülkenin ihtiyacı var.
 </p>
 <p class="metin">
  —Finans dünyasında slogan haline gelen" faizden kaçınılmaz, devlete borç vermeden olmaz" gerçeğinden sonra, ÖFK'ların da yüksek faizle para yatırdıkları iddia ediliyor..
 </p>
 <p class="metin">
  Sadece biz değil, rakiplerimiz de bu yola kesinlikle tevessül etmez. Gelen paranın belirli bir kısmı Merkez Bankası'na bloke ediliyor. Kriz dönemlerinde kullanmak için. Faiz alınmıyor bu paralar için, zor zamanlarda kullanılıyor. Belirli bir likitte kalınıyor, kalan paranın da tamamı sanayiye, ekonomiye kanalize ediliyor. Borsaya çok az girdik. Likidite fazlasının küçük bir kısmıyla borsaya girdiğimiz oldu ancak bu çok önemli değil. Faize kesinlikle bulaşmadık.
 </p>
 <p class="metin">
  —Sanayici ve bankacılar sık sık kavga ediyor. Sanayiciler için mevduat toplayan ve banka sistemine göre çalışan bir kurumun müdürü olarak, siz hangi kesimi haklı görüyorsunuz?
 </p>
 <p class="metin">
  Ortada haklı haksız diye niteleyebileceğimiz bir durum yok; çünkü her iki kesim de haklı. Türkiye'deki gelir pastasının küçüklüğü tarafları birbiriyle çatışmaya itiyor. Ticari şartlar ne gerektiriyorsa o olur. Şartlar düzelirse faizler iner, sanayici daha çok kredi alır; böylece bu iki kesim daha iyi anlaşır.
 </p>
 <p class="metin">
  2000 yılında faizlerin düşmesiyle sanayicilerin şikayetinin kesildiğini hatırlarsak, sorunun genel ekonomik tablolarda olduğunu anlayabiliriz.
 </p>
 <p class="metin">
  —Finans dünyasının geleceğini nasıl görüyorsunuz; flu günler yatırımlarınızı etkileyecek mi?
 </p>
 <p class="metin">
  Türk bankacılık sistemi büyük bir sınav verdi. Bundan daha büyük bir yıkım olamazdı. Risk yönetimi, öz kaynak sistemi olan bankalar biraz daha güçlendi. Olağanüstü  şartlardan geçildi. Bankalar batıyorsa likiditeden batar. En likit banka Demirbank bir anda battı. Demirbank olayından sonra da gördük ki herkes kendine çekidüzen vermek zorunda. Devletin elinde fazlasıyla batık banka var; bu tarihten sonra batıkların artacağını zannetmiyorum. Yatırımlarımızı ise sürdüreceğiz tabii, bunca badireyi atlatan bir sektörü daha kötü günler beklememeli.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/361/ekonomi/1.htm), [web.archive.org (arşiv bağlantısı)](http://web.archive.org/web/20020113092300/http://www.aksiyon.com.tr:80/2001/361/ekonomi/1.htm)
