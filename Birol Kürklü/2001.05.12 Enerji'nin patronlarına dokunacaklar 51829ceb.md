# Enerji'nin patronlarına dokunacaklar

*Birol Kürklü 2001.05.12*

<div>
 <p class="spot">
  Türkiye'deki tüm dengeler, Enerji Piyasası  Yasası çıktıktan sonra değişti. Amerika önce  yatırımlarını sağlama aldı ve hemen  arkasından kaybolan 400 milyon dolarının ve  Mavi Akım'ın hesabını sormaya başladı.  Operasyonlar, ne bir Jandarma Yüzbaşısı'nın  ne de bir savcının inisiyatifinde
 </p>
 <p class="metin">
 </p>
 <img border="0" src="/web/20020202233908im_/http://www.aksiyon.com.tr/2001/336/resimler/Enerji.jpg"/>
 <p class="metin">
  Türkiye—Amerika—Rusya ve Türkmenistan dış politikalarını etkileyen, Türkiye siyasetinde yıkılmaz denilen kişilerin koltuğunu sallayan Beyaz Enerji Operasyonu'nu algılayabilmek için, Dünya Bankası Yetkilisi James Moos'un Hazine Müsteşarlığı'ndaki "gizli bir toplantıda" söylediklerine bakmak yeterli: "Türkiye'nin enerji arzını kendi imkanlarıyla karşılaması imkansız. İhtiyaç duyulan bu enerji yatırımları yabancı yatırımcılar tarafından yapılmak zorunda. Bu yüzden Dünya Bankası ve IMF olarak yatırım yapacak yabancı yatırımcılara uygun ortamı hazırlamak, bunları güvence altına almak görevlerimiz içindedir. Türkiye'de, şartları kendimiz oluşturmak zorundayız. İnisiyatifi siyasetçiden ve çıkar odaklarının elinden alacağız ve bu düzenlemeleri siz istemeseniz de çıkartacağız!"
 </p>
 <p class="metin">
  James Moos, yukarıdaki sözleri Enerji Piyasası Yasası konuşulurken söyledi ve Türkiye'deki tüm dengeler, bu yasa çıktıktan sonra değişti. Beyaz Enerji Operasyonu'nda gelinen ve gelinecek mesafe ne bir Jandarma yüzbaşısının ne de bir savcının insiyatifinde. Son 13 yılda Türkiye'yi, önemli ölçülerde enerji yatırımları yapan Amerikalı firmaların hemen hepsi zarar etti. Ya rüşvet engeline takıldılar ya da Danıştay; sonuçta Amerikan ekonomisinin 400 milyon doları Türkiye enerji politikalarına hükmedenlerin eline geçti. Amerika, kendi müttefiği Türkiye'nin Mavi Akım Projesi'yle Rusya'ya gelir kazandırmasını hiçbir zaman kabul etmemişti.
 </p>
 <p class="metin">
  Denklemi EPY çözüyor
 </p>
 <p class="metin">
  ABD Enerji Bakanı'nın Türkiye ziyareti oldukça kritik toplantılarla geçti. Bu toplantıların sonunda, yepyeni bir enerji yasamız oldu ve operasyonların sonunda da yeni liderlerle tanışacağız!
 </p>
 <p class="metin">
  Cumhur Ersümer'e ve Mesut Yılmaz'a açıkça karşı olan Amerika yönetimi sadece enerji politikalarında değil, siyaset sahnesinde de değişiklik yapmaya kararlı görünüyor. Olayları kronolojik bir sıra içerisinde inceleyecek olursak: ABD, Türkiye'de yapacağı değişikliklere Enerji Piyasası Yasası'yla başladı. Enerji Piyasası Yasası, son yıllarda hemen her kesimin istediği bir yasaydı ancak Amerikalı uzmanların yaptığı müdahalelerden sonra, Enerji Bakanlığı'nın yanısıra muhalefet bile bu yasanın çıkmasını istemedi. Amerika vereceği krediler için bu yasanın çıkmasını şart koştu ve hükümetten zorla da olsa onay aldı. 15 günde 15 yasa formülünden hemen önce çıkartılan Enerji Piyasası Yasası, yabancı şirketlerin haklarını fazlasıyla koruyor. Enerji sektöründe devlet müdahalesini ortadan kaldıran Enerji Piyasası Yasası'yla çapraz sübvansiyon kalkıyor, piyasayı bağımsız bir kurum denetliyor.
 </p>
 <p class="metin">
  Fazilet Partisi'nin iptali için Anayasa Mahkemesi'ne başvurduğu Enerji Piyasası Yasası, Türkiye'deki operasyonların sigortası oldu. Yasanın çıkmasıyla Amerikan yatırımları garantiye alındı ve geçmişteki kayıp, 400 milyon dolar ve Mavi Akım Projesi masaya yatırıldı.
 </p>
 <p class="metin">
  "Hedefte Yılmaz var"
 </p>
 <p class="metin">
  Beyaz Enerji Operasyonu Türkiye'nin en büyük siyasi yıkımını da beraberinde getirecek. Türkbank Dosyası'ndan dolayı "gensoruyla" düşürülen Mesut Yılmaz'ın bu operasyon sonucunda koltuğunda kalması bir hayli zor. Ankara DGM Savcısı Nuh Mete Yüksel ve Talat Şalk, İstanbul DGM Başsavcı Yardımcısı Ercan Cengiz, soruşturmaya vargüçleriyle asılırken engellemelerle de karşılaşmaya başladılar.
 </p>
 <p class="metin">
  'Beyaz Enerji' soruşturması sırasında Dünya Bankası, Avrupa Birliği ve IMF'nin Ankara temsilciliklerinden bilgi isteyen Savcı Talat Şalk, Hakimler Savcılar Yüksek Kurulu'nda soruşturma geçirdi. Yine ANAP lideri Mesut Yılmaz'ın, Beyaz Enerji Operasyonu'nu üstlenen jandarmayı ve soruşturmayı yürüten savcıyı açıkça suçlaması, hükümet nüfuzunun yargı üzerinde kullanılması olarak yorumlandı. Ankara 1 no'lu DGM'nin 'Beyaz Enerji'' davasında bazı suçlululara görevsizlik kararı vermesi ise şaşkınlıkla karşılandı; çünkü ANAP'lı eski Bakan Birsel Sönmez ve üst düzey enerji bürokratlarının "çete" dışındaki suçları görmezden geliniyordu.
 </p>
 <p class="metin">
  DGM'nin, 'Görevsizlik' kararı memur sanıklar için tam bir fırsat. Memur Yargılama Yasası'na göre, memur sanıkların yargılanabilmesi için Enerji Bakanlığı'ndan izin almak gerekiyor; yeni bakanda ANAP'lı Zeki Çakan. Görevsizlik kararıyla DGM'deki 15 sanıklı dava 10 kişiye indi.
 </p>
 <p class="metin">
  Mavi Akım Dosyası'na el atan Nuh Mete Yüksel, soruşturmayı açtı ve daha bir gün bile geçmeden dosya kendisinden alındı. Bu arada gözler Başsavcı Cevdet Volkan'da; çünkü başsavcı önce Talat Şalk ile sonra Nuh Mete Yüksel ile sürtüştü ve savcıların dava hakkında kesinlikle konuşmamasını istiyor. Cevdet Volkan'ın Beyaz Enerji Dosyası'nı, Savcı Şalk'tan alabilme yetkisi var; bu tür bir değişiklikte, soruşturmada gelinen mesafenin de hiçbir önemi kalmıyor!
 </p>
 <p class="metin">
  "Çizilen" Cumhur Ersümer muamması..
 </p>
 <p class="metin">
  Çanakkale'nin küçük bir ilçesi Bayramiç'te avukatlık yapan Cumhur Ersümer'i bakanlığa hatta başbakan yardımcılığına taşıyan ana unsur Turgut Yılmaz ile olan arkadaşlığı. Adı yolsuzluğa karıştığı için istifa etmek zorunda kalan Cumhur Ersümer'in ismi şimdilik, Afşin—Elbistan Termik Santrali, Kırklareli ve Doğalgaz Çevrim Santrali'nde ihaleye fesat karıştıranlarla birlikte geçiyor. Nükleer Santral ihalesinde, 50 milyon dolarlık rüşvet aldığı iddia edilen Cumhur Ersümer'in Alaçatı Rüzgâr Santrali'nde projeyi yapan Ares firmasına, Vakıfbank'tan, yasaya aykırı olarak, kredi verdirdiği iddia ediliyor.
 </p>
 <p class="metin">
  Cumhur Ersümer için yapılan iddialara "şimdilik" diyoruz; çünkü henüz TEDAŞ ihalelerine yeni yeni soruşturma açılıyor. Kendi atadığı ve yükselttiği bürokratların soruşturmaya uğrayıp, hapse girmesine rağmen koltuğunu korumaya çalışan Ersümer'e Amerika'nın bakışı tamamıyla olumsuz.
 </p>
 <p class="metin">
  Savcı Talat Şalk Cumhur Ersümer'in suçluluğunu kesin ifadelerle dile getiriyor: "Ben suçlu diyorum. Kanun gereği Meclis'te olduğu için tahkikat yapamıyorum ama diğer kişilere tahkikat yaparken, suçluların yanında onu da görüyorum."
 </p>
 <p class="metin">
  Amerikalı şirketlerin Türkiye'de kaybolan 400 milyon dolarından sorumlu tutulan Cumhur Ersümer, Mavi Akım Projesi'yle de Amerikalı yetkililerin tepkisini çekmişti ve uzun süredir Amerikan Enerji Bakanlığı Cumhur Ersümer'e randevu vermiyordu. Türkiye uzmanı, Amerikalı stratejist Alan Makovski'nin, Amerika'ya kendisini ziyarete gelenlere sürekli olarak "Cumhur Ersümer bakanlıktan gidecek ve operasyonlar Mesut Yılmaz'a sıçrayacak" diyordu. Son dönemde hemen her söylediği gerçekleşen Amerikalı stratejist Alan Makovski'nin Mesut Yılmaz yorumu ise önümüzdeki birkaç hafta için de netlik kazanacak.
 </p>
 <p class="metin">
  Almanya sevgisi baş ağrıtıyor
 </p>
 <p class="metin">
  İmzalandığı günden buyana gündemden biran olsun inmeyen Mavi Akım Projesi, ilk bakışta sıradan bir anlaşma. Bir projeyle Türkiye—Amerika—Rusya ve Türkmenistan ilişkilerinin değişeceği, en büyük işadamlarının tedirgin olacağını kimse tahmin edemiyordu.
 </p>
 <p class="metin">
  Doğalgaz Türkiye için sadece bir enerji kaynağı değil; bir gelecek projeksiyonu oldu. Türkmen Doğalgazı'yla Türk dünyası ve Amerikan müttefikliği güçlendirilirken, Mavi Akım Projesi'yle ise Türk cumhuriyetleri bir yana itiliyor; Amerika'ya rağmen, "Rusya ve Almanya" deniliyor!
 </p>
 <p class="metin">
  Türkmen doğalgazını, Türkiye üzerinden Avrupa'ya taşıma hayallerini suya düşüren Mavi Akım Projesi'yle tüketimimizden daha fazla gaz alacağız ve alınan gazı da başka ülkelere satamayacağız! DPT, Dünya Enerji Ajansı ve Enerji Bakanlığı tahminlerine göre Türkiye'nin 2010 doğalgaz ihtiyacı 30—35 milyar metreküp. Rusya ile yapılan anlaşmaya göre, Türkiye'nin doğalgaz ihtiyacı 55 milyar metreküp olarak tesbit edildi. Yaklaşık 25 milyar metreküp doğalgazın ne yapılacağı ise bilinmiyor! Fazla enerjiyi 3. ülkelere satmak ise Rusya tarafından açık ifadelerle yasaklandı; bu durumda yaz aylarında da doğalgaz kullanmamız gerekecek!.
 </p>
 <p class="metin">
  Enerji ihtiyacında Türkiye'yi Rusya'ya bağımlı hale getirecek olan Mavi Akım Projesiyle Amerika'nın Mesut Yılmaz'a olan bakışı da değişti. Başı her sıkıştığında Amerika'dan borç isteyen bir Türkiye'nin enerji sektöründe Rusya'ya bağımlı olup, sürekli olarak Rusya'ya para akıtmasını engellemek isteyen güçler için ilk hedef Mesut Yılmaz. Beyaz Enerji Operasyonu Mavi Akım'a giden en kestirme yol. Mavi Akım Projesi içerisinde yer aldığı söylenen Şarık Tara, Turgut Yılmaz ve Erdal Aksoy, o çok bilinen fotoğraf karesini açıklayamıyor. Şarık Tara'nın Beyaz Enerji Operasyonu başladığında ve bu fotoğrafı kimsenin bilinmediği bir zamanda "Yakalanmaktan korkar oldum" sözü, ANAP il başkanlarından Erdal Aksoy'un doğal gazı Türkiye'ye getirecek olan Itera Şirketiyle ortaklığı, Turgut Yılmaz'ın enerji ihalelerine olan ilgisi aslında herşeyi açıklıyor.
 </p>
 <p class="metin">
  Mesut Yılmaz'ın, Rusya ile yaptığı anlaşmanın en önemli özelliklerinden biri de, doğalgazı Türkiye'ye getirecek şirketlerin Almanlara ait olması.
 </p>
 <p class="metin">
  Esas gürültü dağıtım ihalelerinde
 </p>
 <p class="metin">
  Beyaz Enerji Operasyonu daha çok elektrik santral ihaleleriyle ilgili soruşturmaları yürütürken gözler TEDAŞ'taydı. TEDAŞ Genel Müdür Vekili Osman Nuri Doğan, TEDAŞ Genel Müdür Yardımcısı Hamit Özkan ve TEDAŞ Dağıtım Proje Tesis Başkanı Hasan Tiftik'in soruşturmaya uğramasıyla gelecekteki operasyonlar da şekillenmeye başladı. TEDAŞ Genel Müdür Vekili Osman Nuri Doğan da fezleke kapsamında.
 </p>
 <p class="metin">
  Yolsuzluk operasyonlarının niçin TEDAŞ'tan başlamadığını ise Amerikalı şirketlerin tutumundan anlıyoruz. Dağıtım ihalelerinin tamamını yerli firmalar aldı. Yani, Amerikalı firmaların ihalelerin oluşmasından ya da sonuçlanmamasından dolayı bir zararları yok. Amerikalı firmalar, daha çok enerji üreten tesislere para akıttılar ve operasyonların buralardan çıkmasını istediler.
 </p>
 <p class="metin">
  Türkiye'nin 29 elektrik dağıtım bölgesini özelleştirmeyi hedefleyen TEDAŞ Dağıtım İhaleleri, aradan geçen 4 yıla rağmen sonuçlandırılamadı. İhaleleri alan firmaların yüzde 10 oranından daha fazla oranda medya şirketlerine ortak olmasından dolayı sonuçlanamayan dağıtım ihalelerinden sürpriz bir sonuç çıkıyor: İhaleyi kazanan firmalar, ihalenin iptalini isteyerek, bu sektörden çekilmek istiyorlar. Sebep ise çok belli: Beyaz Enerji Operasyonu!. Dağıtım ihalesine katılan firmaların büyük çoğunluğu kamuoyunda uzun süre tartışılan ihale şartlarının pek yakında baş ağrıtacağını bildikleri için adım adım ihaleden isimlerini sildirmeye çalışıyorlar.
 </p>
 <p class="metin">
  Medya ve nüfuz gücü kullanılarak, tam 4 yıldır uğraşılan dağıtım ihalelerinin Enerji Piyasası Yasası'na göre 31 Haziran'a kadar sonuçlanması gerekiyor. Danıştay kararlarıyla, yılan hikayesine dönen dağıtım ihalelerinin, bu tarihe kadar yetiştirilmesi ise çok zor.
 </p>
 <p class="metin">
  Dağıtım şebekelerinin en büyüğü ve soruşturmayla birlikte çok ses getirecek olan bölge İstanbul'un Avrupa yakası. Aydın Doğan Grubu'na ait olan İstanbul'un Avrupa yakası dağıtım ihalesi için neler yapılmadı ki bugüne kadar. RTÜK, Rekabet Kurulu ve Danıştay yasaları, hükümet destekleri derken sonuç çok şaşırtıcı: Doğan Grubu Uluslararası Tahkim'e başvurarak ihaleden çekilmek istiyor ve zararının tazminini talep ediyor. Uluslararası Tahkim'de kâr mahrumiyetinden dolayı Türkiye'yi şikayet edecek olan Doğan Grubu, derdini anlatabilirse yaptığı masrafların dışında 50—60 milyon dolarlık tazminat alacak.
 </p>
 <p class="metin">
  Dağıtım bölgelerindeki imtiyaz sözleşmelerinin özel hukuk hükümlerine göre yeniden düzenlenmesi ve iki yıl önce çıkartılan tahkim yasasının avantajıyla firmaların tazminat alma ihtimalleri bir hayli yüksek.
 </p>
 <p class="metin">
  İşadamlarının "Enerji Caddesi" kuruluyor
 </p>
 <p class="metin">
  Beyaz Enerji Operasyonu Jandarma ve Talat Şalk tarafından genişletilerek ilerliyor. 15 bürokrat, bir bakan ve bir başbakan yardımcısının gündeme geldiği soruşturmada meşhur holdinglerin de adı geçiyor. Soruşturmanın TEDAŞ ihalelerine sıçramasıyla başta medya patronları olmak üzere birçok işadamı daha soruşturmaya uğrayacak. Cezaevlerinde kurulan "Batık Bankalar Caddesi"ne belki de "Enerji Caddeleri" eklenecek!.
 </p>
 <p class="metin">
  Jandarma fezlekesine göre operasyonun 3. aşaması BOTAŞ'a sıçrayacak ve daha sonraki soruşturmalarda DSİ ve TPAO'nun ihaleleri gündeme gelecek.
 </p>
 <p class="metin">
  Türkiye'nin her yıl yüzde 10 artan bir enerji ihtiyacı var. Her yıl, kurulu gücüne yüzde 10 miktarında bir gücü eklemek zorunda olan Türkiye, enerjinin tüm çeşitlerinde komşu ülkelere muhtaç konumda. Hal böyleyken Amerika'nın desteğiyle yapılan enerji soruşturmalarının sonucu, ülke geleceği açısından bakalım neler getirecek...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/336/ekonomi/1.htm), [web.archive.org (arşiv bağlantısı)](http://web.archive.org/web/20020202233908/http://www.aksiyon.com.tr:80/2001/336/ekonomi/1.htm)
