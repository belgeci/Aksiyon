# AKKUYU'DA NÜKLEER SAVAŞ!

*Fatih Uğur - Ufuk Şanlı 2001.02.17*

<div>
 <p class="spot">
  Türkiye'nin 30 yıllık düşü  nükleer enerji konusunda son günlerde yaşanan  tartışmalara bir yenisi daha  eklendi. Akkuyu nükleer  enerji santralı ihalesinde  yaşananlar ve dönen paralar  gözleri beyaz enerji  operasyonundan sonra  Akkuyu üzerine çevirirken,  nükleer enerji konusu  uluslararası bir kaosa  dönüşmek üzere
 </p>
 <p class="metin">
 </p>
 <img border="0" src="/web/20020502044917im_/http://www.aksiyon.com.tr/2001/324/resimler/Akkuyu.jpg"/>
 <p class="metin">
  Türkiye'nin enerji darboğazını aşmak ve alternatif enerji kaynaklarına kavuşmak için 1960'lı yıllardan beri gündemde tuttuğu nükleer enerjide mutlu sona bir türlü ulaşılamıyor. Nükleer santral karşıtlarına göre, ihalenin iptali mutlu sonun başlangıcı olarak gözükse de, destekleyenler filmin daha yeni başladığını, hatta kötü adamların zaferiyle sonuçlanmasının an meselesi olduğunu düşünüyorlar. Peki 1960'lardan bu yana yılan hikayesine dönen nükleer santral ve enerji konusunda kulislerde, uluslararası arenada gerçekten tam ne konuşuluyor? Aksiyon sizler için son olarak Beyaz enerji operasyonunda adı geçen yolsuzluk dosyalarına dahil olan Akkuyu nükleer enerji santral ihalesinden başlayarak yaşanan nükleer savaşı mercek altına aldı.
 </p>
 <p class="metin">
  Düğmeye Demirel bastı
 </p>
 <p class="metin">
  Nükleer enerji Türkiye'nin gündemine ilk kez 1967–69 yılları arasında faaliyet gösteren Amerika, İsviçre ve İspanyollardan oluşan uluslararası konsorsiyuma hazırlatılan raporlarla girdi. I. ve III. Demirel hükümetinin işbaşında olduğu dönemde konsorsiyumdan, Türkiye'nin nükleer enerjiye geçmesinin yararlı olup olmayacağı, geçecekse nasıl bir reaktör ve hangi teknolojiyle bu işe başlayacağı bilgileri soruldu, bir rapor istendi. Konsorsiyum raporları ışığında ise 1975 yılında ilk ihale açıldı; ilk macera çok da uzun sürmedi ve ihale iptal edildi.
 </p>
 <p class="metin">
  1980 ihtilalinden sonra Ulusu hükümetinin son yıllarında 1982'de tekrar açılan nükleer dosyası, bu kez Özal'lı yılların gözde projeleri arasına girdi. Ancak bu girişim de başarısız oldu, 1985 yılında açılan ihale ilkiyle aynı kaderi paylaştı.
 </p>
 <p class="metin">
  II. Yılmaz hükümetinin 1996 yılında başlattığı son süreç ise, 2000 yılına kadar sürdü. Bu kez santralin inşa edileceği yerin Akkuyu şeklinde tespitine, 3 büyük uluslararası girişimin tekliflerinin alınmasına rağmen ihale 3. kez iptal edildi. 25 Temmuz 2000 tarihinde, yani daha önce TEAŞ bürokratlarının ihale sonucunu açıklayacaklarını duyurdukları toplantıdan 2 ay sonra Başbakan Bülent Ecevit'in düzenlediği bir toplantıyla Akkuyu nükleer santral ihalesinin dondurulduğu duyuruldu. İhalenin dondurulmasıyla tartışmaların bitmesi beklenirken 10 Ocak 2001 tarihinde başlayan Beyaz Enerji operasyonu tartışmaların yeniden alevlenmesine neden oldu.
 </p>
 <p class="metin">
  Akkuyu derin kuyu
 </p>
 <p class="metin">
  Nükleer enerji için üçüncü kez 1996'da düğmeye basıldı. Maliyeti 4 milyar dolar olan 1300 megawatt kapasiteli Akkuyu nükleer santrali ihalesinde yaşananları ve perde arkasını kamuoyunun öğrenmesi ise Beyaz Enerji operasyonuyla mümkün oldu. Türkiye Atom Enerjisi Kurumu eski Başkanı ve TEAŞ Başdanışmanı Prof. Dr. Ahmet Yüksel Özemre ve Enerji Bakanlığı Nükleer Santral Proje Koordinatörü Prof. Dr. Ahmet Bayülken'in 24 ayda hazırladıkları bin 300 sayfalık rapor, ihaledeki yolsuzluğun boyutlarını ve yaşanan uluslararası kavgayı gözler önüne seriyor.
 </p>
 <p class="metin">
  Rapor Akkuyu nükleer santrali için teklif veren Atomic Energy of Canada Ltd (AECL), Nuclear Power International(NPI) ve Westinghouse–Mitsubishi firmaları arasındaki kıyasıya yarışın hiç de gözüktüğü gibi dürüst sürmediğini gösteriyordu. TEAŞ yönetiminden bazı kişiler ve ihale danışmanı Empresarios Agrupados(EA) firmasınca Alman–Fransız ortaklı NPI firmasının gözetildiği, fizikman mevcut olmayan bir santral için verilen 3.653.640.199 ABD Doları tutarındaki açılış teklifinin 1 milyar 172 milyon dolar civarında zararla sonuçlanacağını belgeleyen raporlar, buradaki yolsuzluk iddialarının Beyaz Enerji operasyonuna dahil edilmesinin en somut gerekçesi oldu.
 </p>
 <p class="metin">
  NPI'yı kim gözetti?
 </p>
 <p class="metin">
  DGM Savcısı Talat Şalk'ın da elinde olduğu bilinen Akkuyu nükleer santral ihalesi raporlarında TEAŞ üst yönetimi ile aralarında Birsel Sönmez, Muzaffer Selvi'nin de bulunduğu kişilerce ihaleye katılan 3 firmadan Fransız–Alman ortaklı NPI(Nuclear Power International) firmasının kayırıldığına, ihale ve kredi temin şartlarına uymadıkları halde ihale verilmesi aşamasına getirilerek devletin 1 milyar 172 milyon 981 bin 196 dolar zarar edecek konuma getirildiğine dikkat çekildi. Raporda ayrıca ihale sürecinde danışman firmalardan Empresarios Agrupados'un(EA) danışmanlıktan çok ihaleye katılan firmalardan NPI'ı subjektif bir şekilde gözeterek zarar verdiği de vurgulandı.
 </p>
 <p class="metin">
  Özemre ve Bayülken'in 12 Nisan 2000 tarihinde özel bir mektupla birlikte Cumhurbaşkanı Süleyman Demirel'e ve Bülent Ecevit, Devlet Bahçeli, Mesut Yılmaz ve Cumhur Ersümer'e ilettikleri raporda şu uyarı yapıldı: "Akkuyu nükleer santral ihalesinin AECL ve Westinghouse firmalarının tüm şartları temin etmelerine rağmen; oldu bittiyle kredi teminini gerçekleştirmeyen, ihale şartnamelerini delen NPI şirketine kazandırılmaya çalışılıyor. Bu yolla da Türkiye zarara uğrayacak." Ancak Başbakan Bülent Ecevit'in 25 Temmuz 2000 tarihinde nükleer santral ihalesinin durdurulduğunu açıklamasına kadar geçen sürede Enerji Bakanlığı veya TEAŞ'ca ihaleye fesat karıştırıldığı yönündeki bilgiler soruşturma ve araştırma konusu edilmedi. Ta ki Şalk'ın Beyaz Enerji operasyonunu genişletmesi; Dünya Bankası, IMF'den bilgi istemesine kadar.
 </p>
 <p class="metin">
  Ayrıca NPI firmasının ihaleyi kazanabilmek için aralarında üst düzey devlet yetkililerinin de bulunduğu çevrelere dağıtılmak üzere 250 milyon dolarlık bir hediye paketi hazırladığı(!) son günlerde kulislerde sık sık dile getiriliyor. Kulislerde konuşulan bir başka iddia ise, Akkuyu nükleer santral ihalesinin 25 Temmuz 2000 tarihinde iptalinin altında siyasi– pis kokuların farkedilmesi ve bunun hükümete zor anlar yaşatacağı kaygısı yattığı yönünde.
 </p>
 <p class="metin">
  ABD Raporu: Türkiye nükleere mecbur!
 </p>
 <p class="metin">
  Enerji koridorları üzerinde bulunan Türkiye'nin enerji sorununu kalıcı bir şekilde çözmek için nükleer enerjiye mecbur olduğu uluslarası enerji kuruluşları tarafından da dile getiriliyor. ABD'nin enerji politikalarına yön veren ve bu konuda istihbarat faaliyeti yürütmeyle yükümlü olan Department of Energy (DOE) tarafından hazırlanan 2000 yılı raporu durumu ortaya koyuyor. Enerji uzmanı Richard Lynch imzası taşıyan 'An energy overview of the Republic Of Turkey' adlı rapora göre 1998 yılında 103 milyar kilowatt olan enerji tüketiminin 2010 yılında 348 milyar, 2020 yılında ise 624 milyar kilowatt olacağı ifade edilirken, Türkiye'nin enerji tüketiminin her on yılda bir yüzde yüz arttığına dikkat çekiliyor.
 </p>
 <p class="metin">
  Sürekli artan enerji ihtiyacını karşılamak için uluslararası antlaşmalara imza atan Türkiye'nin bir yandan da nükleer enerji konusundaki çalışmalarını sürdürdüğü ifade edilen raporda 1300 MW kapasiteli Akkuyu nükleer enerji santrali ihalesinin dondurulmasında dış politik baskıların özellikle de Yunanistan'ın da etkisi olduğu ileri sürülüyor. Nükleer enerji uzmanlarına göre ise dış baskılar sadece Yunanistan'la sınırlı değil. Doğalgazını Türkiye'ye satmak isteyen Rusya, yeni geliştirdiği teknolojileri denemek isteyen Fransa, Ortadoğu dengelerinin bozulacağını düşünen Almanya ve İsrail nükleer enerji aleyhinde lobi faaliyetleri yürütüyorlar.
 </p>
 <p class="metin">
  Enerji dış politika kozu
 </p>
 <p class="metin">
  İTÜ Nükleer Enerji Enstitüsü Nükleer Bilimler Ana Bilim Dalı öğretim üyesi Prof. Dr. Şarman Gençay enerjinin uluslararası gücünü şu cümlelerle ifade ediyor: "Türkiye çok karışık bir bölgede bulunuyor. Doğalgaz, petrol, su gibi enerji kaynakları burayı patlamaya hazır bölge haline getiriyor. Türkiye'nin elinde doğalgaz ve petrola alternatif olabilecek kaynağın bulunması bunun zayıflığını azaltacak, daha güçlü kılacaktır ki, buna büyük ihtiyacı vardır. Bu kaynak sınırlı hidrolik ve kömür kaynakları yanında, kuracağı nükleer güç santralleri olabilir. Bu alternatife sahip olmak enerji dış politikasında önemli bir koz olacak, pazarlık gücünü artıracaktır. Nükleer enerji çağa damgasını vurmuş bir teknoloji. Dünya karbondioksitsiz enerji üretimi için milyar dolarlar harcıyor. Bu tip üretimin Türkiye için tek alternatifi nükleer enerjidir. Doğalgazın 80 yıllık, petrolün 40–50 yıllık ömrü var. Nükleer enerji teknolojisi ise yakıtı değiştirilerek 10 bin yıllık ömre sahip."
 </p>
 <p class="metin">
  Bu kez çelme bürokrasiden
 </p>
 <p class="metin">
  Gençay'ın 3. kez iptal edilen nükleer enerji ihalesinin bu kez de başarısızlıkla sonuçlanmasının temelinde yattığına inandığı şey ise; Türkiye'yi yolsuzluklarda dünya dördüncülüğüne taşıyan kurumsallaşmış gizli kirlilik. Yani çelme bu kez dış güçlerden değil, rant ve rüşvet hesaplarıyla işi arap saçına çeviren bürokrasiden geldi.
 </p>
 <p class="metin">
  Peki nükleer enerjiye geçersek ne olacak? Türkiye nükleere geçmeyi başarırsa 2010 yılında Türkiye'nin ihtiyacı olan 347 milyar kilowatt enerjinin 14 milyar kilowatt'ını nükleer santrallerden sağlaması öngörülüyor. 2020 yılında ise nükleer enerji kullanımı'nın 5 kat artarak 70 milyar kilowatt saate ulaşması bekleniyor. Türkmen dogalgazı, Mavi Akım tartışmalarından çıkan en önemli sonuç ise gelecekte Türkiye'nin doğalgaza bağımlı bir ülke haline geleceğini gösteriyor. Türkiye'nin doğalgaz dışındaki enerji kaynaklarını yani ( petrol, kömür, hidroelektrik, jeotermal, rüzgar ve nükleer) gözardı etmemesi gerekiyor.
 </p>
 <p class="metin">
  Lobiler savaşıyor
 </p>
 <p class="metin">
  ABD Enerji Dairesi tarafından hazırlanan raporun bir diğer ilginç yanı ise GAP gibi önemli bir kaynağın bulunmasına karşın 2000'lerin başından itibaren hidroelektriğin, yerini doğalgazın alacağı yönündeki ilginç iddialar. Raporda yeralan bilgilere göre 1998 yılında Türkiye'deki enerji tüketimi içinde yüzde 21 paya sahip olan doğalgaza olan talep ileriki dönemlerde büyük bir artış gösterecek ve 2010 yılında yüzde 43'e ulaşacak. Raporun dikkat çekici bir başka yönü ise Türkiye'deki enerji lobileriyle ilgili iddialar. ABD ve Rus lobisi arasında Bakü—Ceyhan ve diğer konularda büyük bir rekabet yaşandığı ifade edilen rapor enerji lobisi kavramını bir kez daha gündeme getiriyor.
 </p>
 <p class="metin">
  Bu noktada Prof. Dr. Ahmet Yüksel Özemre'nin nükleer karşıtlığıyla ilgili dikkatleri çektiği bir başka önemli şeyse; uluslararası petrol ve kömür kartellerinin Türkiye'nin nükleer enerji teknolojisiyle tanışmasını istememesi. Özemre, Türkiye'nin dış ve iç politika istikrarı ve enerji çıkmazının ilacı olduğuna inandığı nükleer enerjiyi bu lobi ve kartellerin istememesini şu cümlelerle açıklıyor: "Türkiye'de 1000 megavatt kapasiteli bir nükleer enerji santralinin yıllık üretiminden sağlanacak enerji 1 milyon 600 bin ton petrolün yanmasıyla elde edilecek enerjiye eşdeğer. Bir başka nokta ise Türkiye kolay elde edilebilecek bir nükleer teknoloji seçerse, kendi reaktörlerini kendisi yapabilecek hale geliyor. Nükleer teknolojiyi ithal eden bir Türkiye reaktörlerden ilkinin yüzde 30'unu yaptığında ikincisinde bunun yüzde 90'ını yapabilecek teknolojik güç ve beceriye kavuşur. Bu da Türkiye dışında hiçbir ülkenin işine gelmez. Türkiye'nin her nükleer ihale ilanından sonra Yunanistan'ın çaplı İngiliz ve Fransız gazetelerine boy boy 'Türkiye nükleer silah yapmak istiyor' ilanları vermesinin sebebi de bu."
 </p>
 <p class="metin">
  Şinasi Altuner, Hüsnü Doğan, Recai Kutan, Ziya Aktaş, Cumhur Ersümer olmak üzere 5 dönemde Enerji ve Tabii Kaynaklar Bakanlığı'nın danışmanlığını yapmış en son Nükleer Santral Proje Koordinatörü olarak görev yapan Prof. Dr. Ahmet Bayülken'in son iptalle ilgili görüşleri ise çok acı. "Artık nükleer santral ihaleleri olmayacak. Çünkü uluslararası güçlerin bu ihalenin olacağına inancı kalmadı." diyen Bayülken'e göre üçüncü kez iptal edilen nükleer enerji ihalesi Türkiye'ye uluslararası areneda çok puan kaybettirdi. Belki de 30 yıllık bir hayali geri dönüşü çok zor olan bir yola soktu? Önümüzdeki günlerde; Beyaz Enerji operasyonunun sonuçları, hükümetin enerji politikaları, enerji kartel ve lobilerinin pazardan beklentileri Türkiye'nin nükleer enerji macerasının sonunu belirleyecek.
 </p>
 <br/>
 <center>
  <a class="anaorta" href="http://web.archive.org/web/20020502044917/mailto:mfugur@hotmail.com /  u.sanli@zaman.com.tr">
   mfugur@hotmail.com /  u.sanli@zaman.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/8.htm), [web.archive.org (arşiv bağlantısı)](http://web.archive.org/web/20020502044917/http://www.aksiyon.com.tr:80/2001/324/haberler/8.htm)
