# Burası Kadınköy, burda şiddet yok!

*Erhan Güven 2011.09.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Federasyonun ‘Seyircisiz maçları sadece kadınlar ve 12 yaş altı çocuklar izleyebilir’ kararı ilk F.Bahçe-Manisaspor karşılaşmasında uygulandı. Ortaya renkli manzaralar çıktı.
  </font>
 </div>
 <div id="newsText">
  <font class="detail-text">
   <p>
    Kadıköy’ün meşhur buluşma noktası Boğa’nın önünden Şükrü Saracoğlu Stadı’na doğru inanılmaz bir trafik sıkışıklığı vardı. Sarı-lacivert formalarını giymiş, kaşkolünü takmış kadın taraftarların kimi çocuğunu kucağında taşıyor, kimi de elinden tutmuş götürüyordu. Dünyada bir ilk olan bu tablo, Futbol Federasyonu’nun ‘Seyircisiz maçları sadece kadınlar ve 12 yaş altı çocuklar izleyebilir’ uygulamasıyla ortaya çıkmıştı.
   </p>
   <p>
   </p>
   <p>
    Şike soruşturması yüzünden zaten sıkıntılı günler geçiren Fenerbahçe, Shakhtar Donetsk ile oynadığı özel maçtaki taraftar olayları nedeniyle iki karşılaşmayı seyircisiz oynama cezası almıştı. Süper Lig’in ilk haftasında Orduspor’u boş tribünler önünde konuk eden sarı-lacivertlileri Manisaspor maçı öncesi bir sürpriz bekliyordu. Federasyon, bundan sonra seyircisiz müsabakalara kadın ve çocukların alınmasına karar vermişti. Dünyada örneğine ilk kez rastlanan uygulamanın ne gibi sonuçlar doğuracağını kimse kestiremiyordu. Zira Fenerbahçe, bazı tribünlerde yoğunluk olmasını önlemek amacıyla ilk etapta 15 bin ücretsiz bilet bastırdı. Taraftarlar, maç günü Fenerium mağazalarından biletlerini alacak ve belirlenen yerlerde oturacaktı. Ancak hiç kimsenin hesaplamadığı bir manzara vardı ortada. Maça giremeyen erkekler, eşini, annesini veya çevresindeki kadınları örgütleyerek Şükrü Saracoğlu Stadı’na getirdi. Birçoğu hayatında stadın yanından dahi geçmemişti. Yoğun talebe yetişemeyen Fenerbahçe, apar topar yeni bilet bastırıp saat 17.00’ye kadar 30 bin adet dağıtsa da bu rakam bile yeterli olmadı. Tek çare kapıları açmaktı ve Manisaspor maçına az bir süre kala kimliğini gösteren taraftarlar stada alındı.
   </p>
   <p>
   </p>
   <p>
    Açıkçası ilk düdük çalana kadar asıl mücadele stat dışında yaşandı. Yanımıza yaklaşan bir teyzenin “Evladım, Maraton Alt Tribünü neresi?” diye sorması, bizim için de alışılmadık bir durumdu. Fenerium mağazası da kalabalıktan nasibini almıştı. Bu kez öncelik alışveriş yerine bilet telaşıydı. Biletsiz girişlere de izin verilmesine rağmen hâlâ bilet bulmaya çalışanlar çoktu. Hatta Fenerium görevlileri işi gücü bırakıp bu konuda herkese yardımcı olmanın derdine düşmüştü. Tabii bilet bulabilmek için uğraş veren taraftarlar, alışverişe pek vakit ayıramadı. Fenerim’un verilerine göre kadın ve çocuk ürünlerinde satış patlaması yaşanmadı.
   </p>
   <p>
   </p>
   <p>
    Stadın etrafı o kadar doluydu ki maça araçlarıyla ulaşmakta zorluk çekenlerin geri döndüğü söyleniyor. Kadıköy sahilinden veya Bostancı yönünden araçla stada ulaşmak mümkün değildi. Hatırı sayılır bir erkek de stat dışındaydı ve ortalık âdeta ana baba günüydü.
   </p>
   <p>
   </p>
   <p>
    Artık maçın başlama saati yaklaşıyordu. Dışarıdaki koşuşturma, içerideki maç heyecanına dönüşmüştü. Stat hoparlöründen ‘Lütfen çocuklarınızı yanınızdan ayırmayın’ anonslarının duyulması ilginçti. Hatta en az 3-4 çocuğun kaybolduğu yönünde anons yapıldı. Isınmaya çıkan Manisaspor takımı Fenerbahçe zannedilince de ortalık yıkıldı. Ama kadınlar için değişen bir şey yoktu. Centilmenlik gereği Manisaspor da alkışlandı. Ayrıca küfür anonsu hiç yapılmadı. Fenerbahçe’nin sahaya ayak basması ise kelimelerle ifade edilmeyecek bir coşkuya yol açtı. Her iki takımın oyuncularının tribünlere çiçek atması, büyük bir hayalin Kadıköy’de gerçeğe dönüşmesiydi.
   </p>
   <p>
   </p>
   <p>
    Şükrü Saracoğlu’nda kadınların sesi çok yüksek çıkıyordu. Erkekler bile bu kadar gürültü kopartamıyordu. Ne var ki tribünlerde tam bir uyumsuzluk hâkimdi. Kadın ve çocuk korusu, ‘İşte taraftar, işte şampiyon’dan başka bir tezahüratta ortak noktayı bulamadı. Stat hoparlöründen ‘Sarı, lacivert, şampiyon, Fener’ diye bağırmaları için yardım görmeleri de işe yaramadı. Kadın amigolar vardı, fakat onları da takan yoktu. Herkes Fenerbahçe’yi desteklemek amacıyla son ses haykırsa da coşkunun dozu bir türlü ayarlanamadı. Kaleci Volkan’ın sıradan bir kurtarışı ya da Alex’in topu ayağına alması kadın taraftarların heyecanlanmasına yetti. Elinde ‘Pilav ocakta, ben maçta’ pankartı tutan, VIP tribününde sevdiği diziyi izleyenler de oldu Kadıköy’de.
   </p>
   <p>
   </p>
   <p>
    Kısacası, 41 bin 663’ü biletli olmak üzere 50 bine yakın kadın ve çocuğun izlediği maç, birçok açıdan tarihe geçmeye adaydı. Üstelik BBC, CNN, New York Times gibi dünyaca ünlü basın kuruluşları da bu olaya geniş yer ayırdı. 1-1 eşitlikle sona eren zorlu mücadelenin ardından mikrofonlar önünde güzel sözler söyleyen kadın taraftarlar övgüyü hak etti. Birçoğu yeniden maça geleceğini ve stattaki atmosferi çok beğendiğini söylüyordu.
   </p>
   <p>
   </p>
   <p>
    Maçtan sonra görüşlerini aldığımız kadınlardan birinin söyledikleri ise oldukça manidardı: “Kadın ve çocuklar ceza değil, mükâfat olmalı. Küfür ve şiddetin sona ermesi için bundan sonra tüm maçlara kadınlar ve çocuklar alınmalı. Erkekler ancak takımlar cezalandırıldığı zaman maç izleyebilmeli. Kulüpler için erkeklerden daha büyük bir ceza olamaz!”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-30569-burasi-kadinkoy-burda-siddet-yok.html), [web.archive.org (arşiv bağlantısı)](http://web.archive.org/web/20131206114457/http://www.aksiyon.com.tr/aksiyon/haber-30569-burasi-kadinkoy-burda-siddet-yok.html)
