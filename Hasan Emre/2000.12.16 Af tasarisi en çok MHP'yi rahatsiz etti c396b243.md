# Af tasarisi en çok MHP'yi rahatsiz etti

*Hasan Emre 2000.12.16*

<div>
 <img border="0" src="/web/20020427013027im_/http://www.aksiyon.com.tr/2000/315/resimler/en.jpg"/>
 <p class="baslik">
  En uzun gece
 </p>
 <p class="spot">
  Şartlı salıverme de denilen af  tasarısı nihayet Meclis'ten çıktı.  Neredeyse kimsenin memnun  kalmadığı tasarı, koalisyon  içerisinde en çok MHP'nin  eleştirilerine maruz kaldı.
 </p>
 <p class="metin">
 </p>
 <p class="metin">
  Çıksın mı çıkmasın mı tartışmalarıyla iki yıldır 'yılan hikayesi'ne dönen af sonunda Meclis'te yasalaştı. Şartlı salıverilme de denilen tasarı aslında kimseyi tatmin etmedi ancak, MHP'nin içinde onarılması güç yaralar açtı. Tasarı için Meclis komisyonlarında yapılan 'gece mesaileri' hükümet krizine dönüştü. Haluk Kırcı ve işkenceci polisler için değişiklik önergesi hazırlayan MHP'liler, DSP duvarına çarpıp geri döndüler. Rahşan Ecevit değişikliğe direndi, Hüsamettin Özkan MHP lideri Bahçeli'yi ikna etti. Apar topar Meclis'e gelen Devlet Bahçeli tarafından makam odasında tek tek görüşülüp ikna edilen MHP'liler hazırladıkları değişiklik önergelerini yırtıp çöpe attılar.
 </p>
 <p class="metin">
  Af tasarısının virgülüne bile dokunulmadan geçtiği Adalet Komisyonu'ndaki görüşmelerinin gergin bir havada geçeceğinin ilk işaretleri öğle saatlerinde ortaya çıkmaya başlamıştı. Bir gece önce tasarının Anayasa Komisyonu'nda görüşülmesi sırasında kameralara yakalanan Adalet Bakanı Hikmet Sami Türk'ün gerginliği ertesi gün de devam ediyordu. İşkenceci polisleri ilgilendiren 243. maddenin de tasarıya eklenmesi yönünde ısrarlar olabileceği endişesini taşıyan Bakan Türk, "Baskı gelirse istifa ederim" tehdidinde bulunuyordu. Ancak bakan, baskının Tantan'dan mı yoksa MHP'den mi geldiği konusunda açıklama yapmaktan özenle kaçınıyordu.
 </p>
 <p class="metin">
  MHP'lilerin üç açmazı
 </p>
 <p class="metin">
  Ancak tasarıdan asıl rahatsız olan kesim ise af metninin hazırlanış sürecine fazla katkı sağlayamayan MHP kanadıydı. MHP'li Mehmet Gül tarafından medyaya açıklanan MHP'nin itirazları üç konu üzerinde yoğunlaşıyordu. Birincisi; tasarı metninin başlığında 'af' değil 'şartlı salıverme ve ceza erteleme' yazıyordu. Yani Anayasa Mahkemesi'nde açılacak bir dava sonucu bilinen anlamda bir af olmadığı için Anayasa'nın af çıkarılamayacak suçlara ilişkin hükümleri gözardı edilebileceği, kapsamın genişletileceği ve Apo'nun da bundan yararlanmasına imkan tanınacağı endişesi taşınıyordu. MHP'liler 169. maddedeki 'teröre yardım ve yataklık' suçunun da affedilmesinden rahatsızdı.
 </p>
 <p class="metin">
  MHP'lileri zorlayan ikinci önemli konu ise, tasarıyla Haluk Kırcı gibi birden fazla cinayet işlemiş ülkücü kökenlilerin her bir cezalarından 10'ar yıl değil, cezalarının toplamından 10 yıl indirilmesi konusuydu. MHP'lilere göre 1991'de Terörle Mücadele Yasası'nda yapılan değişiklikle cinayet işleyen sol örgüt mensuplarının tüm suçları tek bir suç gibi görülmüş ve tek bir idam cezası verilmişti. Cezası hapse dönüştürülen bu mahkumlar bu süreyi yatıp çıkabiliyorlardı. Ancak ülkücüler için, örneğin Haluk Kırcı'ya 7 ayrı cinayet için 7 idam cezası verilmişti. MHP'liler şimdi ülkücüler için de bir bakıma adalet istiyorlardı. Üçüncü itiraz noktası ise işkenceyle adam öldürenlerin ceza indiriminden yararlanmasına karşın işkence yapan emniyet görevlilerini cezalandıran 243. maddenin kapsam dışında kalmasıydı.
 </p>
 <p class="metin">
  Önergeler hazırlandı,
 </p>
 <p class="metin">
  imzalandı
 </p>
 <p class="metin">
  Tasarının görüşülmesi sırasında MHP'lilerin yaptıkları konuşmalar Adalet Bakanı Hikmet Sami Türk ve komisyonun DSP'li Başkanı Emin Karaa'nın yüz hatlarının da gerilmesine neden oldu. MHP'li Mehmet Gül, "Haluk Kırcı'ya da adalet" isterken, Orhan Bıçakçıoğlu "Sayın Bakan, bu tasarıyla Kırcı'ya bir telgraf çekip 'Sen vatanını sevdin, içerde yatmaya devam et', Apo'ya da iadeli taahhütlü mektup gönderip 'Merak etme mahkeme af kapsamını genişletir sen de çıkarsın' diyorsunuz suçlamasında bulundu. Cemal Enginyurt da, "Vatan, millet, bayrak düşmanları çıkacak işkence yapan polis çıkmayacak. Olmaz öyle şey" diyordu.
 </p>
 <p class="metin">
  Bu arada yaptıkları konuşmalar yönünde değişiklik önergeleri hazırlayan MHP'lilerin bazı FP'li milletvekilleriyle de yakın temas içinde olması üzerine sıkıntıya düşen Başkan Emin Karaa toplantıya ara veriyordu. Verilen ara sırasında DSP ve MHP grupları arasında yoğun görüşme trafiği yaşandı. DSP'li Emin Karaa önce MHP grubuna gitti, sonra DSP yöneticileri ile görüştü. MHP lideri Bahçeli apar topar Meclis'e gelirken Nice'deki AB zirvesinden dönen Ecevit'in de gelmekte olduğu söylentileri 'mini zirve yapılacak' şeklinde yorumlandı. Ancak yorgun olan Ecevit'in evine gittiği açıklandı. Uzlaşma arayışlarının sürmesi üzerine verilen 10 dakikalık ara uzadıkça uzadı, bir saati buldu. DSP ve MHP'liler salona bir girip bir çıkarlarken, muhalefet milletvekilleri ise ne olduğunu anlamaya çalışıyorlardı.
 </p>
 <p class="metin">
  Bahçeli'nin 'ikna odası'
 </p>
 <p class="metin">
  Bu sırada soruları cevaplayan DSP Meclis Grup Başkanvekili Aydın Tümen'in "Hükümet kanadından önerge verilmeyecek, tasarı değişmeyecek" şeklindeki net cümleleri Bahçeli'nin ikna edildiğini ortaya koydu. MHP'li Meclis İdare Amiri Ahmet Çakar ise, "Sorunu aşmaya çalışıyoruz" diyordu. Bahçeli makam odasına çağırdığı MHP'lilerle tek tek görüştü. Odadan ayrılan Mehmet Gül ve Orhan Bıçakcıoğlu'nun yüz hatları ise içerideki görüşmenin nasıl bir havada geçtiği konusunda herkese bir fikir veriyordu.
 </p>
 <p class="metin">
  Görüşmelerin ardından DSP'li Başkan Karaa ve Bakan Türk rahatlamış bir şekilde toplantı salonuna gelirlerken, MHP'lilerin yüzleri karmakarışıktı. Sinirli bir şekilde yerine oturan Orhan Bıçakcıoğlu, önündeki dosyadan kendi elleriyle hazırladığı ve altları imzalanmış değişiklik önergelerinin hepsini çıkardı. Yine öfkeli bir şekilde önergeleri tek tek yırtıp, kağıt parçalarını masaya yığmaya başladı. Karşısında oturup 'kıpkırmızı' olmuş gözlerle onu izleyen Mehmet Gül ise 'dokunsanız ağlayacak' durumdaydı. Diğer komisyon üyelerinin şaşkın bakışları arasında önergelerinin imhasını tamamlayan Bıçakcıoğlu, yanından hiç ayırmadığı 33'lük tespihini çekip, içinde kopan fırtınaları dindirmeye çalışıyordu. MHP'li Edip Özbaş'ın toplantı bitmeden salondan ayrılması ise Bahçeli'yi protesto gibiydi.
 </p>
 <p class="metin">
  MHP adına son konuşmayı yapan Mehmet Gül'ün sözleri tüm bu yaşananların özeti gibiydi. Gül özetle şunları kaydediyodu: "Liderlerin uzlaştığı açıklamasına rağmen af konusunda hepimizin hâlâ kaygılar taşıdığını görüyorum. Bu kaygıların sona ermesi ve yanlışların ortadan kaldırılması için burada çalışma yapılabilmeliydi, ancak olmadı. Ben bir bağımsız milletvekili olarak konuşmuyorum. Bir partim var. Sayın genel başkanımın hangi zorunluluklardan dolayı buraya imza attığını biliyorum. Partimin kararına uymak zorundayım. Bu tasarıya kerhen destek veriyorum. Ama adaletsizliğin düzeltilmesi için (Kırcı hakkında) mutlaka Ceza İnfaz Yasası'nda değişiklik yapılmalıdır."
 </p>
 <p class="metin">
  'Hem ağlarım hem giderim' misali
 </p>
 <p class="metin">
  Mehmet Gül'ün bu açıklaması DSP'lileri rahatlattı. Krizin doruk noktaya çıktığı dakikalarda salona gelen komisyon üyesi olmayan çok sayıda DSP milletvekili salondan ayrılmaya başladı. MHP'li Gül'ün hemen yanında oturan FP Aksaray Milletvekili Ramazan Toprak'ın "Öyle anlaşılıyor ki af kimsenin içine sinmiş değil. Ata binmiş gelinlik kız gibi 'hem ağlarım hem giderim' misali, istemeye istemeye destek veriliyor" sözleri, MHP'lilerin iç dünyalarını yansıtıyordu.
 </p>
 <p class="metin">
  Sonunda Başbakan Ecevit'in eşine "Müjde Rahşan, tam senin istediğin gibi bir af metni üzerinde anlaştık" şeklinde müjdelediği af tasarısı —ancak daha sonra Rahşan Hanım tasarının kendisine ait olmadığını belirtti—DSP'liler tarafından adeta 'Rahşan Hanımın onuru' gibi savunuldu. Virgülüne bile dokunulmadan komisyonlarda kabul edildi. Anayasa Komisyonu'nun 'Tasarının adını şöyle değiştirirseniz daha doğru olur' önerisine de, FP'nin Eşber Yağmurdereli ve 'affedilenlerin memnu haklarının iadesi' konularındaki önergelerine de itibar edilmedi. Meclis Genel Kurulunda da aynı anlayışla ele alınan tasarı üç günlük yoğun mesai sonucu yasalaştırıldı. Affedilen suçluların mağdur ettiği vatandaşların tepkisiyle karşılanan af, MHP'de de onarılması güç yaralar açtı.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/315/politika/3.htm), [web.archive.org (arşiv bağlantısı)](http://web.archive.org/web/20020427013027/http://www.aksiyon.com.tr:80/2000/315/politika/3.htm)
