# Erdoğan devrim yaptığını zannediyor

*Cemal A. Kalyoncu 2015.03.24*

<div class="pNewsDetailMainContent" itemprop="articleBody">
 <p>
  Prof. DR. Kerem Öktem, İç Güvenlik Yasası’nı, kendini korumaya çalışan iktidarın çırpınışları olarak değerlendiriyor. Dağılma belirtileri gösteren kaygan ve kırılgan bir devlet yapısının olduğunu ifade ediyor.
 </p>
 <p>
  Prof. Dr. Kerem Öktem, Almanya doğumlu, ama kendini İstanbul Kadıköylü olarak tanıtıyor. İstanbul Alman Lisesi’ni bitirdi. Mastırını Oxford Üniversitesi’nde Ortadoğu siyaseti üzerine tamamladı. 2006’da aynı üniversitede doktorasını alan Öktem, 2013’e kadar da Oxford Üniversitesi’ne bağlı St. Antony’s College’de uzman araştırmacı olarak bulundu. Ağırlıklı olarak Türkiye modernleşmesi, Türkiye-AB ve Türkiye-Yunan ilişkileri üzerinde çalıştı. Geçen yıl bir yıllığına Sabancı Üniversitesi’nin İstanbul Politikalar Merkezi’nde Türkiye’nin diaspora politikaları hakkında araştırma yapan Öktem, Eylül 2014’ten bu yana Avusturya’nın ikinci büyük üniversitesi Graz’da Avrupa ve Modern Türkiye profesörü olarak görev yapıyor. Yayımlanmış kitapları arasında Ayşe Kadıoğlu ve Mehmet Karlı ile birlikte editörlüğünü yaptıkları “Ak Parti’nin Dış Politikasının On Yılı ve Öfkeli Ulus”, “1989’dan Beri Türkiye” başı çekiyor. Türkiye’de herkesi kendi kimliği ile kabullenen bir bakışla olaylara bakmayı başarabilen  Öktem, önemli tespitlerde bulunuyor
 </p>
 <p>
  <strong>
   -Mart 2014’te ‘Türkiye zayıf demokrasiden otoriter sisteme geçiyor’ demiştiniz. Tam bir yıl geçti. Hangi noktadayız?
  </strong>
  <br>
   Şöyle demiştim: ‘Türkiye zayıf demokrasiden zayıf otoriter sisteme geçiyor.’ Çünkü toplumun nerdeyse yüzde 50’sini karşısına alan otoriter bir sistem zayıftır. Şu anda gelinen nokta iç açıcı değil gerçekten. İç Güvenlik Yasası geçerse, sonra bir de rejim başkanlık sistemine evrilirse, Türkiye artık Rusya ve Mısır gibi ülkelerle aynı kategoride yer alacak. Ancak bu olumsuz görüntüyü yumuşatan bir durum da var. Türkiye’nin Allah’a şükür petrolü yok. Körfez emirliklerinde demokrasiyi imkânsızlaştıran rant gelirleri bizde söz konusu değil. Türkiye çalışarak zenginleşmiş bir ülke. Ancak başka bir rant kaynağı var ki o da jeo-stratejik rant. Türkiye hükümetleri Ortadoğu ve Rusya sınırlarından kaynaklanan bu ranttan çok faydalandı. AKP hükümeti için de durum aynı. Dış siyaseti giderek Batı çıkarlarına ters gitmeye başlasa, yeni Cumhurbaşkanı ABD’ye karşı sert söylemler kullansa da, hem ABD’nin hem AB’nin Türkiye’ye ihtiyacı var. 1970’lerde de böyleydi, 80’lerde de... Şu anda da öyle. Türkiye tam bir diktatörlük olsa bile, yine AB ve ABD’nin Ortadoğu, Akdeniz ve Rusya politikaları açısından kilit ülke olacaktır. Bu nedenle Türkiye’ye yöneltilen eleştiriler aslında hak ihlallerine göre oldukça yumuşak. Elbette ki insan hakları örgütleri açısından durum farklı. Şu an hepsi hak ve özgürlükler açısından çok hızlı bir gerileme yaşandığı konusunda hemfikir.
  </br>
 </p>
 <p>
  <strong>
   -Yine yolsuzlukların kapanacağına inanmadığınızı, ülkenin 10 yıl geriye gittiğini söylemiştiniz. Şimdi kanaatiniz nedir?
  </strong>
  <br>
   Türkiye’nin kaç yıl geriye gideceğini söylemek zor. Toplumsal değişim çok katmanlı, karmaşık bir süreç. Hak ve özgürlükler, yaşam tarzı, kurumların bağımsızlığı, kadının statüsü konularında çok rahatsız edici gelişmeler yaşanıyor. Yolsuzluklara gelince... O yolsuzlukların üstü kapanmayacak, çünkü AKP hükümetinin gidişi o yolsuzluklar yüzünden olacak. Toplumdaki ahlaki bir refleksten dolayı olmayacak bu. Türkiye’de siyasetin kirli bir iş olduğunu herkes biliyor. Yeter ki hizmet üretsin, yerse de yesin mantığı yaygın. Ancak bu yolsuzluklar, ekonomik sisteminin çöktüğünü haber veren alarm sesleri olarak okunmalı bence. Tatmin edilmesi gereken o kadar çok karşılıklı çıkar ilişkisi var ki artık, düşen büyüme hızlarıyla bunların sürdürülmesi mümkün değil. İmam hatip lisesi inşaatlarıyla, her şeyi paralele bağlamakla ve giderek insanların özeline tecavüz etmekle bu ayıbı örtmek zor. Tabii ki AKP hükümetinin Türkiye’ye kazandırdığı çok önemli hizmetleri var, başında da sağlık hizmetleri ve eğitim geliyor. Bu kadar yolsuzluğa batmış, şeffaflıktan uzak, siyasi erkin tahakkümü altına düşmüş ve rekabet mantığına aykırı bir ekonomi, bu sistemleri orta, hatta kısa vadede finanse edemez. Şu anda Türkiye ekonomisi bir bıçak sırtında: Ayakta kalması için, rant üretici mekanizmanın hızlanarak büyümesi gerekiyor. Daha çok AVM ve rezidans, daha çok kentsel dönüşüm, daha çok HES ve baraj planlaması gerektiriyor. Kazanılan değeri yüksek tutmak için bu büyüme daha çok mülksüzleştirme, maden kazası, doğa tahribatı ve ölüm demek. Bu sistemin kalıcı bir büyüme sağlaması mümkün değil.
  </br>
 </p>
 <p>
  <strong>
   -17 Aralık Batı’da nasıl algılanıyor?
  </strong>
  <br>
   Türkiye’de çok kısa süre zarfında çok şey oluyor. Bunları yurtdışından izlemek zor. Genel algı, önemli bir yolsuzluk operasyonu olduğuna dairdi. Sonra da hükümetin, olayın üstünü kapatmak için yargı ve basını zapturapt altına aldığına inanıldı.
  </br>
 </p>
 <p>
  <strong>
   -Yeni İç Güvenlik Paketi’ni incelediniz mi? Bu paket ile Türkiye’nin dünyadaki yeri olarak neresi hedefleniyor?
  </strong>
  <br>
   Tam anlamıyla bir felaket! Türkiye Cumhuriyeti’nin genlerine işlemiş otoriterlik, zaman zaman nüksetmiştir hep. Ama bu paket Türkiye’yi tekrar 12 Eylül faşizminin karanlıklarına sürükleyebilecek nitelikte. Yargı işlemi olmadan 48 saat gözaltı, genel bir kural olarak kendisini hukuk devleti addeden bir ülkede olmaz. Yürüyüş ve gösteri hakkını fiilen yasaklayan uygulamalar da aynı şekilde hukuki olamaz.
  </br>
 </p>
 <p>
  <strong>
   -Hükümetin daha önceki hamleleri de (internet, MİT, HSYK) düşünülürse ülkenin yönünü nereye doğru görüyorsunuz?
  </strong>
  <br/>
  Kendisini korumaya çalışan bir iktidarın çırpınışları olarak görüyorum. Asıl önemli olan, Türkiye’nin kurumları ciddi bir yıpranma yaşıyor. Şu anda tek bir kişinin komutundaymış gibi görünen ama aslında dağılma belirtileri gösteren kaygan ve kırılgan bir devlet yapısı var. On sene önce, faşizan ruhlu, ilkel Kemalist ama çok yavaş olsa da daha iyiye giden bir yapı söz konusuydu. Birçok kurumda AKP yakınlığı, hatta Erdoğan’a bağlılığı dışında hiçbir meziyeti olmayan bireyler var. Gelecek açısından bu ciddi bir sorun. Bir de Hizmet cemaatinin kadrolaşması vardı. O da pek liyakat ile ilgili bir süreç değildi, Türkiye’de yaygın olan kadrolaşma yapılarına uygundu. Şimdi cemaatten boşalan yerlere daha deneyimsiz insanlar geldi. Daron Acemoğlu’nu hatırlayalım. Bağımsız kurumları olmayan ülkelerde demokrasi bir türlü oturamıyor, ekonomik büyüme kalıcı olamıyor. Şu anda iyi kötü bağımsız olan kurumlar yok edilme noktasında.
 </p>
 <p>
  <strong>
   -Cumhurbaşkanı Erdoğan’ın kafasındaki başkanlık sistemi talebi sizde nasıl çağrışımlar uyandırıyor? Bu, gerçek bir demokrasi arzusu ve çağrısı mı?
  </strong>
  <br/>
  Erdoğan’ın son yıllarda ifade ettiği demokrasi tezahürü ile liberal demokrasi geleneği arasında bir ilişki yok. Cumhurbaşkanı’nın demokrasi anlayışı seçim sonuçlarıyla, çoğunluklarla sınırlı. Çoğunluğu alan, istediğini yapar yaklaşımı. Oysa demokrasinin bütün esprisi, çoğunluk temelinde örgütlenen siyasi iktidarın azınlıkları da hesaba katan ve onun çıkarlarını gözeten bir yönetim şekli olması. Siyaset bilimini ve kavramlarını ciddiye alacak olursak, Türkiye’deki sistemi demokratik olarak değerlendirmek mümkün değil. Başbakanlık sistemi ise Türkiye özelinde diktatörlüğün bir şeklidir. Bu arada Cumhurbaşkanı’nın kalben iyi niyetli olduğuna da inanıyorum. Kendisini gerçekten de millî iradenin temsilcisi olarak görüyor. Gerçekten de çevresinde Kemalistler, Gülenciler ve dünya güçlerinden mürettep bir kumpas görüyor. Bu nedenle de demokrasinin gereklerine fazla takılmadan bir varoluş savaşı gerektiğine inanıyor.
 </p>
 <p>
  <strong>
   -Peki, kendisiyle aynı fikirde olmayan herkesin ‘darbeci, hain’ olarak görülmesi bu ‘iyi niyetle’ açıklanabilir mi?
  </strong>
  <br/>
  Haklısınız. Zaten belki de siyasette iyi niyet aramak yanlış. Ancak cumhurbaşkanı, yapılmış hataların üstünü örtmek için, kişisel ihtiraslarını tatmin etmek için ya da bir partinin çıkarlarını gözetmek için hareket edemez. Türkiye’nin devlet geleneğinde böyle bir şey yok. Olursa da kimsenin hayrına olmaz.
 </p>
 <p>
  <strong>
   -Türkiye’de bütün bu olan biten gelişmeleri demokrasi adına savunabilme imkânı var mı? Ya da demokrat, liberal kimlikle savunulabilecek hamleler mi bu adımlar?
  </strong>
  <br/>
  2011’e kadar AKP’nin icraatlarında da, o zamanki başbakanın sözlerinde de umut vadeden şeyler bulmak mümkündü. Sonuçta kökleri çok derine giden, faşizan bir devlet yapısı, derin bir devlet ve de vatandaşına eziyet üzerine yükselen bir devlet anlayışı vardı. Unutmayalım, 20 sene önce TC’de kimliğini savunan bir Kürt mutlak düşmandı. Ermeni kimliği olan bir vatandaş mutlak düşmandı. Baskın Oran Hocamızın deyimiyle LAHASÜMÜT, yani laik, Hanefi, Sünni, Müslüman ve Türk olmayan herkes düşmandı TC devleti için. Almanya’da doğmuş, annesi babası solcu bir Türkiyeli olarak bunu TC konsolosluklarında fazlasıyla yaşamıştım. Türkiye’nin böyle bir ideoloji ve devlet ile artık daha fazla ilerleyemeyeceği çok açıktı. Liberaller bu nedenle AKP’yi desteklediler. Doğru da yaptılar. Ama bunun artık mümkün olduğunu düşünmüyorum. Hâlâ destekliyorsa özel nedenleri vardır. Liberal bir duruş ile alakası yoktur.
 </p>
 <p>
  <strong>
   -Bütün bu gelişmelere rağmen Erdoğan’ın söylemi karşısında seçmenin zayıf noktası sizce neresi? Neden ve nasıl taraftar topluyor bu demokratik olmayan tavır ve tutumlar size göre?
  </strong>
  <br/>
  Şu aşamada seçim kazandıran yaklaşımın anti-demokratik söylemler olduğunu söylemek doğru değil bence. Türkiye nüfusunun çok büyük bir bölümü son on yılda sınıf atladı. Otobüs yerine uçağa, hızlı trene bindi. Başörtülüyse ikinci sınıf vatandaşlıktan birinci sınıf vatandaşlığa, Kürt’se üçüncü sınıf vatandaşlıktan ikinci sınıf vatandaşlığa yükseldi. Bütün bu gelişmeleri AKP iktidarında gördü. Bunları kaybetmek istememek son derece mantıklı. Bütün sertliğine rağmen Erdoğan birçok insan için bu kazanımların garantisini veren, istikrarı sağlayan, büyüme umudunu ayakta tutan insan. Üstelik şu soruyu da sormak lazım: AKP’ye hayır diyelim, peki kime oy vereceğiz? İnsanlar haklı olarak bu soruları soruyorlar ve çoğu da AKP’ye alternatif olabilecek bir parti göremiyor.
 </p>
 <p>
  <strong>
   -‘Öfkeli Ulus, 1989’dan Beri Türkiye’ adlı kitabınız var. Bizi öfkeli bir ulus yapan özellikler neler?
  </strong>
  <br/>
  Nereden başlasam... En önemlisi herhâlde siyaset mekanizmasının çok sorunlu olması. Bizim cumhuriyet Sevan Nişanyan’ın keskin sözleriyle ‘yanlış bir cumhuriyet’ti baştan. Kendisi de zaten hapiste! Soykırım üzerine kuruldu. Kürtlere zulüm üzerine kuruldu. Kemalist modernleşmeyi reddedenlerin susturulması üzerine kuruldu. Yüzbinlerce Ermeni’nin ahı var bu topraklarda. Hem dünyanın en güzel ülkelerinden birisi, hem de lanetli. AKP aslında cumhuriyeti daha ileri bir noktaya taşıyacak, insanlarıyla daha barışık bir devlet yaratmak için gelmiş bir partiydi. Öyle sundu kendisini. Hataları olan cumhuriyeti düzeltirken, şu anda beter ediyor. Demin Baskın Hoca’ya atfen LAHASÜMÜT kavramına değinmiştim... Bugün artık tam vatandaş olmak için mütedeyyin, Hanefi, Sünni, Müslüman olmak gerekiyor. Türk olmasanız da olur, ama mütedeyyin olmak şartiyle. Aleviyseniz, seküler Kürt ya da Türk’seniz, eşcinsel ya da transseksüel iseniz, vatandaş olmanız bir hayli zor. Gezi ve sonrasında öldürülen gençleri, devlet yurtlarında, hapislerde tecavüze uğrayan çocukları düşünün. Ya da katledilen kadınları, Roboski’yi, Hrant Dink’i... Hiçbirinin hesabı sorulmuyor. Yani öfkenin temelinde hak ihlali var, mal ve mülk gasbı var. Ve de bu hakkı gasbeden devlet ve devleti kendi çıkarı için kullanan çıkar grupları. Hakkınız elinizden alınıyorsa, itilip kakılıyorsanız, kimliğiniz inkâr ediliyor, hatta saldırıya uğruyorsanız öfke duyarsınız. Çağdaş Türkiye ise hak ihlalinin, inkârın, gasbın hep var olduğu bir ülke olmuştur. Ermeni olduğu için çöllere sürüp mal varlığına el koyan, yatılı bölge okulunda Kürtçe konuştuğu için dayak atan, kimliğinin inkârına karşı çıkanlara dışkı yediren, ilahi emir olduğuna inanarak kapanan kızların başını zorla açan, başka hayat alanları verilmediği için fahişelik yapan transseksüellerin saçını kazıyıp taşraya süren bir devlet bu. Sürekli mağduriyet, acı yaratan bir devlet. Bir de, bunu da unutmamak lazım, bu faşizan devleti ikame ettiren bir toplum var. Kendisiyle ve farklılıklarıyla barışık olmayı henüz becerememiş bir toplum.
 </p>
 <p>
  <strong>
   -Bugün baktığımızda Türkiye belki de hiç olmadığı kadar ‘ötekileştirildi’ demek doğru mu? Bölünmüşlük, ötekileştirilmişlik toplum hafızasında nasıl tahribatlara yol açabilir?
  </strong>
  <br/>
  Bence doğru değil. Demin de dediğim gibi, Türkiye toplumu kadim bir faşizanlık geleneğine sahip, dünyadaki birçok toplum gibi. AKP Türkiye toplumunu bölmüyor, ötekileştirmiyor. Zaten içten içe kaynayan, içindeki farklılıklara tahammül etmeyen, farklı dil ya da kimliği olanları her an linç noktasına getirilmeye hazır, fay hatları derin olan bir toplum var. AKP, var olan bu kırılma noktalarını harekete geçirmeye çalışıyor.  Ancak bunu yapanlar sonra genelde pişman olur. 6-7 Eylül olaylarını Menderes hükümeti başlatmıştı. Sonra olanları biliyoruz. AKP de Türkiye’nin fay hatlarını harekete geçirirse pişman olur, hatta korkarım olacak. Cin şişeden çıkınca, toplumun birçok kesimi merhamet nedir hızla unutur çünkü. Buradaki sözlerim de yanlış anlaşılmasın. Şartlar farklı olduğunda Türkiye toplumu dünyanın en güzel yerini de yaratabiliyor. Marmara depremini hatırlayalım. O zaman Adapazarı Serdivan’da gönüllüydüm. Merkezî devlet çökmüştü, askeriye dışında. Ama Türkiye’nin her tarafından, Kürt’ü, Türk’ü, Ermeni’si, Yahudi’si, Arab’ı, dindarı, Kemalist’i, genci, yaşlısı doğru olan şeyi yapmak için, yaraları sarmak için, Marmara Bölgesi’ne koşmuştu. Hiç unutmam. Serdivan’a gitmeden, Tanay Sıdkı Uyar hoca ile Atatürk Havaalanı’na gelen uluslararası ekipleri bölgeye yolluyorduk. Düşünün ki, devlet kaybolmuş, biz sivil toplum olarak havaalanına gidip o sorumluluğu almışız. İstanbul Yahudi cemaatinden hallice teyzeler havaalanı kapısında yatıp kalkıyorlar. Bizi bölgeye yollamazsanız gitmem, millet böyle acı çekerken ben evimde oturamam diyorlar. Varlık vergisi adına varlıklarına el koyduğumuz, Yahudi diye devletin düşman addettiği insanlar. Hayatının büyük bir kısmını yurtdışında yaşamış biri olarak bu deneyim sayesinde Türkiyeli olduğumu anladım. Her şeye rağmen bizi birbirimize mecbur kılan bir bağ olduğunu hissettim.
 </p>
 <p>
  <strong>
   -Cumhurbaşkanının tarafsızlığı mesele değilse daha önceki reisicumhurlar bunu neden dert etmiş olabilir? Ve Erdoğan bunu neden dert etmiyor?
  </strong>
  <br/>
  Erdoğan şu anda devrim yaptığını, Atatürk ile kesintiye uğrayan devlet geleneğini yeniden dirilttiğini zannediyor. Taraflı cumhurbaşkanı olmayı da bu devrim adına göze alıyor. Ancak yanıldığından korkuyorum. Aklıma dünya basınında ve sosyal medyada dalga konusu olan, 16 Türk devletini temsil ettiği söylenen ucubeler eşliğindeki Mahmut Abbas görüşmesi geldi.
 </p>
 <p>
  <strong>
   -Yeni Türkiye yeni mi gerçekten?
  </strong>
  <br/>
  Hem yeni hem eski. Etnik temelli milliyetçilik yerine Sünni temelli milliyetçilik getirdiği için, kadını toplum içinde görünen bir aktif varlık yerine, ailesi içinde anlamı olan ama bir şekilde kapalı bir varlığa dönüştürdüğü için yeni. Ama devletin faşizan reflekslerine sahip çıktığı, Kemalizm’in kimlik projesinin yöntemlerini aynı jakobenlikle benimsediği için eski.
 </p>
 <p>
  <strong>
   -‘Yeni Türkiye’ dediklerinin ‘eski Türkiye’ ile siyaseten, vesayeten başka benzer özellikleri olarak neler söylenebilir?
  </strong>
  <br/>
  Yeni Türkiye’nin ideolojisi İslamcılık ve neo-liberal gelişme modeli. Bu bakımdan yeni. Üstyapı yeni. Ama altyapıda bir değişiklik yok henüz. Tabii bir topluma 20 sene boyunca giderek artan dozda ve hiç de liberal olmayan İslam referanslı bir toplum modelini dayatırsanız, sonunda hoş şeyler olmayacaktır. Şu anda Türkiye henüz, sorunlu olsa da, hızla azalsa da, dindışı belirli bir özgürlük alanı yaratmış olan seküler yapının güvencesi altında. Onun dışında yeni bir şey yok. Ama ilginç olan, AKP ve Erdoğan’ın bu kadar “yeni Türkiye” konusuna odaklanmaları. Oysa o kavram tamamen Atatürk Türkiye’sine ait. Yani bir karşı-devrim psikolojisine girmiş durumdalar. Ne var ki Atatürk’ten farklı olarak ne küresel koşullar, ne AKP içindeki entelektüel birikim, ne de AKP etrafında oluşan ve de İslamiyet’le, muhafazakârlıkla alakası olmayan çıkar camiasının deneyimi böyle bir karşı devrimi mümkün kılıyor.
 </p>
 <p>
  <strong>
   -2015 seçimlerinde kilit parti hangisi olur?
  </strong>
  <br/>
  Türkiye’de siyasete kendince format veren birçok aktör var. Çok da yasadışı iş yapıldığı için, herkesin herkese karşı kozları var. Onlar da genellikle seçim öncesinde servis edilir. 17 Aralık’ı bu ışıkta değerlendirenlere katılmamak mümkün değil. Tabii, birçok bakımdan HDP kilit parti. Meclis’e girip girmeyeceği, AKP’nin kaderini, rejimin yönünü de belirleyecek. HDP şimdiye kadar, parti olarak seçimlere girip bu riski niye aldığını tam izah edebilmiş değil. Ama özellikle Selahattin Demirtaş, batı Türkiyeli seçmenini AKP’ye teslim etmeyeceğini çok açık şekilde ifade etmeye başladı. Bu seyir devam ederse, HDP gerçekten Türkiye partisi olur, memlekete  nefes aldıracak bir güce dönüşebilir. Batı Türkiye’deki genç liberal kesimin HDP’ye yöneldiğine dair kuvvetli bir intiba var.
 </p>
 <p>
  <strong>
   -AKP’nin 10 yıllık iktidarı süresince yeni anayasa yapılmamış olmasının ve önümüzdeki seçimlerde yeni anayasanın ‘mutlak’ hedef seçilmesinin anlamı nedir?
  </strong>
  <br/>
  AKP’nin gidişatından şunu kesinlikle ifade edebiliriz: AKP’nin yapacağı anayasa bu saatten sonra 12 Eylül anayasasının çok gerisinde olacak, faşizan öğeleri olan bir çeşit sıkıyönetim belgesi olacak. Daha önceki dönemlerde CHP destekleseydi belki simdi daha iyi bir anayasamız olurdu. Ancak bugünün AKP’si artık çok başka bir yerde duruyor. Yeni anayasa ve korkarım ki çözüm sürecinin geldiği noktada, Türkiye için demokratik olmayan bir çerçeve çiziyor.
 </p>
 <p>
  <strong>
   -Hizmet Hareketi neden iktidarın hedefinde yer aldı/alıyor size göre?
  </strong>
  <br/>
  Hizmet Hareketi, ‘yeni Türkiye’ diye anılan şeyi, yani hem daha müreffeh, hem dünyada biraz sesi duyulan, hem de daha Müslüman ve tutucu bir ülkeyi AKP ile birlikte yarattı. Bu süreç içinde Hizmet Hareketi çok büyüdü, belki de zafer sarhoşluğuna kapılarak seçilmiş gücü çok zorlamaya başladı. Bence sorun, devletin ve erkin paylaşım savaşıydı.
 </p>
 <p>
  <strong>
   -7 Şubat, ‘böcek olayı’ gibi olayları kastediyorsanız, bunları Hizmet’e mal edecek bir delil konmadı ortaya…
  </strong>
  <br/>
  Tabii daha derine inersek, Nakşi temelli Milli Görüş ve Said-i Nursi geleneğinden gelen Hocaefendi arasındaki güvensizliği de sayabiliriz. Bu güvensizlik hiçbir zaman ortadan kalkmadı. Ama hem Türkiye’yi İslamlaştırmak, hem de devletin nimetlerinden faydalanmak için kurulan ittifak uzun süre iki tarafı da memnun etti. Herhâlde AKP açısından da tablo şu: İslâmî cephede güven duyduğumuz Hizmet çok güçlü oldu, bizimle hareket edeceğine, bize karşı cephe aldı, öyleyse yok edilmeli.
 </p>
 <p>
  <strong>
   -Hizmet Hareketi’ni Türkiye’nin geleceği açısından nasıl görüyorsunuz? Bir tehdit mi otoriterleşmeye karşı bir şans mı?
  </strong>
  <br/>
  Hizmet Hareketi’ni biraz da kurbanlarından dinlemek lazım. Ahmet Şık hapisteyken, hareketi ancak bir tehdit olarak görebilirdi. O günlerin Zaman’ını okuyunca, Hizmet Hareketi’ni otoriterleşmeye karşı bir şans olarak görmek biraz zor. İkincil bir örnek olabilir, ama Hizmet ve AKP arasındaki ittifak henüz bozulmamışken, Brüksel’de Hizmet Hareketi’nin desteklediği bir düşünce kuruluşunda konuşmuştum. İçki satışı ile ilgili yasakların yoğunlaştırıldığı dönemdi. Hareketi temsilen orada bulunan beyefendi uzun süre bu yasakların ne kadar demokratik olduğunu, bunun kesinlikle özgürlüklerin sınırlandırılmasıyla ilgili olmadığını anlatmıştı. Ben ise yasa başka bir memlekette, başka bir zamanda ve başka bir parti tarafından çıkarılmış olsaydı, savunabilir olabileceğini, ama Türkiye özelinde, AKP’nin Türkiye’yi hem neo-liberal hem İslâmî değerlere göre yeniden şekillendirme projesinin bir parçası olduğunu söylemiştim.
 </p>
 <p>
  Şu anda Hizmet Hareketi, AKP’nin seçilmiş kurbanı. Mağlup ve mazlum. Ve şu anda demokrasi adına, özgürlükler adına çok doğru ve güzel şeyler söylüyor. AKP de mazlumken, çok güzel şeyler söylüyordu. Hizmet Hareketi de güç ve iktidar varken de bu kadar güzel şeyler söyleyebilseydi keşke. Mesele şurada: Hizmet, mazlum olduğu için mi demokrat oldu? Bu nedenle Hizmet Hareketi hayati bir imtihan ile karşı karşıya bence. Durumu kurtarmak için AKP’ye karşı taktik bir cephe mi oluşturuyor, yoksa hem yaşadığı deneyimlerinden, hem de İslâmî kaynaklardan ve Said-i Nursi külliyatından harmanlayarak bir İslâmî özgürlük ve adalet tahayyülü mü geliştiriyor? Eğer öyleyse, Türkiye’nin ufkunu genişletecek, önünü açacaktır.
 </p>
 <p>
  <strong>
   -Yurtdışındaki Türk okullarının kapatılma çağrısı Türkiye’nin imajını nasıl etkileyecek?
  </strong>
  <br/>
  İki açıdan çok olumsuz etkileyecek. Öncelikle Türkiye’nin yurtdışındaki en iyi çalışan kurumları Hizmet okulları. Son derece başarılı kurumlar olduğunu teslim etmek gerekiyor. Yurtdışındaki Türkiye algısını en etkin şekilde etkileyen kurumlardır. Bu okulların zarar görmesi büyük bir kayıp olur. Bir etkisi daha olacak. AKP hükümetine çok yakın bağı olan bir-iki ülke dışında bu okulların kapanacağına inanmıyorum. Bu da devlet gücünün ne kadar sınırlı olduğunu kamu âleme gösterecek.
 </p>
 <p>
  <strong>
   -Türkiye, cumhurbaşkanının söylemine de yansıdığı gibi Avrupa Birliği’nden ne zaman vazgeçti? Ve değişen yeni dengelere göre Türkiye’nin uluslararası konjonktürde yeni yer arayışı gerçekçi mi?
  </strong>
  <br/>
  Şöyle bir görüş var: AKP, AB’yi baştan beri sadece taktik bir imkân olarak gördü. Kemalist devleti yok edene kadar AB ve Hizmet ile işbirliği, sonra da İslâmcı programa dönüş. Şahsen, siyasetin böyle yürümediğini düşünüyorum. Gerek AB’deki Türkiye karşıtı hava, tırmanan İslâm düşmanlığı, gerek Türkiye’de 2005’lerde derin devlet propagandaları, AİHM’in başörtüsü kararı gibi birçok etken AKP’yi AB’den soğutmuş olabilir. Egemen Bağış gibi birinin AB Bakanı olması, AB’ye gönderilmiş olumsuz bir sinyaldi zaten.
 </p>
 <p>
  2011 seçiminden beri, Erdoğan için AB projesi kesin olarak bitmiş gibi. Yine de iki taraf, sanki görüşmeler devam ediyormuş hissini uyandırmak istiyor. İlişkilerin resmen kopması iki taraf için de felaket olur çünkü.
 </p>
 <p>
  Türkiye dış politikası çöküşünün olumlu bir yan etkisi de oldu galiba! Dünyaya AKP ve Yeni Osmanlıcılık çerçevesinin hayallerinden değil, gerçeklerin soğuk ışığında bakma imkânımız var artık. Bu soğuk ışıkta ise Türkiye’nin AB üyeliği perspektifinden başka pek inandırıcı bir alternatifi görünmüyor. Son bir söz söylemek istiyorum. Farklılıkları yok eden milliyetçiliğe karşı her zaman tavır aldım. Ama söz konusu olan iyisiyle kötüsüyle memleketimizin geleceği. Değerli sinemacı Nuri Bilge Ceylan’ın sözleriyle yalnız ama güzel ülkemiz. AKP’lisiyle, Hizmet gönüllüsüyle, HDP’lisiyle, MHP’lisiyle, Ermenisi, Alevisiyle, dindarı, ateisti, kadını erkeği, Türkiyeliyiz işte. Birbirimizden çıkarlar uğruna, ideolojik heyecanlar uğruna, aşiret, taraftar mantığına göre nefret ediyoruz. Ama şu topraklarda artık öfkeli ulus olarak değil, birbirimizin dostu olarak, sevmesek bile birbirimize tahammül ederek yaşamayı denememiz lazım.
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/erdogan-devrim-yaptigini-zannediyor_550263), [web.archive.org (arşiv bağlantısı)](http://web.archive.org/web/20150731201346/http://www.aksiyon.com.tr/roportaj/erdogan-devrim-yaptigini-zannediyor_550263)
