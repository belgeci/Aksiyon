# Aytaç Paşa'nın Balyoz notları

*Cemal A. Kalyoncu 2015.03.10*

<div class="pNewsDetailMainContent" itemprop="articleBody">
 <p>
  Balyoz darbe planlarının yapıldığı iddia edilen dönemin Kara Kuvvetleri Komutanı Aytaç Yalman’ın hatıralarında anlattıkları alt alta yazıldığında bile orduda bir hareketlenme olduğu anlaşılıyor.
 </p>
 <p>
  Ancak siz (E) Org. Başbuğ, K.K.Kur.Bşk. olarak görevinizi yapsaydınız, bugün Balyoz olarak isimlendirilen dava olmayacak, yüzlerce suçsuz insan cezaevinde olmayacaktı.”
 </p>
 <p>
  Balyoz Davası’na yönelik bu sözlerin sahibi, dönemin Kara Kuvvetleri Komutanı Orgeneral Aytaç Yalman. Emekli olduktan sonra yazıp, üç ay önce iki cilt hâlinde yayımladığı ‘Zorlu Yılların Sessiz Tanığı’ kitabında, Balyoz ve Ergenekon davaları dâhil, yaşadıkları ile ilgili daha pek çok ayrıntıya yer vermiş.
 </p>
 <p>
  2000 yılında Jandarma Genel Komutanlığı’na atanan, iki yıl sonra, 3 Ağustos’ta  Türk Silahlı Kuvvetleri’nin iki numarası olarak Kara Kuvvetleri Komutanlığı’na getirilen Yalman, 2004’te de yaş haddinden emekli oldu.
 </p>
 <p>
  Kitabı bugünlerde önemli kılan, Balyoz darbe planı belgelerini temin ettiği gerekçesiyle Taraf Gazetesi yazarı Mehmet Baransu’nun tutuklanması. Yalman, kitabında, Balyoz veya darbe süreçleri ile ilgili arkadaşlarının suçlu olmadığına vurgu yapıyorsa da, bunun, üzerindeki “üç yıllık bir itibarsızlaştırma, yalnızlaştırma ve şeytanlaştırma” baskısıyla alakalı olduğunu söylemek mümkün. Yoksa özellikle 1. Ordu Komutanı Çetin Doğan’ın, Yalman’ın emri dışında gerçekleştirdiği Plan Semineri ile ilgili yaptıklarına çok sert eleştirilerle cevap vermez, ayrıca, girişte söylediği cümle ile 2002-2004 arasında Kurmay Başkanlığını yapmış İlker Başbuğ’u Balyoz sürecinin yaşanmasının müsebbibi olarak göstermezdi.
 </p>
 <p>
  Balyoz, 2003 yılı Mart ayında 1. Ordu Komutanlığı’nda hazırlandığı iddia edilen, hükümete yönelik darbe planlarını içeriyor. Çetin Doğan’ın bir, Deniz Kuvvetleri Komutanı Özden Örnek’in iki, Hava Kuvvetleri Komutanı Halil İbrahim Fırtına’nın üç numaralı sanık olduğu davada 325 sanığa darbeye ‘eksik teşebbüs’ten cezalar verilmişti. Ancak 2013 sonunda, zamanın başbakanı Recep Tayyip Erdoğan’ın siyasi başdanışmanı ve AKP Ankara milletvekili olan, şimdinin başbakan yardımcısı Yalçın Akdoğan’ın ‘Ordu’ya kumpas’ kurulduğu iddiasıyla yeniden görülmeye başlanmıştı.
 </p>
 <p>
  Aytaç Yalman, hatıralarında Balyoz Davası başlığı altında yazdığı bölümde “Hizmet ve gönül birliği yaptığım, hatta can borcum olan silah arkadaşlarımın o dönemdeki yanlışlarını on bir sene sonra öğrenip, bunları burada ifade etmek bana ıstırap veriyor.” diyor. Yalman’ın bu satırlarda hedef aldığı iki kişi var. Biri 1. Ordu Komutanı Çetin Doğan, diğeri de kendisinin Kurmay Başkanı İlker Başbuğ. Olaylar, Yalman’ın gözünden şöyle gelişiyor:
 </p>
 <p>
  Ağustos 2002’de göreve başlayan Yalman’a, eylül ayı içerisinde bir gün Kurmay Albay Ali Er geliyor ve “bir yılı doldurmadan görevden ayrılacağı ve bunun yoğun bir şekilde konuşulduğunu” ifade ediyor. Yalman, teşekkür edip, üzerinde durmamış gibi yapıyor. Beklentisi, böyle bir şey varsa, bu bilginin kendisine karargâhı tarafından aktarılması gerektiğini düşünmesi. Kısa bir süre sonra bu sefer Habertürk Televizyonu muhabiri Taki Doğan imzasıyla bir köşe yazısı yayımlanıyor. Onun konusu da Yalman’ın, ‘sağlık sebebiyle görevden ayrılacağı’ ile ilgili.
 </p>
 <p>
  Yalman, bu iki olaydan ciddi rahatsızlık duyuyor. Ama doğruluğunu teyit imkânı da bulamıyor. Fakat bunlardan birkaç ay önce bir söylentiye tanık olduğunu hatırlıyor: “Aytaç Yalman Paşa da koltuğuna yapıştı!”
 </p>
 <p>
  Bu arada Malatya İnönü Üniversitesi’nde Tarih Bölümü’nde ele geçirilen Opera Org. isimli bir CD’de, Aralık 2002’de, Ankara’da, Yalman’ın bilgisi dışında bir toplantı yapıldığı, bu toplantıda kendisinin mi, yoksa Hilmi (Özkök) Paşa’nın mı saf dışı bırakılmasının konuşulduğu iddia ediliyor. Şahsını hedefe koyan bazı imzasız mektuplar da almaktadır bu süreçte. Yalman, bu imzasız mektupları İlker Başbuğ’a, emrettiği adrese göndermesini söylüyor. Bunların sonucunda ‘bazı kişilerin kendisi veya bir başkasını görevden ayrılmaya mecbur etme gayreti ve umudu içinde olduğunu, bütün bu yaşananların belli bir merkezden yönetildiğini bilahare öğrendiğini’ de kitabında yazıyor. Yine ‘Genç Subaylar Rahatsız’ manşeti de tam bu sırada çıkıyor Cumhuriyet Gazetesi’nde.
 </p>
 <p>
  Bunlar olurken 5-7 Mart 2003 tarihinde, Çetin Doğan, başında bulunduğu 1. Ordu’da Plan Semineri hazırlıkları yapıyor. Bunun onayı için de plan, üstü olan Yalman’a geliyor. Ancak Yalman, 1. Ordu’dan gelen EMASYA teklifini uygun bulmuyor: “Bu öneriyi uygun görmediğimi, tatbikat programındaki teklifin oynanmasını emrettim. Çünkü 2002 sonu ve 2003 yılı başında terör ve irticai faaliyetler asgari düzeyde idi.”
 </p>
 <p>
  Yalman, böyle emir veriyor ama 5-7 Mart 2003’te şifahen söylenen EMASYA ile ilgili hususun yanında Olasılığı En Yüksek Tehlikeli Senaryodan (OEYTS) söz edilmiyor. Bunun böyle geliştiğini Mart 2010’daki Balyoz Davası tanık ifadelerinden öğreniyor. Yalman, başka hususları da sonradan öğrendiğini anlatıyor kitabında. Emri dışında bir madde daha ilave ediliyor cevabi emir yazısına, mesela.
 </p>
 <p>
  1. Ordu, oynanan oyunla ilgili bir yazı göndermekle yetiniyor KKK’ne: “Plana ilaveten OEYTS oynanacağı Kara Kuvvetleri’ne bilgi için bildirilmişti. Esasen bu senaryo da bana arz edilmedi.” Etmeyen de Yalman’ın Kurmay Başkanı Başbuğ. Yalman, devam ediyor: “1. Ordu ciddi bir disiplin ihlali yaparak Kuvvetin emrini almadan ast birliklerine (56 adrese) emir veriyor. Ayrıca Genelkurmay’a da yazısını gönderiyor. Ancak Kurmay Başkanım bu hususu da bana bildirmiyordu!”
 </p>
 <p>
  Yalman, 1. Ordu’nun Kara Kuvvetleri’nden bir cevap almadığını, buna rağmen senaryoyu oynatmakta bir beis görmediğini de naklediyor. Hâlbuki cevap verilmeyince reddedilmiş addedilmesi gerektiğini hatırlatıyor: “Ancak Ordu cevap beklemiyor ki! Ordu, ast unsurlarına 56 adrese emir veriyor!”
 </p>
 <p>
  Aytaç Yalman, seminere gözlemci olarak gönderdiği Eğitim Daire Başkanı Tuğgeneral Tevfik Özkılıç’ın tatbikat dönüşü bilgi vermesi üzerine EMASYA Planı’nın oynandığından haberdar ediliyor. Genelkurmay Başkanı Hilmi Özkök de tatbikatta yapılan konuşmaların emirlere aykırı kayda alınıp Ordu Karargâhı’ndan sızdırılarak başbakana intikal ettirildiğini bildiriyor ona. Yalman, bilahare bütün kolordu komutanlarını İzmit’teki 15. Kolordu Karargâhı’nda topluyor. Ege Ordusu dâhil, garnizon garnizon dolaşarak ‘gerekenleri’ subaylara anlatıyor. Diğer ordular bölgesinde de generaller seviyesinde toplantılar düzenliyor.
 </p>
 <p>
  Yalman, Başbuğ ve Çetin Doğan’ın eylemlerini, İç Hizmet Kanunu kapsamı içinde ‘emre itaatsizlik olarak değerlendiriyor hatıralarında. Ve Balyoz adını mahkemeler başladığında duyduğunu belirtiyor. Bizzat kendi yaşadıklarını alt alta yazdığında “Orduda neler oluyor?” sorusunu sormadığı akla yatkın gelmiyor. Yoksa şu satırları kaleme alması beklenmeyecekti:
 </p>
 <p>
  “Çetin Doğan, Genelkurmay Başkanı Hüseyin Kıvrıkoğlu ile görüşmüş ve Kara Kuvvetleri Komutanı olacağı sözünü almış. Ancak aldığı bazı bilgilerden sonra bu niyetinden vazgeçmiş… Atanamayınca, ihtiraslarının esiri olup, emre itaatsizlik yaparak arkadaşlarının hayatlarını karartmıştır. Olayın (Balyoz Davası’nı kastediyor) aslı budur, isteyen tahkik edebilir.(…) (Çetin Doğan için) Bugün bulunduğu rütbeye yükselmesine onay verdim. Tabii ki pişmanım ancak yalnız ben değil ona komutanlık yapan herkes pişmandır. (…)En büyük tesellim Silahlı Kuvvetlerimizde bu özelliklere (Çetin Doğan için) sahip başka bir kişinin olmamasıdır. (…)“Çetin Doğan ile çalışmak için, onun yaptıklarını önce hoş göreceksin, sonra görmeyeceksin, daha sonra tabi olacaksın, en sonunda teslim olacaksın. Benim karakterimde bunlar yoktur.”
 </p>
 <p>
  Yalman, pek çok kez ifade vermek üzere girişimlerde bulunduğunu ama cevap alamadığını söyleyip, sanıklara bir hatırlatma da yapıyor: “Söz konusu seminerin icrasından sonra, emre itaatsizliğin önlenmesi ve bozulan emir-komuta sisteminin teessüsü için yaptığım konuşmalardan savcının haberi olabileceğini ve bu faaliyetleri bir darbeyi engelleme teşebbüsü olarak değerlendirilebileceğini düşündüm.”
 </p>
 <p>
  Yalman’ın şu ikazını nasıl bir yere oturtmak gerektiğine de sizler karar verin artık: “Bu davada sanıkların büyük bir bölümünün işin özüne yönelik konularla ilgilenmek yerine; ‘Kozmik Oda’dan veya bir başka yerden CD’ler nasıl çalındı? Ses kasetleri nasıl çıktı? Gazeteciye kim verdi?’ gibi lüzumsuz konular ile ilgilenmesini anlamakta güçlük çekiyorum.”
 </p>
 <p>
  Yalman, eleştiriyi ‘dengelemek için olsa gerek’ devamında, bunların önemsiz olduğunu söylemek istemediğini de belirtiyor. Ama şu soruların cevabını, kitabın tamamında defalarca tekrar edip aramayı da sürdürüyor: “Göreviniz beni Ordu’da yapılacak seminer konusunda bilgilendirmek olduğu hâlde bilgilendirmediniz. Amacınızı hâlâ anlamış değilim. Neden verdiğim emri sulandıracak bazı hususları bilgim dışında ilave ettiniz? Neden seminer ile ilgili dosyayı takip etmediniz? Ordudan gelen senaryoyu niçin bana göstermediniz?”
 </p>
</div>


Kaynak: [www.aksiyon.com.tr](http://www.aksiyon.com.tr/darbe/aytac-pasanin-balyoz-notlari_550092), [web.archive.org (arşiv bağlantısı)](http://web.archive.org/web/20150731151827/http://www.aksiyon.com.tr/darbe/aytac-pasanin-balyoz-notlari_550092)
