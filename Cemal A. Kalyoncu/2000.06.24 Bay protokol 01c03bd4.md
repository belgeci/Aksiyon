# Bay protokol

*Cemal A. Kalyoncu 2000.06.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhterem hanımlarım Naime ve Şehriban, kızım Memduha, oğlum Ali Haydar, küçük kızlarım Vesime ve Mesrure...
  </font>
 </div>
 <div id="newsText">
  <font class="detail-text">
   "Bu mektubum ihtimal ki son mektubumdur..."
   <br/>
   <br/>
   Mektup hakikaten onun son mektubu olur, bunu yazdıktan iki gün sonra öldürülür.
   <br/>
   <br/>
   Bu satırların yazarı Osmanlı devlet idaresinde sadrazamlığa kadar yükselen Mithat Paşa'dır. Mithat Paşa, Sultan II. Abdülhamit tarafından önce idama mahkum edilir. Cezası daha sonra ömür boyu hapse çevrilen, Hafız Mehmet Eşref Efendi'nin adını önce Hafız Şefik koyduğu oğlu Mithat Paşa, cezasını çekmek üzere gönderildiği Mekke yakınlarındaki Taif Kalesi'nde öldürüldüğünde takvimler 8 Mayıs 1884'ü göstermektedir. Onun öldürülmesine sebep Batı tarzı yönetim isteğidir. Mithat Paşa'nın ölümüne sebep olacak değişiklikler ancak 1923 yılında kurulacak Türkiye Cumhuriyeti ile olacaktır. 1923 yılı aynı zamanda Mithat Paşa'nın üçüncü kuşak torunlarından iki dönem Protokol Genel Müdürlüğü yapmış emekli Büyükelçi Şefik Fenmen'in de doğum tarihidir.
   <br/>
   <br/>
   Mithat Paşa'nın yukarıdaki mektupta adı geçen kızlarından Mumduha Hanım, Trablus Valiliği de yapmış Rasim Paşa'nın oğlu Halep Valisi Vefik Bey ile evlenir. Çiftin, Refik adını verecekleri oğlu da Türk Kadınlar Birliği'nin ilk kurucularından Lamia Hanım'la hayatını birleştirir. Refik Bey, yüksek mühendis olarak tahsilini tamamladıktan sonra İstanbul Yüksek Mühendislik Okulu'nda müdürlük yapar. Zonguldak Maden Mühendis Mektebi Müdürlüğü'nde bulunur. 194044 yılları arasında yedinci dönem milletvekili olarak Kocaeli'yi temsilen CHP'den Meclis'te görev alır. RefikLamia çiftinin, ilki 1916'da olmak üzere beş çocukları dünyaya gelir. Ve hepsi de hayatları boyunca tanınan kişiler olurlar.
   <br/>
   <br/>
   'Ölmüş olduğumu düşünür ağlardım'
   <br/>
   <br/>
   Ailenin ilk çocuğu olan Rasim Fenmen diplomat olarak tanınır ve başkonsolosluk yapar. Dedesinin ismini alan Mithat Fenmen ise müziğe merak salar. Cemal Reşit Rey'den dersler alır. Hocalarının da isteğiyle, müzikte önünün açık olduğu düşünülerek Paris'e gönderilir. 1936'da gittiği Paris'ten İkinci Dünya Savaşı'nın çıkması sebebiyle dönüş yapmak zorunda kalan Mithat Fenmen, Türkiye'de Batı müziği alanında tanınan bir isim olur. İdil Biret, Pekinel Kardeşler ve Fazıl Say onun talebeleleri arasında yerlerini alırlar. Ailenin üçüncü çocuğu Seniye Fenmen de ressam ve seramik sanatçısı olarak tanınır. Sabahattin Fenmen ise babası gibi mühendis olur, Amerika'da MIT'de (Massachusetts Institute of Tecnology) tahsil görerek elektrik mühendisliği yapar. Beş kardeşin en küçüğü 15 Mayıs 1923'te doğan Şefik ise diplomat olarak öne çıkacaktır. Birbirine çok bağlı olan kardeşlerden Şefik diğerlerinden daha farklı bir çocuktur: "Bebek'teki Kırmızı Yalı'da bir kömürlük vardı. Kömürlüğün deniz tarafına bakan kapısından boğazı izlerdim. Ve ölmüş olduğumu düşünürdüm. Bebek Camii'nden cenazem kaldırılırken bütün kadınların benim için ağladığını tasavvur edip ağlardım. Annem beni çok iyi takip ettiğinden tam ağlamaya başladığım sırada bir el tutup beni oradan çıkarırdı. Bu duygusallık doğuştandı sanırım."
   <br/>
   <br/>
   En önemli anısı
   <br/>
   <br/>
   Erenköy'deki Mithat Paşa Yalısı ile Bebek'teki Kırmızı Yalı'da rahat bir çocukluk geçiren Şefik Fenmen'in bu duygusallığı, aldığı özel dersler sayesinde üçüncü sınıfına kabul edilerek başlayacağı Boğaziçi Lisesi'nin ilkokul kısmı, ardından Ankara Cebeci Ortaokulu, Robert Koleji ve lise diplomasını aldığı Boğaziçi Lisesi'ni bitirene kadar onu aşırı bir şekilde etkiler: "Bu duygusallığın bana ileride bir yararı olmayacağını kendi kendime mantıkla farkettim ve spora önem vermem gerektiğine karar verdim." Fenmen, bu duygusallıktan kurtulmak için tenise başlar. Liseden mezun olacağı 1939 yılında teniste başarılı bir oyuncu olarak dikkat çekmektedir. Aynı zamanda Fenmen'in teyzesinin çocuğu Tenis Federasyon Başkanı Kerim Bükey ve ünlü tenis hocalarından Mehmet Barkan'ın onunla yakından ilgilenmeleri meyvesini ilerleyen yıllarda (1950) verecektir. Aileden gelen disiplinli hayat tarzına alışık olan Şefik Fenmen, bu arada eğitimine de devam etmek için Ankara Hukuk Fakültesi'ne kaydolur. Fakat oradaki düzensizlik ve dağınık eğitim ortamı Şefik Fenmen'in kısa sürede okuldan soğumasına neden olur: "Babamdan fikir almak istedim. Babam seni Lozan'a gönderelim dedi." Yüzyılın en kanlı savaşlarından İkinci Dünya Savaşı yaşanırken Fenmen de Lozan Hukuk Fakültesi'nde eğitime başlar (1940). Fenmen, Lozan'da bulunduğu sürede eğitimini aksatmayacak şekilde tenise de devam eder: "Bugün modern sayılan topu erken almayı ve filede erken oynamayı Lozan'da öğrenmiştim. Bunu uygulayınca daha evvel yenemediğim kimseleri yendim." Şefik Fenmen, duygusallıktan kurtulmak için yöneldiği teniste Lozan'da da tanınan bir isim olur, ikincilikler elde eder. 1950'de ise Türkiye birincisi olur: "Bütün turnuvalara katılır dömi finallere kadar çıkardım. Mesleğimi geriletecek kadar tenise hiç bir zaman önem vermedim. Ama tenis bana her zaman yardımcı oldu. İsveç'te büyükelçi iken beni Kraliyet Tenis Kulübü'ne kabul ettiler. Bu bir istisna üyelikti." İkinci Dünya Savaşı'nın bittiği yıl, Fenmen için de, eski Büyükelçilerden Hüsrev Gerede'nin oğlu Faruk'la (Askerliğini 194950'de Amerikan Yardım Heyeti'nde tercümanlık yaparak tamamlayan Şefik Bey, Faruk Gerede ile askerde de arkadaştır. Faruk Gerede bombanın elinde patlaması sonucu askerde hayatını kaybedecektir. Fenmen, bu kazayı hâlâ unutamamıştır.) beraber okuyacağı üniversite eğitiminin tamamlandığı yıldır. Fenmen, Lozan'da iken tanıklık ederek değil ama dinleyerek etkisinde kalacağı bir olay yaşar. Hikayeyi ona Lozan Antlaşması'nın yapıldığı zamanda, anlaşmanın yapılacağı salonun kapısında gelen misafirleri selamlamakla görevli şahıs anlatmıştır: "Kapıdaki görevli, gelen misafirlerden sadece İsmet İnönü'nün kendisine şapka çıkararak selam verdiğini söyledi. Bu en önemli tarihi anımdı."
   <br/>
   <br/>
   Nuri Birgi hep yanında
   <br/>
   <br/>
   Okulu bitirince Şefik Fenmen Türkiye'ye döner. Hedefi diplomat olmaktır. Ancak 1945 ve 46 yıllarında Dışişleri Bakanlığı imtihan açmayınca onun diplomat olma hayali de gecikir. 1947'de açılan imtihan Fenmen'in de yolunu açacaktır. Kamuran Gürün, Coşkun Kırca, Yalçın Kurtbay gibi isimlerle yaklaşık aynı tarihlerde girer Dışişleri Bakanlığı'na. Genç diplomat Şefik Fenmen 1949 yılında da ilk yurtdışı görevine tayin edilir: "Kahire'ye üçüncü katip olarak gittim. Buraya gönderilmemi o zamanki genel müdürüm, ünlü Dışişleri üstadımız Nuri Birgi istedi. Chicago Başkonsolosluğu gibi yerler de açıktı ama Birgi, Kahire'nin Ortadoğu politikasını en iyi izleyebileceğim yer olduğunu söyledi bana." Nuri Birgi, Şefik Fenmen'in elinden tutmuştur bir kere: "Bütün meslek hayatımda kendisinden hem ağabeylik hem de yakınlık gördüm." Birgi, Fenmen'in önce; aralıksız sekiz dönem yaptığı milletvekilliğinin yanısıra, sağlık bakanlığı ve Meclis Başkanvekilliği'nde de bulunmuş Mazhar Germen'in küçük kızı Perihan Hanım'la (Germen'in diğer çocukları Büyükelçi Yüksel Germen ve Türkan Pirinççioğlu'dur) 1949 yılındaki düğününde şahitliğini yapar. (Perihan Hanım'ın şahidi ise eski başbakanlardan Şükrü Saraçoğlu'dur.)
   <br/>
   <br/>
   Menderes'in özel kalem müdürü
   <br/>
   <br/>
   Şefik Fenmen'in, Kahire'de bulunduğu dönem, TürkiyeMısır ilişkileri açısından çok iyi olmasa da diplomatik açıdan çok hareketli bir dönemdir. Mısır'da iktidar sürekli el değiştirmektedir. Fenmen'in Kahire'de bulunduğu dönemde iktidar önce Necip'e sonra da Nasır'a geçer. Kahire'deki görevi sona ererken Nuri Birgi, Fenmen için yine devrededir: "Birgi, zamanın başbakanı Adnan Menderes'le dış politika konusunda çok faal işbirliği içinde idi. Ve Nuri Birgi'nin, başbakan Menderes'e, Başbakanlık Kaleminde Dışişlerinden lisan bilen birinin bulunmasının yararlı olacağını önermiş olduğunu öğrendim. Rahmetli Menderes'in de kayınpederim Mazhar Germen Bey'e çok saygı duyduğunu işittim. Bana çok nazik bir şekilde Başbakanlık Kaleminde çalışıp çalışmak istemediğim soruldu." Fenmen, diplomasi mesleğinde Dışişleri Bakanlığı'ndaki tüm haklarının aynen korunması şartıyla geçici bir süre Başbakanlık Özel Kalem Müdürlüğü'nde Müdür Yardımcısı olarak çalışmaya başlar. Fenmen, bu görevi sayesinde Menderes'le sıkı bir diyalog içinde olur. Menderes'le bulunduğu mesai içerisinde bir de inanılması güç kaza atlatırlar. 1958'de Londra'da meydana gelen uçak kazasında üç kişi kurtulabilir: Kazadan birkaç yıl sonra Türkiye'nin bir ayıbı olarak idam edilecek Adnan Menderes, Dışişleri Bakanlığı Genel Sekreteri Melih Esenbel ve Şefik Fenmen. Fakat Fenmen, bugün Menderes'le ilgili döneme dair tek bir cümle bile sarf etmek istememektedir: "Onu konuşmayalım. Buraya kadar çok güzel geldik, ne olur."
   <br/>
   <br/>
   Fenmen, 1959 senesinde bu görevinden ayrılarak merkezi  o zaman Paris'te bulunan Nato'ya tayin olur. İki yıl sonra da Lizbon'dur görev yeri. Ardından merkeze gelen Fenmen sonraki dış görevlerini müsteşar olarak gideceği Karaçi ve Belgrad'da yapar. 1967'de getirileceği Protokol Genel Müdürlüğü ile adını iyice duyuran Fenmen, protokol konusunda Atatürk'ten bu yana uygulanagelen gelenekselleşmiş kaidelere sıkı sıkıya bağlı bir görev anlayışı içinde olur: "Şimdi çağdaşlık ve esneklik konusunda bazı eğilimler olduğu söyleniyor. Bence Türkiye Cumhuriyeti'nin potokolü ilkelere bağlı açık seçik bir protokoldür. Bu, Atatürk ve İnönü zamanında sürekli uygulanmış olmaktan geleneksel bir protokol haline getirilmiştir. Bunlar üzerinde çağdaş şekillendirmeler yahut da esneklikler getirmenin ileride hangi sınırda duracağı hususunda bir teminat olmadığı için ben bunları tasvip etmiyorum. Bunun devlet itibarını zedeleyebileceği kanaatindeyim."
   <br/>
   <br/>
   Gerekçe torbası!
   <br/>
   <br/>
   Değişiklik ve esnekliğe kapalı olan Fenmen'in sürekli yanında taşıdığı bir de 'gerekçe torbası' vardır: "Benim çok kullandığım kelimelerden biri, önerilen şekilde davranıldığı takdirde devlet itibarına 'hasar' gelebileceğiydi. Bir sözüm daha vardı; 'Yakışık alır mı almaz mı?' Bu konudaki düşüncelerimi Çağlayangil önemle dinlerdi. Kabul ederetmez bir şey diyemem ama bu iki kelimeyi ben çok kullanırdım. Gerekçeleri istendiğinde de söylerdim. Hatta başbakan Demirel'in de bulunduğu bir öğle yemeğinde, 'Şefik Fenmen'in bir gerekçe torbası vardır. O torbadan devamlı gerekçelerini çıkarır' demişlerdi Demirel'e."
   <br/>
   <br/>
   Devlet protokolünde Protokol Genel Müdürü en yüksek bürokrat, en önemli bakan da Dışişleri Bakanı'dır. Bakandan sonra onun sorumluluğu başbakana geçer. Protokolde son söz cumhurbaşkanınındır. Bu tertip içerisinde Dışişleri Bakanlığı Genel Sekreterleri arasında Zeki Kuneralp'le, cumhurbaşkanları arasında da Fahri Korutürk'le iyi bir çalışma dönemi geçiren Şefik Fenmen'in unutamadığı en zor ziyaretlerden biri 1968'deki cumhuriyet bayramı kutlamalarını da içine alacak şekilde ülkemize gelen Fransa Cumhurbaşkanı De Gaulle'ün gezisidir. Ziyaret sırasında Fenmen, De Gaulle'ün de gözüne girer: "De Gaulle'ün yanında getirdiği tercüman onun konuşmasını paragraf paragraf tercüme ederken bir yerde De Gaulle'den öne geçti. De Galle de 'Bunları daha söylemedim' dedi. Bunun üzerine bir soğukluk oldu. Gezinin en son gününde Fransız Büyükelçiliği'nde Türk devletinin üst kademesine bir yemek veren De Gaulle, kendisine benim tercümanlık yapmamı istedi. Konuşmasına başlarken, sayın cumhurbaşkanı, sayın Senato Başkanı, sayın Meclis Başkanı ve sayın Dışişleri Bakanı dedi. Ama başbakanın adını söylemeyi unuttu. Ben de hemen kafamdan ilave edeyim mi diye geçirdim. Sonra vazgeçtim. Hiç kimse tınmadı. Bana itimatları vardı ama De Gaulle başbakanın ismini söylemeyi unutmuştu."
   <br/>
   <br/>
   Şefik Fenmen, Protokol Genel Müdürlüğü görevine bir defa daha çağrılacaktır. Ama bunun öncesinde 1971 Muhtırası'nın ardından Kopenhag'a büyükelçi olarak tayini çıkar. Kopenhag'daki üç yılın ardından büyükdedesi Mithat Paşa'nın iyi tanındığı ve hatta adının verildiği bir de çarşının bulunduğu Şam'da büyükelçi olur: "Dışişleri Bakanımız Haluk Bayülken beni Şam'a çok iyi hazırladı. Büyükbabam Mithat Paşa'nın da Şam'da çok tutulduğunu ve benimsendiğini yaşadım orada. Hafız Esad beni itina ile karşıladı. Esad ayrıca, "Hatay'ı istediğimize dair bir niyet ortaya koymuyor ve bunlara basında da yer vermiyoruz" tavrını sergiledi. Bir ara Başbakan Demirel acaba Şam'ı ziyaret etmek ister mi diye sorduğumda, tam kabul edilmek üzere iken Suriye'nin Lübnan'a girmesinin (1976) ardından Demirel, böyle bırakmamı, olayın üzerine fazla gitmememi söyledi bana."
   <br/>
   <br/>
   "12 Eylül'ü bana bir asker ailesi söyledi"
   <br/>
   <br/>
   Şam'dan sonra Dışişleri Bakanlığı Müsteşarı Şükrü Elekdağ, Başbakan Ecevit'e protokol konusunda en başarılı olabilecek isim olarak Fenmen'in ismini bildirir. Fenmen, Ecevit ile de iyi bir diyalog içinde çalışır: "Ecevit'in doğrudan telefon açıp şunları istiyorum dediğini hatırlıyorum. Ama zamanın Dışişleri Bakanı Gündüz Ökçün ile ilişkilerimiz benim istediğim kadar iyi olmadı. Cumhuriyet geleneklerimize göre cumhuriyet bayramlarında Cumhurbaşkanı, Meclis Başkanı, Başbakan, Milli Savunma, İç ve Dışişleri Bakanları'nın törenlere katılmalarının bir gelenek olduğunu hatırlatmama rağmen Sayın Ökçün Kanada'daki Sosyalist Enternasyonal'in toplantısına gitti. Bundan dolayı üzüntü duydum."
   <br/>
   <br/>
   Ve 12 Eylül 1980... Türkiye'nin bu en yakın tarihinde önemli bir sayfa daha açar askerler. Fenmen de Protokol Genel Müdürü'dür: "12 Eylül'den önce bir darbe yapılacağını ve ne zaman yapılacağını bir asker ailesi söylemişti bana." Fenmen, darbeden bir ay önce kendisine verilen bu bilgiyi iç politikaya karışmak addettiği için kimseyle paylaşmaz. Darbe gerçekleştikten sonra ise Kenan Evren ve diğer komutanlar onu Çankaya'ya çağırır: "Evren Paşa bana söyleyeceğim birşey olup olmadığını sordu. Ben de kendisine yapılacak duyuru metninde 'devlet başkanı' sıfatının bulunmadığını, dış ilişkilerde devlet başkanı sıfatı olmadan irtibat geleneğinin olmadığını söyledim. Ardından devlet başkanlığı sıfatı eklediler metine."
   <br/>
   <br/>
   İlter Türkmen: Onu unut
   <br/>
   <br/>
   Darbe belki Türkiye'nin beklediği birşeydi. Ama Fenmen'in inandığı bir olay mıydı?: "Bizim gibi diplomatlar için bir söz var. Dışişleri'nde talimat aynen uygulanır. Eğer uygulamayı doğru bulmuyorsan istifa edersin. " Darbe Eylül'ün 12'sinde olmuştur. 1980 Ekim ayında Fenmen tekrar yurt dışı vazifeye gönderilir. Bu seferki görev yeri, darbeden dolayı Türkiye'ye çok şiddetli eleştiriler yönelten Stockholm'dür. Şefik Fenmen'in Stockholm'deki temasları etkili olur. İsveç eleştirilerinde yumuşar. Fenmen, Stockholm'e gitmeden önce Türkmen'den bir istekte bulunmuştur: "Kendisine Ecevit ile Demirel'i ziyaret etmek istediğimi söyledim. Türkmen de önce bunun çok iyi olacağını söyledi. Daha sonra ise 'Bana birşey söylemiştin. Onu unut' dedi. Ben de onları görmeden gittim." Fenmen'in büyükelçi olarak son görev yeri ise Oslo'dur.
   <br/>
   <br/>
   Şefik Fenmen, Dışişleri'nde 40 yıla yakın hizmet ettikten sonra 1986 yılında emekli olur: "İnsan faal hayatını bitirdikten sonra bir kenara çekilmeli ve gençleri alkışlamalı." Emekli olduktan sonra, aileden gelen bir merak olan Türk sanat tarihine yönelen Fenmen, Anadolu halı ve kilimleriyle de yakından ilgilenir. Bunun için sanat tarihçileri Prof. Dr Ekrem Akurgal ve Prof. Dr. Oktay Aslanapa ile yakın teması olur. Fenmen İznik çinilerine de meraklıdır. Geçen yıl kaybettiği eşi Perihan Hanım'la beraber 50 yıl gibi bir sürede biriktirdiği halı ve çini koleksiyonu bulunan Fenmen'in Fenerbahçe'deki evi adeta bir müzeyi andırmaktadır.
   <br/>
   <br/>
   Henüz onbeş yaşında iken, duygusallığın kendisine birşey getirmeyeceğini anlaması ile kendisine yeni bir yön tayin ederek spora yönelmesi, devamında Lozan Hukuk Fakültesi'nde okuması ve Perihan (Germen) Hanım'la yaptığı evliliği hayatının dönüm noktaları sayan Şefik Fenmen de tanığı olduğu olayların çok azını anlattı bizlere. Türkiye'de anı ve hatırat yazma geleneği neden yerleşmemiştir bilmiyorum ama bildiğim, daha önce de söylediğim gibi insanların asıl söylemediklerinde gizli olduğudur.
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6325-37-bay-protokol.html), [web.archive.org (arşiv bağlantısı)](http://web.archive.org/web/20131010085717/http://www.aksiyon.com.tr:80/aksiyon/haber-6325-37-bay-protokol.html)
