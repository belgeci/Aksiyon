# Arım balım sapasağlamım

*Cemal A. Kalyoncu 2004.02.02*

<font class="agenda2NewsSpot">
 Doğal tedavi yöntemlerine talep artıyor. Eklem romatizması olan bir çocuğunu arı sokması sonucu oluşan zehirle tedavi eden Marmara Üniversitesi profesörlerinden M.A., kas erimesi olan diğer çocuğuna da aynı yöntemi uyguluyor. M.A. henüz başarı sağlayamamış ama tedavinin rahatlatıcı etkisinden de memnun.
</font>
<font class="newsDetail">
 Arının, her ne kadar tüketmesek ve kullanmazsak da balından başka polen ve sütünü de keşfetmiştik son yıllarda. Fakat arı bunlardan başka, zehri ile de şifa kaynağı. Bu yöndeki bilimsel çalışmalarda özellikle Amerika ve Japonya başı çekerken, İsrail de 1996 senesinde bir konferansla konuyu tartışmaya açmıştı.
 <br/>
 <br/>
 Dünyada yapılan çalışmalar neticesinde arı zehrinin özellikle deri ve eklem iltihaplanmalarına, romatizmaya, kronik akciğer bozukluğuna, sinir sistemine, diyabete, sedefe, damar ve göz hastalıklarına iyi geldiği belirlendi. Arı zehrinin, AİDS"e yakalananlarda ömrü uzatıcı etkisi olduğu da söyleniyor. Burada, arı zehri işlenerek tedavi yapılıyor daha çok.
 <br/>
 <br/>
 Apiterapi denilen arı ve arı ürünleri ile yapılan tedavinin faydaları aslında bu kadarla da sınırlı değil. Arının kurutulan zehriyle tedaviden başka bir de bizzat arı tarafından sokturularak tedavi edilen hastalar var. Fakat bu yöntem dünyada henüz yaygın değil. Bazı bünyeler arı sokmasına karşı aşırı hassas olabileceği için bir arının iğnesi bile öldürücü sonuçlar doğurabilir. Bunun örneklerini kamuoyunda gördük yakın zamanlarda. Bu sebeple arı ile tedavide hekim kontrolü kesinlikle şart.
 <br/>
 <br/>
 Türkiye"de arı sokturma suretiyle tedaviyi deneyen belki de tek kişi olan ve bu konu ile gündeme gelmek istemediğinden ismini veremeyeceğimiz Marmara Üniversitesi profesörlerinden M.A., çocuğunun kas erimesi rahatsızlığı sebebiyle önce bir arı ile başlattığı tedaviyi sürekli uygulayabilmek için daha sonra bir kovan arı almış. M.A., çocuğunun kas erimesi hastalığına karşı birçok ilacı denemiş fakat tedavisi olmadığı için arı sokması ile ilgili yöntemi uygulamaya başlamış. Hacettepe Üniversitesi"nden bir profesörün kontrolü ve danışmanlığında iki senedir yürüttüğü arı ile tedavide doğrudan etkisini göremese de kasları gevşetici ve rahatlatıcı etkisinden dolayı tedaviyi devam ettiren M.A. ilk iş olarak arı zehrine karşı alerjinin tespiti için doktora başvurmuş. Daha sonra, alerjik etkisine karşı kontrolü elden bırakmamak için bir arıyla tedaviyi başlatmış. Herhangi bir yan tesiri olmadığını görünce de arı sayısını yavaş yavaş artırmış. Çünkü arı sayısı artınca insanın her tarafında şişikler oluşabiliyor. Bir tane arı ile başladığı tedavi sırasında, çocuğunun sekiz-on yerinde 3 cm çapında şişikler oluştuğunu söyleyen M.A., burada önemli olanın tedavinin solunum sistemine zarar vermeyecek şekilde yürütülmesi olduğunu anlatıyor. Şimdi iki günde bir 7-8 arı sokması ile tedaviye devam eden Profesör M.A. kas erimesi hastalığıyla ilgili ilaçları kestiğini, arı zehrinin de ancak biraz gevşeme ve rahatlama sağladığını belirtiyor. M.A., burada çok etkili sonuç alamamış fakat literatürde bir iki yerde çok zayıf ihtimal gördüğü için bu tedaviyi devam ettirmiş.
 <br/>
 <br/>
 Kas erimesinde başarılı sonuç alamasa da eklem romatizmasından rahatsız olan bir başka çocuğu için uyguladığı arı zehri ile tedavide iyi sonuçlar almış olan M.A., "Arı zehri sedef ve emes (MS) rahatsızlıklarına iyi geliyor, o kesin. Bunlar literatüre geçmiş" diyor. Venom terapi de denen arı tedavisi konusunda dünyadaki bütün gelişmeleri günü gününe takip eden M.A., çocuğunun tedavisi için felsefesini de şöyle açıklıyor: "Zararlı olmadığını bildiğim her şeyi denemek. Çünkü faydasını bilemezsiniz." M.A., Hacettepe Üniversitesi"ndeki doktorunun bilgisi dahilinde yürüttüğü tedavi için de doktorun kendisine, "Bunu çeşitli kongrelerde meslektaşlarımla tartıştım. Onlara sizi haber veriyorum. Dünyada sizden başka kas erimesi konusunda bunu yapan da yok" dediğini ifade ediyor.
 <br/>
 <br/>
 Özellikle son yüz yılda bitkilerle tedavi, küçümsenmek veya unutturulmak suretiyle gündemimizden çıkarılmaya çalışılsa da, bu alanın son senelerde tekrar ilgi odağı olduğu kesin. Tıpta çaresi bulunamayan rahatsızlıklar karşısında M.A.nın yaptığı gibi her yolu denemek isteyenler de bu yönteme başvuruyor. Fakat siz yine de arı ile tedavi konusunda kesinlikle hekime danışmadan hareket etmeyin.
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-9889-34-arim-balim-sapasaglamim.html), [web.archive.org (arşiv bağlantısı)](http://web.archive.org/web/20110102162118/http://www.aksiyon.com.tr:80/aksiyon/haber-9889-34-arim-balim-sapasaglamim.html)
