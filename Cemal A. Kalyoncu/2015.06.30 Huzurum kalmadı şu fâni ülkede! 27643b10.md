# Huzurum kalmadı şu fâni ülkede!

*Cemal A. Kalyoncu 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   2015 küresel barış endeksi’ne göre türkiye 162 ülke içinde 135’inci oldu. 2007’de 92’nci olan ülkemiz sürekli geriledi. 2010’da 126, 2014’te de 128’nci idik.
  </p>
 </blockquote>
 <p>
  Huzur kimine göre Merce-des’e binmek, kimine göre Fatih Camii avlusunda bir parça pide, bir su, bir hurma ile iftarını açmakta.
 </p>
 <p>
  CHP Genel Başkanı Kemal Kılıçdaroğlu, geçen yıl partisinin grup toplantısında yaptığı bir konuşmada, zamanın başbakanı için “Erdoğan üç gün sussa ülkeye huzur gelir.” demişti. Cumhurbaşkanı Recep Tayyip Erdoğan, 7 Haziran seçimlerinden sonra dört gün sessiz kalınca sosyal medyada huzur vurgulu paylaşımlar da hemen dolaşıma girdi. Onlardan birinde “Yalnız, adam 2 gün konuşmadı, ülkeyi resmen bir huzur havası kapladı.” diyordu biri. Kimine göre de huzur buradaydı. Zaten sözlüklerimiz de ‘dirlik, baş dinçliği, gönül rahatlığı’ olarak tanımlıyor huzuru.
 </p>
 <p>
  Şaka bir yana Avustralya merkezli Ekonomi ve Barış Enstitüsü (IEP), son yıllarda ‘Küresel Barış Endeksi’ adını verdiği huzurlu ülkeler sıralaması yapıyor. 2015 yılı için hazırlanan listede ilk sırada İzlanda, ikinci sırada Danimarka var. Geçen yılki listede Danimarka ve Norveç ilk sıradaydı. 2007’den beri ilk on neredeyse bir iki değişiklik dışında aynı. Danimarka bu listede hep var mesela. İlk onda yer alan ülkeleri ilgili tabloda görmek mümkün.
 </p>
 <p>
  162 ülke kriterlere tabi tutularak puanlama usulü yapılan hesaplamada Türkiye bu yıl listede 135. sırada yer aldı. Geçen yıl 128. durumdaydı. Türkiye’nin, geçen yılki gibi Avrupa ülkeleri arasında 36. ve son sırada yer aldığı tabloda Yunanistan 61. sıraya yükselmiş. En huzurlu 20 ülkenin 15’inin Avrupa’da yer aldığı listede İngiltere 39, Fransa 45. durumda. ABD ise 94. sırada yer bulmuş. 162 ülkenin en sonunda geçen yıl olduğu gibi bu yıl da komşumuz Suriye var. Irak da sondan ikinci. İran’ın listedeki yeri ise 138...
 </p>
 <p>
  Küresel Barış Endeksi, yirminin üzerinde kritere göre hazırlanıyor. İç ve dış kaynaklı çatışma sayısı, komşu ülkelerle ilişkiler, siyasi istikrarsızlık, siyasi amaçlı terörün boyutu, ordu mensubu sayısı, hafif silahlara erişim kolaylığı bunlardan birkaçı. Bunların yanında 100 bin kişi başına düşen cinayet sayısı, ayrı ayrı olmak üzere iç ve dış kaynaklı organize çatışmalardaki ölü sayısı, askerî harcamaların gayrisafi yurtiçi hasılaya oranı, toplumun suç oranı algısı, mülteci ve diğer göç etmek zorunda kalanların sayısı, terör faaliyetleri, şiddet suçlarının seviyesi, Birleşmiş Milletler Barışı Koruma misyonlarına verilen destek, 100 bin kişi başına düşen tutuklu ve hükümlü, iç güvenlik ve polis unsuru ve silah hacmi sayıları da puanlamada etken.
 </p>
 <p>
  Bu verilere bakarak en huzurlu ülkeler sıralaması anlam kazanmış oluyor. Türkiye ise yıldan yıla irtifa kaybediyor. 2007 verilerine göre Türkiye listede 92. sırada yer alırken, 2008’de 115, bir sonraki yıl 121, 2010’da da 126’ncılığa gerilemiş. 2011’deki yerimiz 127’ncilik. Bu da Türkiye’de bir şeylerin eskisi gibi gitmediğini gösteriyor aslında. İşin ilginç tarafı, bu kadar kritere rağmen Akşam gazetesinin olayın sebebini tek kalemde bulmuş olması: “Dijital Hürriyet’in bugünkü yayınlarına şöyle bir göz atınca ‘böyle bir medyaya sahip bir ülkede huzur kalır mı’ diyerek hemen nedenini bulmuş oluyoruz.”
 </p>
</div>


Kaynak: [www.aksiyon.com.tr](http://www.aksiyon.com.tr/toplum/huzurum-kalmadi-su-fani-ulkede_551422), [web.archive.org (arşiv bağlantısı)](http://web.archive.org/web/20150726110703/http://www.aksiyon.com.tr/toplum/huzurum-kalmadi-su-fani-ulkede_551422)
