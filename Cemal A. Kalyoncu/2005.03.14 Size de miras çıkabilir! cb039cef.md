# Size de miras çıkabilir!

*Cemal A. Kalyoncu 2005.03.14*

<div class="pNewsDetailMainContent ctx_content" itemprop="articleBody">
 İnsanların şeceresinin çıkarılması bilimi jeneoloji sayesinde, yüklü miktarda malvarlığı olan kişilerin mirasçılarını tespit ederek onlarla yüzde karşılığı anlaşan gayrimenkulcü Suat Kılıçarslan, hareketsiz kalmış tapu kayıtlarından yola çıkarak alım-satım yapılmamış gayrimenkul ve mülklerin mirasçılarını sevindiriyor, işgalci gibi duranları ise zorda bırakıyor. Hanedan mensuplarının kendilerine miras kalan yerleri geri almak için açtıkları davalara yeni yeni alışıyorduk. Hatırlanacağı gibi bir sene kadar önce, baba tarafından V. Murat, anne tarafından da V. Mehmed Reşad'ın torunu olan Selahaddin Osmanoğlu, kamulaştırma bedeli ödemeden araziyi alan Kadıköy Belediyesi'ne açtığı dava sonucu, iki trilyon lira almaya hak kazanmıştı.
 <br/>
 <br/>
 Hanedan mensuplarını bu noktaya sürükleyen, şüphesiz, onların tekrar yönetime talip olabilecekleri çekincesiyle zorunlu olarak yurtdışına 'sürgün' edilmesiydi. Hiçbiri, atalarının yıllarca hüküm sürdüğü topraklarda söz sahibi olamadığı gibi, kendilerine miras olarak kalan gayrimenkullere de kavuşamamıştı yıllarca.
 <br/>
 <br/>
 Mallarını mirasçılarına intikal ettiremeyen sadece onlar değildi. Osmanlı döneminde önemli vazife ifa etmiş ve çeşitli yerlerde mülk veya gayrimenkul edinmiş Osmanlı paşaları da mallarını sülalesine aktaramamıştı. Aktaramadığı gibi, mirasçıların birçoğu kendilerine böyle bir mülk veya gayrimenkul kaldığından haberdar bile değildi. Bu ve benzeri daha birçok vaka vardı, Osmanlı'dan cumhuriyete intikal eden tapu kayıtlarında.
 <br/>
 <br/>
 Müjde: Adile Sultan korusu sizin!
 <br/>
 <br/>
 Emlak ve gayrimenkul işiyle uğraşan Suat N. Kılıçarslan, Osmanlı'dan Türkiye Cumhuriyeti'ne intikal eden tapu kayıtlarını inceleyerek, hareketsiz kalan, yani ilk sahibinden itibaren alım-satım yapılmamış olmasına rağmen, bugün başkaları tarafından kullanılan arazi, köşk veya yalıların mirasçılarını arıyor, buluyor ve onlara müjdeli haberi ulaştırıyor: "Size dedenizden veya babanızdan 400 dönüm arazi kalmış veya Adile Sultan Korusu halen size ait."
 <br/>
 <br/>
 Tabii, mirasçılar böyle bir sözü duyunca önce kulaklarına inanamıyor; şaşkınlıklarını üzerinden atınca da mirasın kendilerine verilmesi için mücadeleye başlıyor.
 <br/>
 <br/>
 Suat Kılıçarslan, 1984-87 yılları arasında Fenerbahçe'nin genç takımında futbol oynamış. Sonrasında, evlenmesine izin çıkması için eşinin ailesi tarafından sıkıştırılınca futbolu bırakmış ve babasının yanında gayrimenkul-emlakçılık işinde çalışmaya başlamış. Marmara Üniversitesi'ndeki eğitimini de yarım bırakan Kılıçarslan, Türkiye'de henüz bilinmeyen, ama gelişmiş ülkelerde ofisleri açılan jeneoloji, yani insanların atalarını araştırıp, soyağacının çıkarılması bilimi üzerine çalışıyor. Bunun emlak işiyle ne alakası var dediğinizi duyar gibiyim. Anlatalım.
 <br/>
 <br/>
 Suat Kılıçarslan, önce eski tapu kayıtlarını inceliyor. Özellikle hareketsiz kalan tapular üzerine yoğunlaşıyor. Buradan da Tapu Kadastro Bölge Müdürlüğü'nün münakale bürosunda, mahkemelerce okumalarına izin verilen kişilerin yardımıyla alım-satım esnasında yazılan eski nüfus kayıtlarına ulaşıyor. Ondan sonra eski nüfus kayıtlarının bulunduğu Sicili Osmani'den faydalanarak, nüfus kaydının yenilenmesine gidiyor.
 <br/>
 <br/>
 Eskiden soyadından ziyade unvan kullanıldığı için aynı unvanlı tüm kişilerin araştırmasını yapıp nüfus kayıtlarını çıkarttıktan sonra, o kişinin mirasçısı olabileceklere ulaşabilmenin yollarını arıyor. Artık, kişinin bir akrabasına ulaşmak kolaylaşmış oluyor. Kılıçarslan, bu aşamalarda, kendisi bilmediği için Osmanlıca bilenlerden de faydalanıyor.
 <br/>
 <br/>
 Mirasçıları bulduktan sonra, sıra mirasçılarla sözleşme yapmaya geliyor. Ancak Suat Kılıçarslan, sözleşmeyi mirasçılara imzalatmadan, mülkün veya gayrimenkulün yerini onlara söylemiyor. Beş maddeden oluşan sözleşmede Kılıçarslan, mirasçıdan, üst sınırı dava sonucu kazanılacak miktarın yüzde 50'si olmak üzere bir meblağ talep ediyor. Fakat mirasçılar, meblağı yüksek bularak pazarlıkla oranı düşürüyor. Anlaşma yapıldıktan sonra mirasçı başka bir şeye karışmıyor ve tüm işlemleri vekaletle Suat Kılıçarslan ve arkadaşları yürütüyor.
 <br/>
 <br/>
 Mesela Safiye Ayla'nın kocası Şerif Muhiddin Targan'ın babası Şerif Ali Haydar Paşa ile amcası Şerif Ali Cafer Paşa'ya ait arazilere bu şekilde ulaşmış Kılıçarslan. Ondan dinleyelim: "Arazi kayıtlarında tapuları hiçbir işlem görmeden Ali Cafer olarak öyle duruyordu. Ali Cafer kimdir diyerek araştırmaya başladım. Münakale Bürosu'ndan eski kayıtları okuttuğumuzda Kısıklı 31 numaralı hanede evlendiğinin yazılı olduğu gördük. Bu sefer başladık Kısıklı 31 numaralı haneyi aramaya. Araştırdık, en sonunda Atatürk Kitaplığı'nda Fransız sigorta şirketlerinin yaptığı paftalara ulaştık. Orada, 31 numaralı hanede Ali Cafer Paşa'nın evlenme kayıtlarını bulduk. Hatta Şerif Ali Cafer Paşa'ların ailesinden (yeğeni) Muhiddin Targan'ın doğumunda, komşuları olan Hacı Arif Bey'in şahitlik ettiğini bulduk. Öylece Ali Cafer Paşa ailesine ulaştık."
 <br/>
 <br/>
 Bugün Ömerli orman kentinin kurulu olduğu arazinin 11 bin 500 metrekaresi Şerif Ali Cafer Paşa'ya ait. 400 dönümü de Şerif Ali Haydar Paşa adına kayıtlı. Şerif Ali Cafer Paşa, anılarında, Ömerli'deki araziye gidip bal kovanları ile ilgilendiğini yazıyor. Buradaki geniş orman arazisi, ailenin eskiden Kısıklı'da ikamet ettiği ve şu an Mesa İnşaat'ın üzerinde köşkler yaptığı alandaki köşk için kışlık erzak ve odun temin ettiği arazi olarak anılıyordu.
 <br/>
 <br/>
 Kılıçarslan, ilgili yerlerin mirasçılara kazandırılması için açılan mahkemenin beş senedir sürdüğünü, bu süre içerisinde açılan biri veraset, diğeri hazine, bir diğeri de ormanla ilgili olmak üzere üç davanın da kazanıldığını söylüyor.
 <br/>
 <br/>
 Mahkemeleri kazandı
 <br/>
 <br/>
 Davası halen devam eden bir başka olayda ise Sultan Abdülaziz'i tahttan indirenlerden biri, hatta bazı kaynaklara göre elebaşı olan Hüseyin Avni Paşa'nın mirasçıları ile ilgili. Hüseyin Avni Paşa'nın Üsküdar Paşalimanı'ndaki arazisi ve yine Üsküdar Çiçekçi'deki üç arsası için, kendisi ile aynı adı taşıyan torunları ile irtibata geçilmiş. Bodrum ve Antalya'da yaşayan torunlarından biri dedesiyle aynı adı taşıyan yerel gazete sahibi Hüseyin Avni Gelendost. Mahkeme, üçüncü senesi olan geçen yılın aralık ayında tamamlanmış ve bu kişilerin Hüseyin Avni Paşa'nın mirasçısı olduklarına karar vermiş.
 <br/>
 <br/>
 Zamanında önemli gayrimenkul edinmiş Osmanlı paşalarından ikisi olan Hüseyin Hasip Paşalar da bu konuda ilginç birer dava konusu. Aynı ismi taşıyan bu iki paşadan biri Posta Nazırlığı yapmıştı. Onun adına kayıtlı büyük miktarda gayrimenkul bulunuyordu. Mesela ünlü Adile Sultan Korusu'nun 173 dönümü paşanındı. Bugün Milli Eğitim Bakanlığı'nın öğretmenevi olarak kullandığı arazinin bir kısmını padişaha satmış olsa da geri kalanı resmi tapu kayıtlarına göre Hasip Paşa adına gözüküyordu.
 <br/>
 <br/>
 Paşa'nın Sultan Abdülaziz döneminde belediye reisliği yaptığını söyleyen Kılıçarslan, zaten bağı ona verenin de Sultan Abdülaziz olduğunu belirtiyor. Tapu kayıtlarından çıkardığı belge ve haritaya göre Hüseyin Hasip Paşa'nın orada konutu ve samanlığı bulunuyordu. Ancak Paşa, zamanla bir kısmını padişaha satınca, daha sonra cumhuriyet devrinde padişah malları Hazine'ye kaydedilirken, Adile Sultan Korusu'nda Hüseyin Hasip Paşa'ya ait kısım da yanlışlıkla Hazine'ye kaydediliyor. Kılıçarslan, 1959 yılına ait bir evrakı bulduğunu, buna göre, arazinin hiçbir şekilde alınıp satılmadığının anlaşıldığını, buna rağmen kadastronun kayıtları düzeltmediğini ifade ediyor. Ali Razi adında bir oğlu, Hatice Şerife adında da kızı olan Paşa'nın mirasçıları da bunların soyundan gelenler. Bu dosya ile ilgili işlemleri henüz tamamlama aşamasında olan Kılıçarslan, davayı da yakında açacak.
 <br/>
 <br/>
 İkinci Hasip Paşa ise bugün Demir Sabancı'nın sahibi olduğu Beylerbeyi'ndeki Hasip Paşa Yalısı'nın eski sahibiydi. Yalı, bir yangın geçirdiği için yeni sahibi Demir Sabancı tarafından restore edildi. Ancak, yalıyı mahkemeden satın alan Demir Sabancı için herhangi hukuki bir sıkıntı yoktu. Çünkü hadise zaman aşımına uğramıştı.
 <br/>
 <br/>
 Hanedan mirasçılarını da savunuyor
 <br/>
 <br/>
 Ancak Hüseyin Hasip Paşa'nın Çengelköy'de bir arazisi daha vardı. Aktaş Elektrik'in, merkez binasını üzerinde inşa ettiği arazinin sahibi Hüseyin Hasip Paşa'ydı. Aynı arazide bir de Sabri Artam Meslek Lisesi vardı. Liseden sonra aynı yerde Sabri Artam Vakfı Klasik Otomobil Müzesi kuruldu. Her iki yerin tapu kaydı da Paşa'nın torunları Mustafa ve Münire'nin üzerineydi. Suat Kılıçarslan, torunlarının verasetini çıkarmak için, arazilerin ilk sahibi olan Hüseyin Hasip Paşa'nın bütün şeceresini ortaya koyup, ondan sonra tekrar geriye doğru yol aldıklarını anlatıyor. Bu dava ise halen sürüyor. Kılıçarslan, arazinin üzerindeki işgalcilerin işgali kabul ettiklerini, şu anda hazine ile olan davanın bitmesini beklediklerini vurguluyor.
 <br/>
 <br/>
 Suat Kılıçarslan'ın dava açmaya hazırlandığı bir başka dosya da Süreyya Paşa'nın gayrimenkulleri ile ilgili. Paşanın mirasçıları ile anlaşmayı yapmış durumda.
 <br/>
 <br/>
 Süreyya Paşa da Osmanlı ve cumhuriyet dönemlerinin ünlü gayrimenkul zenginlerindendi. Kadıköy Maltepe'de, bugün üzerinde Migros'un kurulu olduğu Süreyya Paşa Plajı başta olmak üzere, Süreyya Sineması'nın bulunduğu alanın sahibi olan Süreyya Paşa, yine kendi adını taşıyan Göğüs Hastalıkları Hastanesi'nin arazisini de devlete bağışlayan kişiydi. Celal Bayar, bu nedenle kendisine teşekkür telgrafı bile çekmişti. Süreyya (İlmen) Paşa, Kadıköy'de köşk ile Vaniköy'deki iki yalının da sahibiydi. Adına kayıtlı başka önemli gayrımenkulleri daha vardı.
 <br/>
 <br/>
 Suat Kılıçarslan, araştırmalarında fark ettiği bir hadise karşısında şaşkınlığını gizleyememiş. Süreyya Paşa vefat edince, mutegayyib, yani 'kayıp şahıstır', tanıyan yoktur diyerek birçok malı Hazine'ye geçmiş veya geçirilmiş. Hazine de zamanla bunları satmış. Bazı yerlerdeki mülkler de, kadastro düzenlemesi sırasında işgal edenlere yazılmış. Kılıçarslan'ın söylediğine göre Süreyya Plajı üzerine kurulu Migros'un kiracılık durumu da tartışmalı.
 <br/>
 <br/>
 Kılıçarslan, bugüne kadar neden sessiz kaldıkları konusunda ise ailenin, geçen sürede yaşadıklarından dolayı güvenini yitirmesini gösteriyor.
 <br/>
 <br/>
 Suat Kılıçarslan, bunların yanında, hanedandan Selahaddin Osmanoğlu'nun kazandığı davanın benzerini de yürütmeye hazırlanıyor. Selahaddin Osmanoğlu'nun halasının çocuğu olan Nilüfer Hanım'ın mirasçılarının Kadıköy Belediyesi aleyhine açacakları davayı da o yürütecek. Kadıköy Belediyesi, davayı mahkeme yerine sulhla çözmeyi önermiş, ancak Belediye, bu şekilde çok az bir meblağ önerdiği için mahkeme yolu kesin gözüküyor.
 <br/>
 <br/>
 İnsanlar kayboldukça işleri açılıyor!
 <br/>
 <br/>
 Suat Kılıçarslan, üzerinde araştırma yapacağı konuları daha çok kendisi tespit ediyor. Kendisine ulaşan dosyalarda ciddi işler çıkmamış çünkü.
 <br/>
 <br/>
 Suat Kılıçarslan'ın üzerinde çalıştığı işlerin hepsi Osmanlı paşalarına ait değil. Kaybolan şahıslara ulaşmak için kendilerine başvuranlar olduğu gibi, bizzat gazeteleri takip ederek, geride yüklü miras bırakan kişilerin mirasçılarına da ulaşmaya çalışıyor.
 <br/>
 <br/>
 Mesela Gebze otobanı kenarında bulunan Honda Fabrikası, yeni bir inşaat yaparak alanını genişletmek istiyor. Ancak, orada, 725 metrekare hissesi bulunan kişi bulunamadığı için işlemler başlatılamıyor. Kılıçarslan'dan istenen de hisse sahibini veya mirasçılarını bulması.
 <br/>
 <br/>
 İş Hayatı Dayanışma Derneği üyesi de olan Kılıçarslan, hadiselerin ucu yurtdışı bağlantılı olduğunda ise o ülkelerde bu işlerle ilgilenen ofislerle irtibata geçiyor. Kılıçarslan, Kandilli'deki bir köşkün mirasçılarını da bu şekilde arayıp bulmuş. Taşları Fransa'dan getirilmiş, Fransız işçiliği ile yapılmış köşkün sahibi Helena Berker adlı bir Fransızmış. Çok zengin bir Fransız ailenin kızı olan Berker'in çocuğu olmadığı için mirasçıları olarak yeğenleri tespit edilmiş. Kılıçarslan, Fransa'da bu işlerle ilgilenen bir ofisle birlikte çalışarak hadiseyi çözmüş. Ancak, Kandilli'de beş bin metrekare alan içindeki Helena Berker Köşkü, geçen süre içinde bir vakıf tarafından kullanılmış. Açılan dava neticesinde mahkeme, taş köşkün onarımı işini durdurmuş.
 <br/>
 <br/>
 Yaklaşık on yıl önce bu işe başlayan, son beş yıldır da yurtdışı bağlantıları kuran Suat Kılıçarslan, gazetelerde çıkan 'mirasçıları aranıyor' ya da 'bankalarda yüklü miktarda serveti var' haberlerini de dikkatle takip ediyor. Bu konuda en sıcak haber 29 Ekim 2003'te Zürih'te vefat eden Türk mühendis Edis Ecer hadisesi. 84 yaşında vefat eden Ecer, arkasında 10 trilyon liralık miras bırakmıştı. Aramalara rağmen mirasçılarına ulaşılamamış, ancak Suat Kılıçarslan, arkadaşları ile birlikte Ecer'in mirasçısı olan bin 700 civarında kişinin ismini tespit etmiş. Fakat İsviçre yasalarına göre, mirası alabilmek için gerekli olan süre 2004 yılının Aralık ayında dolduğundan, hadise zaman aşımına uğramış. Burada Ecer'in mirasçılarını bularak işi çözen ise bir nüfus memuruydu.
 <br/>
 <br/>
 Suat Kılıçarslan'ın, bu şekilde, üzerinde çalıştığı ikinci bir olay da asıl ismi Mustafa İzol olan, fakat ameliyatla kadın olup Deniz Arman ismini alan kişiyle alakalı. Bursa-İnegöl yolunda arabasının içinde ölü bulunan İzol'a, Hazine, tereke davası açmak için araştırma yapmış; ancak kimseye ulaşamamıştı. Kişinin nüfusu Adana'da bulunduğundan dosyayı oraya göndermişti. İki sene süren davanın sonunda İzol'un, ne annesine ne de babasına ulaşılabilmişti. Deniz Arman ya da Mustafa İzol'un bankalarda yüklü miktarda parasının yanında Mersin'de adına kayıtlı bir de yazlığı bulunuyordu. Araştırmaları ve çeşitli bağlantıları neticesinde İzol'un annesine ABD'de ulaşan Kılıçarslan, Hollanda'da olan babasının ise adresini arıyor şimdilerde.
 <br/>
 <br/>
 Suat Kılıçarslan'a gelen bir başka hadise daha var. Zamanında Rodos, Fransa ve İsviçre'de borsa üzerine işler yapan Ali Görsün isimli kişi, Rodos ve İsviçre'de büyük miktarda malvarlığı edinmiş. Vefatıyla geride yüklü miktarda miras bırakmış Görsün'ün oğlu Kent Erol, mirası alabilmek için gerekli bazı bilgilere ulaşmak amacıyla Kılıçarslan'dan yardım istiyor.
 <br/>
 <br/>
 Kılıçarslan'ın çalışma yürüttüğü bir başka dosya konusu da ünlü hikayecimiz Ömer Seyfettin'in eşi Hatice Calibe Hanım'ın halasının çocukları ile ilgili.
 <br/>
 <br/>
 Savurlu Kadem Hayır adlı bir Süryani'nin İstanbul Hasippaşa'da, Boğaz Köprüsü'nü koruyan uçaksavarların bulunduğu yerde sahibi olduğu arazisinin mirasçılarına ulaşamadan elinden alınması ile ilgili çalışma ise art niyetli kişilerin tapuda insanın başına neler açabileceklerine bir örnek oluşturuyor. Çünkü, Kılıçarslan'ın araştırmasının sonunda anlaşılıyor ki, bu kişinin buradaki mal varlığı da oyunlarla elinden alınmış.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/size-de-miras-cikabilir_514406), [web.archive.org (arşiv bağlantısı)](http://web.archive.org/web/20151226044743/http://www.aksiyon.com.tr:80/dosyalar/size-de-miras-cikabilir_514406)
