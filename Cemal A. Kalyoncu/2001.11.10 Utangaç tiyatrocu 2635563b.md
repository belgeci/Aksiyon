# Utangaç tiyatrocu

*Cemal A. Kalyoncu 2001.11.10*

<div>
 <p class="spot">
  İsmet İnönü'nün özel kalem müdürlüğünü yapmış ve Lozan Konferansı'na katılmış bir baba ile İngiliz bir annenin çocuğu olan tiyatro sanatçısı Müşfik Kenter, çok isteyerek girmediği tiyatroda yüzün üzerinde oyunda oynamasına rağmen halen sıkılgan bir insandır
 </p>
 <p class="metin">
 </p>
 <img border="0" src="/web/20020325034047im_/http://www.aksiyon.com.tr/2001/362/resimler/utangac.jpg"/>
 <p class="metin">
  Tekrar olacak ama kendimi de katarak söylüyorum, bizler evvela kendimizi tanımadan başkalarını tanımaya kalkıyoruz, hayattan anlamlar çıkarmaya çalışıyoruz. Ama hep unutuyoruz, başka çıkarımlar yapabilmek için 'önce kendini bilmek gerekir.' Sen kimsin o zaman diyebilirsiniz? Haklısınız.
 </p>
 <p class="metin">
  Osmanlı'da, ya da Müslümanlarda demek daha doğru sanırım, Hıristiyanlardaki kilise kayıtları gibi kayıtlar mevcut değil. Dolayısıyla, eğer devlet ricalinden olan veya toplumsal hayatta rol alan bir aile büyüğünüz yoksa ailenizle ilgili kayıtlar da ancak evdeki Kur'an'ın son sahifesine düşülen notlarla sınırlı kalacaktır.  Ama Müslümanların dışındaki topluluklarda bu kayıtlar çok eskiden beri tutulagelmiştir. Yahudilerde soyun anneden devam ettiğinden midir bilinmez, konuya verilen önem ortadadır. Eskilerin Avdeti diye adlandırdıkları topluluk fertlerinin 5-6 yüzyıl önce İspanya'dan geldiklerini bilebilmeleri, birbirlerini çok iyi tanımaları bu şecere tutmaları sebebiyledir. Hıristiyanlar da, kilise bugünkü nüfus kütüklerine benzer bir kayıt işlemi yaptığı için geriye doğru yol alabilmektedirler.
 </p>
 <p class="metin">
  Bunları düşünmeme Müşfik Kenter yol açtı, özellikle de şu cümlesi: "Dedemin kardeşleri olup olmadığını da bilmiyorum. İlk defa siz soruyorsunuz. Daha önce kimse sormadı. Ben de kimseye sormadım." Müşfik Kenter, 1940'ların sonuna doğru amatörce, 1955'ten sonra da profesyonel bir şekilde sahnede boy göstermeye başlayan bir tiyatro sanatçısıdır. Biraz sıkılgan, biraz utangaç ama yıllardır televizyon, radyo ve sahnede izlediğimiz bir kişidir Müşfik Galip (Galip, büyükdedesinin ismidir. Soyadı olmadan önce böyle anılırmış Kenter).
 </p>
 <p class="metin">
  Annesi İngiliz
 </p>
 <p class="metin">
  Atın bir çeşit koşuşu anlamına gelen kenter, baba tarafından Kadıoğlu olarak bilinen bir aileye: "Biz aslında, Kadıoğlu ailesi derlermiş, o ailedeniz. Bir 600 sene evveline dayanıyor. Birisi şecereyi çıkarıp getirmiş zamanında ama öyle şeylerle ilgilenmediğim için... O zamanlar çalışıyorduk. Kadıoğlu bizim esas şeyimiz... Benim büyük babam büyük yerlerde valilik yapmış, Bağdat'ta, Trabzon'da. Sonra Ayan Meclisi azası olmuş, bir gün de Adalet Bakanlığı yapmış." Kenter'in bahsettiği büyükbabası Galip Bey'dir. Galip Bey'in biri kız altı (Zeki, Abdullah, Ali, Kenan, Ahmet Naci ve Müşfik Bey'in ismini hatırlamadığı halası) çocuğu gelir dünyaya. Müşfik Kenter'in de babası olan Ahmet Naci, Robert Kolej'de eğitim aldıktan sonra küçük yaşlarında yurtdışına açılır. İngiltere veya İskoçya'da bulunur. İngilizce ve Fransızcası çok iyidir. Ahmet Naci, hariciyeci olarak devlette çalışmaya başlar: "Babam İsmet Paşa'nın özel kalem müdürü idi. Hatta Lozan Konferansı'na gidenler arasındaydı." Ahmet Naci, İngiltere'de ticaret ataşesi iken, annesi ve babası tiyatrocu olan fakat ailesinden hemen hepsini bir şekilde kaybetmiş bir İngiliz Olga Syntia (Cuthbert) ile evlenir. Eşinin yeni ismi Nadide'dir artık. O zamanlar, dışişleri mensuplarının yabancı uyruklu biri ile evlenmesi mümkün olmadığından Ahmet Naci de tercihini eşinden yana yapar ve işinden istifa eder. Ahmet Naci, daha sonra bir süre Cumhuriyet gazetesinde çalışacak, ardından da bakanlıklar ve çeşitli kuruluşlarda çevirmenlik yaparak hayatını kazanacaktır.
 </p>
 <p class="metin">
  İngiltere'de bir evlilik yapan ve bu evliliğinden Jak adında bir çocuğu olan Olga Syntia, cumhuriyetin henüz ilan edilmiş veya edilmek üzere olduğu sıralarda eşiyle birlikte Türkiye'ye yerleşir. Ali Naci-Nadide çifti beş çocuk getirir dünyaya: Nedim, Güner (bir İngilizle evlendi), Mahmut (doktor, Amerika'da yaşıyor), Yıldız ve Müşfik.
 </p>
 <p class="metin">
  Yıldız Kenter, yıllardır tiyatrocu olarak tanınıyor Türkiye'de. İkinci evliliğini 1965 yılında yine tiyatrocu olan Şükran Güngör'le yapan Yıldız Kenter ilk evliliğini de 1951'de Nihat Akçan'la gerçekleştirir. Kızı Leyla, kendisi de bir diplomat olan Kenan Tepedelen'le evlidir. Kenan Tepedelen'in babası Ziya Bey ise, 1960 darbesi ile darağacına gönderilen üç devlet adamından biri olan Fatin Rüştü Zorlu'nun özel kalem müdürlüğünü yapmış birisidir.
 </p>
 <p class="metin">
  Ailenin en küçüğü olarak 1932'de Üsküdar'da dünyaya gözlerini açan Müşfik, babasının kısa bir süre sonra Ankara'ya taşınmasından sonra gençliği dahil uzun yıllarını burada geçirir. Kendisinden büyük abi ve ablaları gibi o da İltekin İlkokulu'na gider: "Bir sene evvel götürdüler beni okula, yaşım küçük diye almadılar. O zaman çok heveslenmiştim. Sonra ise içimden okula gitmek hiç gelmedi, çantayı atıp kaçıyordum. Hiç bir zaman iyi bir öğrenci değildim." Daha sonra Cebeci Kurtuluş Ortaokulu, ardından da birinci sınıfta terk edeceği Atatürk Lisesi'ne kaydolur: "Sınıfta birisi birşey yapardı ben de gülerdim. Gülünce de hoca beni yakalardı. Hadi disiplin kuruluna. Perşembe günleri kapı çalınırdı, arkadaşım Erdoğan 'Seni almaya geldiler, hadi git ifade ver' derdi. Her perşembe disiplin kuruluna çıkardım ben." Bu durum, daha sonra konservatuvara girişinde, onun için sıkıntı olacaktır.
 </p>
 <p class="metin">
  Fakat Müşfik Kenter, uzun yıllar boy göstereceği tiyatro sahnesini çok isteyerek girmemiştir: "Aklımda oyuncu olmak yoktu. Oyuncu olma hevesim de yoktu. Birşey olacağım diye bir şey de yoktu. Herkes birşeyler düşünüyordu ama ben ne olacağıma dair hiç bir şey düşünmüyordum."
 </p>
 <p class="metin">
  Tiyatro: Ciddi yapılması gereken bir şaka
 </p>
 <p class="metin">
  Ablası Yıldız Kenter'in ondan daha önce tiyatro yapması onda çok büyük heves oluşturmaz yine de: "Yıldız'ı konservatuvarda seyretmeye giderdik abimle beraber. Onlar oynarken ben gülmekten yerlere yatardım, komiğime giderdi. Hâlâ da öyledir, komiğime gider." Ne olacağına dair bir karar veremeyen Müşfik Kenter, biraz da abisinin itmesiyle konservatuvara girer: "Abim, 'Herkes giriyor, sen niye girmiyorsun? Zaten okumuyorsun, sen de gir konservatuvara' dedi." 1947-48'lerde Agah Ün'ün onu yanına alması ile çocuk tiyatrosunda oynayan Müşfik, liseyi terk ederek, abisinin de teşviki ile 1950 senesinde konservatuvara girer. Ama bir sorun vardır, kayıt için liseden iyi hal kağıdı istenmektedir: "İyi hal kağıdını vermediler bana yaramazım diye. Sonra konservatuvardan hocam Nurettin Sevin -nasıl çalışılması gerektiğini ondan öğrendim zaten- dedi ki 'sınavınız çok güzeldi fakat iyi hal kağıdınız olmadığı için sizi almıyorlar. Fakat ben kefil oldum' dedi." Tiyatro oynayanlara o çok gülen adam artık tiyatrocu olmak üzeredir, güldüğü başına gelmiştir: "Konservatuvarda yatılı idik. Gece 3:30'da kalkar, 7:30'a kadar ses tellerimi çalıştırırdım, dört saat. Yani müthiş bir çalışma. Şimdi hep bana şaka gelir, öğrencilere de söylerim. Tiyatro ciddi yapılması gereken bir şaka. Çok ciddiye alıp da çalışırsan olmaz."
 </p>
 <p class="metin">
  Kenter kendini işe o kadar verir ki, Ankaragücü ve Gençlerbirliği'nde lisanslı basketbol oyunculuğundan bile vazgeçer. Okuldan önce de sahnede boy gösteren bu sıkılgan tiyatrocu, aralarında Semih Sergen, Gökçen Hıdır, Kerim Afşar gibi isimlerle beraber 13 kişi başlayıp, kendisi dahil, Meral Gözendor ve Suna Sirmen gibi üç kişinin 1955'te mezun olduğu konservatuvardan hemen sonra Ankara Devlet Tiyatrosu'nda çalışmaya başlar. İlk yer aldığı profesyonel oyunu Selahattin Batum'un Oğuz Ata adlı oyunudur.
 </p>
 <p class="metin">
  Kenter, 1957 yılında Devlet Tiyatrosu'ndan 17-18 kişilik bir ekip halinde askere gider: "Torpil yapmayacağım ve nereye gönderirlerse gideceğim dedim. O kararı verince insan çok rahatlıyor." Bir yandan vatani görevini yaparken diğer yandan da tiyatroya devam etmektedir. Fakat bir keresinde, arkadaşları yakalanınca onun kışladan çıkması da zora girer: "Muhsin (Ertuğrul) Bey'e gittik, böyle böyle, yakalandık, çıkamıyoruz. Ethem Menderes de Savunma Bakanı idi sanıyorum. Muhsin Bey, oradan izin aldı bana ve oyuna devam ettim. Sonra subayların hepsini oyuna davet ettim, hepsi de memnun kaldılar. Sabah 04:30'da da talime geliyordum kışlaya, hiç aksatmadan. Sonra 'Hakkında gizli gizli şeyler geliyor, çavuşa çıkaracaklar' dediler. O zaman sakıncalı bulduklarını çavuşa çıkarırlardı. Baktım beni Kızılay'daki Seferberlik Tetkik Kurulu'na gönderdiler. Bütün çocuklar üstüme çullandı, 'hani torpil yaptırmayacaktın' diye. Sanıyorum şeymiş; kontrgerilla. Çünkü biz oraya gittik, Amerikalılar geldiler. Bütün parasını onlar veriyordu." Oradaki eğitimi bitirdikten sonra Kenter, Eğridir'de komando olarak yapacaktır askerliğini.
 </p>
 <p class="metin">
  Yıl 1959. İhtilale bir yıl vardır: "İstifa ettik, Muhsin Ertuğrul çağırdı bizi, İstanbul'a geldik." Vatan Cephesi olayları sebebiyle istifa eden ekip Karaca Tiyatrosu'nda Salıncak'ta İki Kişi adlı oyunla tiyatroya devam eder. Ortamın gerginliği yüzünden tiyatrolar neredeyse ihtilal olmadan perdelerini indirmiştir. İhtilalle büsbütün işler kesilir: "Biletlere de yüzde 25 rüsum koydular. İşler kesildi. Ev yok, bark yok, öyle kaldık ortada." Ekonomik krizi atlatmak için ihtilalden sonra turneye çıkar, 12 ay boyunca dolaşmadık yer bırakmazlar: "Sadri Alışık, Cahit Irgat gibi isimler filimlerde de oynadığı için daha çok tanınıyordu." Turnede belediyelerden yapılan duyurular aynen şöyledir: "Filmlerden görüp tanıdığınız artizler canlı canlı karşınızda."
 </p>
 <p class="metin">
  Rockefeller ve İngiliz Kültür Heyeti bursları ile Amerika ve İngiltere'de tiyatro araştırmaları da yapan Kenter, Karaca Tiyatrosu'nun ardından 1961'de Site Tiyatrosu'nda oynar. Sonra Lütfi Akad'ın önerisi ile, Yıldız Kenter, Şükran Güngör, Kamuran Yüce, Çiğdem Sarıışık gibi isimlerle beraber 1962 yılında Kent Oyuncuları Topluluğu'nu kurarlar. Bundan altı yıl sonra ablası Yıldız Kenter'in yönetim kurulu başkanı olacağı Kenter Tiyatrosu'nun temelini atarlar. 1960 ve 70 yılları arasındaki o dönemde henüz televizyon yoktur. Alternatif eğlenceler de bugünkü kadar zengin değildir. Gece kulübü anlayışı o zamanlar mevcuttur fakat belki bu kadar yaygın bir kitleye ulaşamamıştır. Tiyatronun önünde tek engel ihtilal durmaktadır sanki: "Tiyatro tüm dünyada zor zamanlar geçirebilir ama bitmez. Türkiye'de tabii yerleşmedi. Televizyon çıktı, o zamanlar kimsenin yazlıkları yoktu, birden insanlar yazlıkları keşfetti ve yaşadıkları yerlerden uzaklaştı belirli aylarda. O yıllarda bir de yılbaşlarında veya bayramlarda dört matine koyardık. Şimdi yılbaşından 15 gün önce ve sonra seyirci ayağını kesiyor, bayramda gelmiyor, yağmur yağıyor gelmiyor, güneş açıyor gelmiyor, arada bir ihtilal oluyor gelmiyor."1970 ihtilali olunca işler yine kesilir. Tiyatrodan ekmeğini çıkaran oyuncular farklı işler yapmanın yollarını ararlar. Fakat yapılan işler tiyatronun çok uzağında olan işler değildir: "O sırada dublaj, seslendirme işi falan çıktı. Biz Ankara'da bilmiyorduk bunları. Radyoda Uğurlugiller diye şeyimiz vardı, o çok dinlenen bir programdı. Oradaki seslendirmeden para geliyordu. Radyo oyunları vardı, dublaja gidiyordum, başka çare olmayınca seslendirme yapıyordum. Onu hep söylerim, İpek Film'in dublaj yönetmeni vardı Hüsamettin Tursan. O 'gel bir cümle söyle git' derdi. Sıkılıyordum ama gidiyordum, 'Merhaba Hüsam Abi, Müşfik gider' diyordum. Bir cümle söylüyor ve paramı alıp gidiyordum. Sonra başka bir arkadaşım vardı, o çağırdı beni bir yere. Orada bir kelime söyledim ve sonra Hüsam Abi'ye gittim, 'Sen bir cümle söyletiyorsun, başka yerde bir kelime söyledim. Sen beni çok çalıştırıyorsun' dedim. Ertesi gün çağırdı beni Hüsam Abi. 15 dakika oturdum, 'tamam bitti' dedi. Hiç konuşturmadan paramı verdi."
 </p>
 <p class="metin">
  Müşfik Kenter anlatırken beni en çok şaşırtanlardan biri de, Türkiye'de mafyalaşmanın her alanda yayılmış olması oldu: "Biz İstanbul'a geldiğimiz ve kendi filmlerimizi yaptığımız zaman bizi konuşturmuyorlardı nerede ise. Burada bir dublaj şeyi var, kimseyi sokmuyorlar." Anlayacağınız sanatçı kendi rolünü bile konuşamıyor, daha doğrusu konuşturulmuyor: "Ben sözleşmeye koyuyordum, kendim konuşmazsam oynamam diye. Hatta Metin Erksan'la yaptığımız filmde, bize haber vermeden başkalarına konuşturdu bizi." Aklıma Erdal İnönü'nün meşhur hikayesi geldi. Medya mensupları arasında 'Gavur Musa' lakaplı gazeteci Musa Ağacık'ın Erdal İnönü'ye yaptığı bir şakayı duymayan yoktur. Musa, bir gün sesini Erdal İnönü'nün sesine benzeterek gündemle ilgili bir konuda fikir beyan eder ve bunu da teybe kaydeder. İnönü ile karşılaşınca da bunu ona dinletir. İnönü'nün cevabı, Kenter'in tiyatroda başına gelen olay kadar ilginçtir: "Ses benim ama fikirler benim değil."
 </p>
 <p class="metin">
  Yurtdışı dahil 200'e yakın oyun sergileyen ve yöneten, Mimar Sinan Üniversitesi Tiyatro Bölümü'nde öğretim üyeliği yapmış olan, Bakırköy Belediyesi Tiyatrosu'nda Genel Sanat Yönetmenliği yapan, fotoğraf çekmeyi seven, türkü, caz ve klasik müzik dinleyen Müşfik Kenter'in hayatında bir çok da evlilik geçer: "Çok evlendim ama hiç birinden bahsetmek istemiyorum. 4-5 defa yaptım. Bir tane insan var benim için, o da son eşim Kadriye Demirel. Demirel ailesi ile bir akrabalığı yok." Müşfik Kenter, Yıldız Kenter'in öğrencisi olan Kadriye Hanım'la evliliğinden doğan Balam ile dördüncü defa baba olmuştur. Diğer üç çocuğundan ilki olan Elvan ile Mahmut aynı anneden, Melise ise başka bir anneden gelmiştir dünyaya.
 </p>
 <p class="metin">
  Kenter Tiyatrosu'nun kuruluşunda yardımlarından dolayı Masis Balyan'ın hayatındaki önemini unutamayan Kenter için en önemli dönüm noktası da çocuğu Mahmut'un ilkokul çağına geldikten sonraki dönemdir: "Sanırım Mahmut beni biraz aşağı çekti. Çok kırıldım, çok içki içiyordum. Sonra Kadriye gelince değişiverdi herşey."
 </p>
 <p class="metin">
  Müşfik Kenter'in tiyatroda unutamadığı anılarından biri de Muhsin Ertuğrul'la ilgili olanıdır. Yıl 1956. Kenter, babası Ahmet Naci'yi kaybetmiştir: "Muhsin Bey kimseye böyle bir şey yapmaz ama bana haber yolladı 'İsterse oynamasın' diye. Ben de haber yolladım 'Bu gece oynamazsam yarın gece ne olacak' diye.
 </p>
 <p class="metin">
  Tiyatro sanatların en zoru, belki de seyircinin en çok borçlu olduğu bir oyundur, kimbilir.
 </p>
 <br/>
 <center>
  <a class="anaorta" href="http://web.archive.org/web/20020325034047/mailto:ckalyoncu@hotmail.com">
   ckalyoncu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/362/album/1.htm), [web.archive.org (arşiv bağlantısı)](http://web.archive.org/web/20020325034047/http://www.aksiyon.com.tr:80/2001/362/album/1.htm)
