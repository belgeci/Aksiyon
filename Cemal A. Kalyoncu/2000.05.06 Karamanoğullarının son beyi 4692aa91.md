# Karamanoğullarının son beyi

*Cemal A. Kalyoncu 2000.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gazeteciyazar Refik Erduran'ı çok uzun yıllar gazetecilik yapan bir kişi olarak tanıyoruz. Gazeteciliğinin yanında belki de bundan önde başka bir kimliği daha vardır. Oyun yazarıdır Erduran.
  </font>
 </div>
 <div id="newsText">
  <font class="detail-text">
   Ama daha yakından tanıyınca onun da gönülsüz bir şekilde gazetecilik yaptığını öğrendim: "Hiç bir zaman gönlüm olmadı köşe yazarlığında ve gazetecilikte. Fırsat buldukça kendimi gazetecilikten dışarıya attım." Gazetecilikte 'Ben başka bir dönemin gazetecisiyim' diyecek kadar eski olan Erduran'ın böyle düşünmesine sebep kendisini tiyatro oyunları yazmakla daha iyi ifade ettiğini anlamasıdır elbet: "Benim için tiyatro yazarlığı esastır. Makalede değişik düşünceleri ortaya atmanız zordur. Ama tiyatroda çok kişiyi konuşturarak birçok fikri söyletme imkanınız vardır. O tarafı sardı beni."
   <br/>
   <br/>
   Son Karamanoğlu
   <br/>
   <br/>
   Kökleri Karamanoğulları Beyliği'ne dayanan Refik Erduran, Anadolu'nun çeşitli yerlerinde ağır ceza reisliği yapmış Ahmet Erduran'ın iki evliliğinden dünyaya gelen toplam yirmi dört çocuğundan (Çocuklardan bir tanesi de Türkiye'nin ilk pilotlarından olan Nazif Erduran'dır) biri olan Hüsamettin Ahmet Bey'in oğludur. Baba Hüsamettin Bey, Karamanoğlu Beyliği varlığını sürdürebilseydi beyliğin başına geçecek kişi olacakken, binbaşı rütbesinde iken askerlikten ayrılıp Deniz Yolları'nın avukatlığını yapar. Avukatlığın yanında edebiyata da meraklı olan ve bu alanda kendisini özel olarak yetiştiren Hüsamettin Erduran, onbeş yaşlarında iken eğitimi için bir hanım akrabasının yanına, İstanbul'a gönderilir. Yaşanan bir ilişki sonucu kendisinden yirmi yaş büyük bu akraba hanımla evlenmek zorunda kalan Hüsamettin Bey, daha sonra 40'lı yaşlarına gelince Ahmet Mithat Efendi'nin yeğeni, Türkiye'de ilk resimli dergiyi çıkaran Maarifçi Mustafa Refik Bey'in çok genç yaştaki kızı Refika'ya, özel olarak edebiyat dersleri verir. Bu dersler, henüz onbeş yaşında olan Refika ile Hüsamettin'in evlenmesine vesile olacaktır. Çiftin, birincisi evliliklerinden bir yıl önce (1924) doğan Leyla'dan sonra ikincisi 13 Şubat 1928'de dünyaya gelecek Refik Erduran olmak üzere iki çocukları olur: "Annem henüz evlenmeden hamile idi. Babam dindardır. Günahtan çok korkar. Yaşlı hanımı rahatsızdı, o ölünce alırım diye bekletmiş. Bunun üzerine anneannem Hamlet'teki dinleme sahnesi gibi kapıyı aralık bırakıp, anneme sen dinle demiş. Babama kızımla ilişkiniz nedir diye sormuş. Babam da inkar etmiş ve hiç öyle birşey yok demiş. Bunun üzerine annem fena halde kızmış. Gitmiş başka biriyle evlenmiş. Sonra babam bunu duyunca dramatik olaylarla ayırmış ve ablamın doğumundan bir yıl sonra evlenmişler. Böyle bir tiyatro gibi. Tiyatro bizim genlerimizde var demek ki."
   <br/>
   <br/>
   İlk direniş
   <br/>
   <br/>
   Ahmet Refik Erduran, çocukluğunu 1930'ların o sakin İstanbul'unda, Üsküdar'da geçirir. Salacak'taki yalıda dadıların eline teslim edilmiş bir hayat sürer: "Yaşlı bir Fransız katolik dadım vardı. Yaşlı olduğu için 'Bayat Matmazel'di adı." Küçük Refik ilk direnişini bu Fransız dadıya karşı yapar. Katı tutumu Refik'i canından bezdirdiği için henüz dört yaşında iken çareyi evden kaçmakta bulan Refik, on sekiz saat boyunca bir bostanda saklanır. Olayın ardından Bayat Matmazel'in işine son verilir. İlk direniş böylece zaferle sonuçlanır. Dadı hep Fransızca konuştuğu için küçük Refik de Fransızca'yı öğrenir ama dadının bıraktığı kötü etkisinden dolayı bu dili konuşmaya karşı hâlâ bir alerjisi vardır.
   <br/>
   <br/>
   Ablası Leyla, çok küçük yaşta bir Fransız okuluna gönderildiği ve onun da başka arkadaşları olmadığı için yalnız bir çocukluk geçirir Refik. Henüz okul çağı gelmeden annesinin karşı tarafa gidelim demesi üzerine aile Nişantaşı'na taşınır. Böylece babasının Karaköy Palas'taki yazıhanesine de yakınlaşmış olurlar. Anne Refika Hanım, onun yabancı bir okula gitmesini ister ama babası Hüsamettin daha baskın çıktığı için okul çağı geldiğinde, o zamanki adı 15. İlkokul olan Nilüfer Hatun İlkokulu'na gider (1934): "Babam, çocuğumun halk çocuğu olmasını istiyorum dedi." Refik Erduran, 15. İlkokula gittiğine memnundur: "Türk toplumunun gerçekleri ile ilk defa orada karşılaştım. Orada bir anlamda piştim, ben anasının gözü bir velet oldum." Daha sonraki eğitimine ise 'halk çocuklarının pek gidemediği' Robert Kolej'de devam eder Erduran. Yıl 1938'dir. İlkokulda pişmesinin faydasını Robert Kolej'de görür. Üst sınıfların onları ezmesinden, ilkokulda edindiği tecrübe sayesinde kurtulur. Bülent Ecevit, Ahmet İsvan, Altemur Kılıç, Tunç Yalman, Nezih Neyzi üst sınıflardan arkadaşlarıdır. Kendi sınıfından en yakın arkadaşı ise Kemer County'nin sahibi Edin ailesinin büyüğü ve Mensucat Santral'in eski sahiplerinden Ahmet Şecii Edin'dir. Erduran'ın Robert Kolej'den alt sınıflardan arkadaşları arasında Şakir Eczacıbaşı da vardır ama her görüşmede hâlâ birbirine girmektedirler. Sebep, Erduran'a göre, Eczacıbaşı'nın İstanbul Kültür ve Sanat Vakfı aracılığıyla Türk toplumunu kültür emperyalizmine maruz bırakmasıdır.
   <br/>
   <br/>
   Nazım'ı kurtarma planı
   <br/>
   <br/>
   Liseye başladığında Erduran kararını vermiştir, mühendis olacaktır. Ama yazı yazarak kendisini daha iyi ifade edebileceğini düşündüğünden tiyatro oyunu yazmaya başlar. İlk ouyununu Robert Kolej'in son sınıfında iken yazar. Ve oyun Kahraman adıyla 1948'de Robert Kolej Tiyatrosu'nda oynanır. Erduran, 1947 sonbaharında Amerika'daki Cornell Üniversitesi'nde master yapmaya gider. 1949'da alelacele Türkiye'ye döner. Erduran'ın dönüş sebebi Nazım Hikmet'tir. Yasaklı olan Nazım Hikmet'e ilgi o yıllarda doruklardadır: "O zaman Nazım adı ağıza alınmazdı. Ahmet Salih Sel'in oğlu sınıf arkadaşım Haldun Sel, Nazım'ın bütün şiirlerini Amerika'da iken postalardı. Onları okurdum. Sonra Nazım'ın hastalandığını ve durumunun kötüleştiğini öğrendim. Hani ölmeden önce şunu bir görüp tanıyayım diye bir duyguya kapıldım." Erduran'ın Nazım'la bağını kuvvetlendirecek bir kişi daha vardı: Melda. Melda Hanım, Erduran'la Robert Kolej'den tanışmaktadır. Erduran'ın ilk evliliğini 1950'de yapacağı bu Melda Hanım, Nazım Hikmet'in üvey annesi Cavide Hanım'dan kızkardeşidir. (Cavide Hanım'ın kızkardeşi Macide Hanım'ın oğlu ise Orgeneral Turgut Sunalp'tir. Dolayısıyla Erduran'ın Sunalp'le uzak da olsa bir akrabalık bağı oluşur. Ama Erduran, yirmidört çocuklu dedesinin sülalesi ile akrabalık bağlarını en aza indirmiştir.) 1955'te boşanacağı Melda ile bu evliliğinden 1953'te Murat adında bir çocuğu olan Erduran, döner dönmez Nazım'ı kurtarma planları yapar: "Bizim memlekette anlamakta zorluk çektiğim bir kadere razı olmuşluk var. Hapishaneler kevgir gibidir. Aklına esen kaçıp gider. Ama anlı şanlı komünistlerimiz bile kuzu kuzu uzun yıllar hapiste yatarlar. İçlerinde hiç firar eden yoktur. O nedenle Türkiye'ye döndüğümde adam belki ölüyor, onu kaçıralım diye kimsede birşey yok. Bunu gençliğin de verdiği şeyle kafam almıyordu." Erduran, daha uçak kaçırmanın adet olmadığı o yıllarda küçük bir uçak kaçırarak Nazım'ı hapishaneden kurtarmayı düşünür. Ailesini de içine alacak bir uçak bulamazsa ailesi geride kalıp perişan olacaktır. Ailesinin bu durumu, düşüncesini hayata geçirmesini engeller. Ama bu sırada bir gelişme olur: "Bereket versin Nazım o sırada hapisten çıktı."
   <br/>
   <br/>
   "Ahmakça bir plan"
   <br/>
   <br/>
   Bu olayın ardından Erduran da askerliğini yapmak üzere Tuzla'daki Yedek Subay Okulu'nun yolunu tutar. Ardından 'Nazım'ı askere alıyorlar ve öldürecekler' diye bir söylenti daha çıkınca Erduran, Nazım için tekrar harekete geçer: "Sabahattin Ali de o sırada öldürülmüştü. Mehmet Ali Aybar'la ilişkim vardı. Aybar, benim daha üst düzey parti diye tabir edilen yerle (Türkiye Komünist Partisi TKP'yi kastediyor) temasımı sağlayan kişi idi. Onun kanalı ile bu işler konuşuluyordu. Sürat motoruna koyup götürelim Nazım Abi'yi dediğimde uzun süre direndiler. Parlak fikir diye bir taka kiralayıp Nazım'la sen balıkçı kılığına girin öyle kaçıralım dediler. Ahmakça bir plandı." O sırada asker olan Refik Erduran, annesinin dayısının oğlu, zamanın İstanbul Kuzey Deniz Saha Komutanı Amiral Münci Ülhan'dan da donanmamızdaki hücum botların hızları hakkında bilgiler alır: "Benim bulacağım sürat motorundan daha hızlı olmadığını öğrenince rahatladım."
   <br/>
   <br/>
   Utandıran başarı!
   <br/>
   <br/>
   Bu olaylar devam ederken, Erduran da Kore'deki savaş için tercüman olarak gidecek grup içinde tek gönüllü olarak Türk Tugayı'na katılır. Gelecek uçaklarla, süresi dolanın normal süre sonunda geri alınacağı söylenmesine rağmen altı ay fazladan askerlik yapan Erduran, buradaki asker arkadaşı Ertem Eğilmez'le, Nazım'ın bir tavsiyesini yerine getirmek için asker sonrası tekrar bir araya gelir. Nazım, Moskova'ya kaçmak için gemiye bindiğinde Refik Erduran'a 'sen de gel' der. Ama 'burada ailem' var cevabını alınca, ona bazı tembihlerde bulunmakla yetinir: "İyi kitaplar çıkar, filmcilik yap." Ertem Eğilmez'le beraber, bütün gazete bayilerinde bulunmak üzere Amerikan tipi cep kitapları çıkarırlar. Amaç, "Böyle bir paravan kuruluşun ardından başka önemli şeyler yapmaktı." Tarihler 1953'ü göstermektedir. Çağlayan Yayınevi olarak Refik Halid'in kitaplarıyla başlarlar işe. İnce Memed'i ilk kez onlar basar. İş tutar. İyi para kazanırlar: "Sol yayın yapmak için paravan kuruluş hazırlarken, birdenbire böyle, kapitalist utandırıcı bir başarı içinde bulduk kendimizi." Erduran bu işleri Ertem Eğilmez'e bırakır. Asıl ilgi alanına yönelir. Nazım Hikmet'in İnsanlık Ölmedi Ya adlı oyununu, Nazım ona, "Benim adımla verirsen oynamazlar, kendi adına ver" dediği için Ankara Devlet Tiyatrosu'na verir. Ama eserin Nazım'a ait olduğu hemen anlaşılır: "Hemen anladılar onun Nazım'ın olduğunu. Ben de kızdım, onu senaryo yaptım. Tabii Nazım'ın diye açıklamadan..." O senaryo da sansür kurulunda iç edilir.
   <br/>
   <br/>
   Üç silahşorlar
   <br/>
   <br/>
   Refik Erduran, bu yıllarda ilk profesyonel tiyatro oyunu Deli'yi yazar. Vasfi Rıza oyunu hemen şehir tiyatrosunda oynar. Ve ardından diğer oyunlar gelir. Küçük Sahne'de oynatılan Cengiz Han'ın Bisiklet'i adlı oyununu izleyenler arasında Abdi İpekçi de vardır. İpekçi, daha sonra dostlukları gelişecek olan Erduran'a 'Milliyet'e yazı yaz' der: "Ben gazetecilikle ilgilenmiyorum dedim. O zaman tiyatro eleştirileri yaz dedi. Ben de hem oyun yazarı hem eleştirmen olamam, ayıptır dedim. İpekçi de sadece yabancı oyunları yaz, yerli oyunlardan övmek istediklerini de översin deyince..." Böylece gazetecilik serüveni başlar. Bunun öncesinde, 1958'de İnönü'nün damadı Metin Toker'in çıkardığı '60 darbesini hazırlayan odaklardan biriydi' dediği Akis dergisinde tiyatro yazıları yazan Erduran, ihtilalin ardından Milliyet'te başladığı yazılarına 1981 yılına kadar aralıklarla devam eder. Çetin Altan'ın Akşam'a geçmesi ile oluşan boşluk için İpekçi, Erduran'dan onun yerine yazmasını ister. Erduran yine istekli değildir. Sonunda başka bir isim bulana kadar, bir aylığına 'peki der' Erduran. Burada, günlük olayları mizahla karışık hicvederek Hıncal Uluç'un Sabah'ta, Melih Aşık'ın da Milliyet'te yaptığı gibi yeni bir tür dener. Erduran, istemeyerek girdiği gazetecilik mesleğinde bir dönemin üç silahşorlarından biri olup çıkar: "Akşam'da Çetin Altan, Cumhuriyet'te İlhan Selçuk, Milliyet'te de ben. Bizi üç silahşorlar diye adlandırırlardı."
   <br/>
   <br/>
   Ama köşe yazarlığı zamanla tat vermeyen bir hal alır Erduran için: "Anlatmaya çalışırsınız kimsenin dinlediği yok, yazmaya kalkarsınız kimsenin umurunda değil." Üç yıl boyunca yazdığı köşe yazılarına 1965'te ara verir. Erduran'ın ardından Bülent Ecevit başlar Milliyet'te aynı çalışmaları yapmaya. Tekrar oyun yazarlığına ağırlık verecektir. Ancak Amerika'nın Iowa şehrindeki Uluslararası Yazarlar Atölyesi tarafından bir davet alınca Yeni Dünya'nın yolunu tutar. Bu davet, henüz Milliyet'i bırakma kararı almayan Erduran'ı basında nötralize etmek için yapılan bir davettir. Erduran bunu, yıllar sonra anlayacaktır: "Ankara'daki Amerikan kaynaklarından bir liste ele geçirilmişti o tarihlerde. Amerikan istihbarat örgütlerinin bir listesi olduğu belirtilen o listede Türkiye'de ille öldürerek değil pasifize edilecek kişilerin isimleri vardı. Bunu bana Amerika'nın Ankara'daki kültür ataşesinin eşi, daha sonra kendisini Amerika'da gördüğümde söylemişti." Erduran, bir yıla yakın Yazarlar Atölyesi'nde bulunduktan sonra, bazı çalışmalarının televizyon kanallarında değerlendirilmesi amacıyla yedisekiz yıl kalacağı Californiya'ya yerleşir. Burada Milliyet'in Batı Amerika Haber Bürosu Şefi olarak gazeteciliğini de devam ettiren Erduran, Başkonsolos Mehmet Bey'le beraber Ermeni terörünün kurşunlarına hedef olmaktan son anda kurtulur: "Av merakı yüzünden Mehmet'le sürekli bir araya gelirdik. Bir gün Gürcü birisinin aradığını ve kendisine Osmanlı'lardan kalma bir tabloyu hediye edeceğini söyledi. Kendisi rahatsız olduğu için arabayı benim kullanmamı istedi. Ama benim ertesi gün randevum olduğu için gidemedim. Yanıkyan, genç hariciyecimiz Bahadır'la beraber Mehmet'i çekmeceden çıkardığı silahla vurdu. O gün randevum olmasaydı ben niyazi olacaktım."
   <br/>
   <br/>
   Tek yaptığı transfer
   <br/>
   <br/>
   1981'e gelindiğinde, onu Milliyet'te gazeteciliğe başlatan Abdi İpekçi öldürülmüş ve 'deli' lakaplı Turan Aytul Milliyet'in yönetimine getirilmiştir. Erduran, Milliyet'i bırakmaya hazırdır. Bu sırada yeni kurulmaya çalışılan Güneş'ten bir teklif gelir: "Bu tek yaptığım transferdir." Erduran, burada da uzun yıllar kalır. Sonrasında, Aydın Doğan, Erduran'dan, Taha Akyol ve Yavuz Donat'ın da içinde olacağını söylediği Meydan'da yazı yazmasını ister. Meydan onun köşe yazısı türünde gazetecilik yaptığı son yerdir. Ondan sonra Erduran'ın gazetecilikle bağı, önemli gördüğü konularda yazılar yazarak devam eder. Viagrayı kullanan ilk Türkler'den olarak konuyla ilgili yazdığı haber bunlardan biridir.
   <br/>
   <br/>
   Erduran'ın, bugün oldukça yüklü vazifeleri vardır. Yazdığı oyunlar bütün tiyatrolarda oynanan Erduran, 1986'dan beri BM'nin Sahne Sanatları Örgütü olan UNESCO'ya bağlı ITIUluslararası Tiyatro Enstitüsü Türkiye Merkezi'nin başkanlığını yapmaktadır. Aynı örgütün 1989'da Helsinki'deki Dünya Kongresi'nde Uluslararası Yazarlar Komitesi Başkanlığı'na da seçilen Ahmet Refik Erduran, ITI'nin Paris'teki Uluslararası Merkez Komitesi Yönetimi'ne de üyedir. Tiyatro Yazarları Derneği kurucusu olan Erduran, halen bu derneğin yönetim kurulu üyeliğinin yanında vaktinin çoğunu alan Devlet Tiyatroları Edebi Kurul Başkanlığı'nı da yapmaktadır. Erduran, ayrıca Moda Deniz Kulübü ve PEN Kulüb'ün de üyesidir.
   <br/>
   <br/>
   Dedesi ve babasını geride bırakarak dördüncü evliliğini yapan Refik Erduran'ın 1953'te doğan ilk çocuğu Murat'ın dışında son eşi Pınar Hanım'dan Ferhat (1997) adını verdiği bir oğlu daha vardır.
   <br/>
   <br/>
   En uzun süren evliliğini, 1977'de hayatını birleştirdiği Tülay Hanımla yirmi yıl evli kalarak yapan Erduran, ikinci evliliğini de gazeteci Leyla Umar'la yapar. 1958'de evlenip iki yıl evli kalan çiftin boşanmaları da hukukçular arasında bir tartışma konusu olmuştur. Kudüs Valisi ve Atatürk'ün çok yakın arkadaşı Mithat Alam'ın torunu olan Leyla Umar ile Refik Erduran, 1960'da mahkemenin boşanma kararı vermesine rağmen ilamı gidip almadıkları için kimi hukukçulara göre kanunen boşanmış sayılmazlar.
   <br/>
   <br/>
   Hayatı oyun yazmakla geçen Refik Erduran, işte böyle bir oyunun başrol oyuncusudur. Oyun devam ediyor, herkes kendi oyununu oynamayı sürdürüyor. İyi oyunlar.
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### mustafa bereket, 15 June 2013, 11:51
> karaman oğlunun son beyi benim ben karamanoğlu mehmet beyin secereli torunuyum isteyene bunu kanıtlarım ben yahşi beyin torunuyum geriside mersin -gülnar -yanışlı köyünde yaşıyor mersinde yaşayanlar daha fazla soyadları belen -olanlar soldan diğerleri kız tarafı onlarda yazmakla bitmez koca karayahş...

Kaynak: [www.aksiyon.com.tr](http://www.aksiyon.com.tr:80/aksiyon/haber-6151-karamanogullarinin-son-beyi.html), [web.archive.org (arşiv bağlantısı)](http://web.archive.org/web/20131202122811/http://www.aksiyon.com.tr:80/aksiyon/haber-6151-karamanogullarinin-son-beyi.html)
