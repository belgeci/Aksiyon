# Bazılarının çocukları Türkiye'de yaşamaya utanacak

*Cemal A. Kalyoncu 2015.01.27*

<div class="pNewsDetailMainContent" itemprop="articleBody">
 <p>
  “Türkiye’de özgür bir medya olsaydı 17/25 Aralık sonrasında neler olurdu, özgür medya olmayınca neler oluyor” diyen Fatih Altaylı, parti gazeteciliğinin başka bir yerde bu denli kültürsüz yapılmadığını da söylüyor.
 </p>
 <p>
  Gazeteci Fatih Altaylı, Alo Fatih, yani Fatih Saraç’la adının karıştırılmasının kendisine çok dokunduğunu söylüyor. Habertürk yayın yönetmenliğini ve köşesini bırakmasını ‘Hiç anlatmayayım onu’ diyerek geçiştiren Altaylı, medyadaki baskı başta olmak üzere Türkiye’nin içinde bulunduğu atmosfer için “Galiba her neslin payına böyle bir dönem düşüyor.” diyor. Türkiye’deki IŞİD ve El Kaide tehlikesini büyük risk olarak gördüğünü de anlatan Altaylı, medyadaki parti gazeteciliğinin miladı olarak 1 Nisan 2007’de, o zaman Ciner Grubu’nun elinde bulunan Sabah ve ATV’ye el konulmasını görüyor: “Yani Türk basınının kurbanlık koyun gibi teker teker kasabın önüne götürülebileceğinin ortaya çıktığı gün o gündür.”  1982’den beri medyada bulunan Fatih Altaylı, özgür bir medya olsaydı 17/25 Aralık soruşturmalarının da medyada daha farklı yer bulacağını ifade ediyor.
 </p>
 <p>
  <strong>
   -‘Alo Fatih’ ile ilgili ses kayıtları ortaya çıktığında Cüneyt Özdemir’e konuştunuz ve orada “Turgay Ciner, hayatta kalmaya çalışıyor, yaşamaya çalışıyor, Türkiye’deki pek çokları gibi.” dediniz. Türkiye’deki atmosferi anlatması açısından bunu biraz açar mısınız?
  </strong>
  <br>
   Ben Turgay Ciner adına konuşamam. Söylemek isterse kendi söyler zaten. Ama esas mesele şu: Türkiye’de iktidarlar her zaman gerek medya ile gerek sermaye ile sorunlu oldu. Çünkü iktidar katıksız bir güç olmak, her alanda gücünü hissettirmek ve bu gücünü kendi dilediği şekilde toplumun diğer katmanlarına aktarmak istiyor. Bugünkü iktidar son derece güçlü, uzun soluklu ve yekpare bir iktidar olduğu için iş dünyası ciddi sıkıntılarla karşı karşıya kalıyor. Bu sıkıntılar ne? Türkiye’de iş dünyasında olup da devletle iş yapmamak mümkün değil. Devletle iş yapmak illa devletten ihale almak, devlete mal satmak demek değil. Diyelim ki fabrika yapacaksınız. Devletle en azından ÇED raporu veya imar izni için muhatapsınız. Vatandaş olarak bir pasaport alacaksanız da devletin çeşitli kademeleri ile muhatap olursunuz. Şimdi devlet yekpare bir güç olarak hareket ettiği zaman ve toplumun bir kısmını da –bu iş dünyası olabilir, başka kesimler olabilir– dışladığı veya kendinden görmediği zaman bu tip sorunlar ortaya çıkıyor. Bu, bugün, Türkiye’deki herkes için geçerli. Hükümetin kendine yakın hissetmediği, hükümetle aynı fikirleri paylaşmayan, hükümete saygı duysa bile onun yaptığı işlerin bir kısmının doğru, bir kısmının yanlış olduğunu düşünen herkes, iktidarla eğer koşulsuz bir işbirliği içinde değilse, sıkıntı yaşıyor. İlla politikanın içinde olmak, politik bir tavır sergilemek de gerekmiyor hükümetle ters düşmek için…
  </br>
 </p>
 <p>
  <strong>
   -O programda çok sinirliydiniz. Sakinleştiniz mi geçen sürede?
  </strong>
  <br>
   Ben her zaman çok sinirliyim. Türkiye’nin içinde bulunduğu durum beni çok sinirli yapıyor. O yüzden köşe yazısı yazmıyorum. Çünkü öfkemi ifade edebileceğim kelimeleri bulamıyorum, zaman zaman. Yani etrafımda olup bitenlerden o kadar tedirginim, o kadar kaygı duyuyorum ki, bunları insanları ürkütmeden, korkutmadan, suç unsuru oluşturmadan söylemenin, ifade etmenin yöntemini kolay kolay bulamıyorum açıkçası.
  </br>
 </p>
 <p>
  <strong>
   -Köşe yazmayı bıraktıktan sonra mı böyle hissediyorsunuz?
  </strong>
  <br>
   Uzunca bir süredir bunu hissediyorum. Son süreçte artık iyice patlama noktasına geldim. Yani şimdi bir düşünün, öyle bir ülkede yaşıyoruz ki tamamen siyasi hatadan ötürü kendi çevremizde bir ateşten duvar oluşturduk. Özellikle doğumuzda, güneydoğumuzda, Irak’ta, Suriye’de. Tamamen bizim devlet yönetiminin dış ilişkilerdeki hatalarından ötürü çok ciddi bir sıkıntı oluşturduk kendimize ve şimdi bu sıkıntıyı yaratan sanki başkası imiş gibi bundan şikâyet ediyoruz. Bu sıkıntının Türkiye’ye yansımaları var. Bugün Türkiye’de çok güçlü IŞİD, El Kaide yapılanmaları var. Bugün Türkiye’nin pek çok ilinde çok ciddi sayıda IŞİD ve El Kaide sempatizanı var. Bunların yarın öbür gün Türkiye’ye ne yapacağı, Türkiye’de neler yapacağı konusunda inanılmaz kaygılıyım ben. Yani Türkiye bu sarmalın içinden nasıl çıkacak? Türkiye’de IŞİD adına askere alma büroları kurmuş birtakım insanlar, IŞİD’in, El Kaide’nin kayıtlı elemanları var. Ve bu ne yazık ki İslami gençler arasında yükselen bir değer hâline gelmiş.
  </br>
 </p>
 <p>
  <strong>
   -Olayın farkında mı değil yetkililer?
  </strong>
  <br>
   Bilmiyorum. Bilemem. Ve IŞİD, bugün Türkiye’yi aslında düşman ilan etmiş vaziyette. Sadece, Türkiye’yi henüz savaş bölgesi ilan etmedi. Yarın öbür gün IŞİD veya benzeri birtakım radikal terör gruplarının Türkiye’yi oyun sahası ilan etmesi hâlinde neler olabileceğini siz herhâlde tahayyül ediyorsunuz. Sınırlarımızdaki geçirgenlik ortada. Biz daha 5 bin kişilik PKK ile baş edememişiz… Bunun yansımalarının Batı’da yarattığı imajın Türkiye’nin de üstüne yapışmasından çok tedirginim. Kendi içimizdeki ayrışmadan, toplumsal katmanlarımız arasındaki geçirimin sıfıra yaklaşmasından ve neredeyse düşmanlaşma hâline gelmesinden çok tedirginim.
  </br>
 </p>
 <p>
  <strong>
   -Düşmanlaştırma biraz tercih mi ediliyor?
  </strong>
  <br/>
  Tabii, bu bilerek yapıldı Türkiye’de. Türkiye’yi kamplara bölerek, kutuplaştırarak yönetmenin çok daha kolay olacağı düşünüldü. Evet, tek hedefiniz iktidar olmak ve iktidar kalmaksa doğrudur, bu kutuplaşmalar geçmişte Batı ülkelerinde de, birtakım başka yerlerde de işe yaramıştır muhakkak. Ama toplumların işine yaramamıştır. O kutuplaşmanın bedelini toplumlar çok ağır biçimde ödemişlerdir. Beni Türkiye’nin de bu bedeli ödemek zorunda kalması korkutuyor. Türkiye Cumhuriyeti hiç olmadığı kadar büyük bir risk altında. Bu riski bertaraf etme imkânlarına hâlâ ve her şeye rağmen sahip. Ama bunu ancak akıllı bir yönetim tarzı ile ortadan kaldırabiliriz. Türkiye çok hızlı bir bölünmeye, bir iç çatışma ortamına gidiyor.
 </p>
 <p>
  Türkiye öyle enteresan ki travmaları bile yaşamıyor. O kadar şuursuz ki mesela Suriye-IŞİD meselesinin medyada bir travma yaratması lazım normalde, ‘biz ne yapıyoruz, kime destek veriyoruz’ diye. Bu bile umurlarında değil.
 </p>
 <p>
  <strong>
   -Nuriye Akman’a söylemişsiniz, “Eskiden siyasetçinin karşısında biraz eğilip bükülen bir gazetecilik tarzı vardı. Ben onu değiştirenler arasındayım.” diye. Biraz büyük konuşmuş olmadınız mı?
  </strong>
  <br/>
  Yok, hayır. Hiç büyük konuşamadım. Beni sadece yapmış olduğum tek bir programdaki tavrımdan ötürü yargılarsanız, yani başbakanla Gezi zamanı yaptığım programdaki tavrımdan ötürü bunu derseniz büyük konuşmuş olurum. Ama şunu düşünün. Bugün Fatih Altaylı niye yazmıyor veya yazamıyor? Fatih Altaylı niye bu gazetenin (Habertürk) başında değil? Niye uçakta değil? Yani bana patron mu emretti başbakanla kötü olayım diye veya birinden mi… Hayır. Ben her zaman doğru bildiğimi yazdım. Doğru bildiğimi de konuştum. O programda da benim o gün doğru bildiğim oydu.
 </p>
 <p>
  <img alt="" src="http://web.archive.org/web/20150727121545im_/http://medya.aksiyon.com.tr//aksiyon/2015/01/27/552550.jpg "/>
 </p>
 <p>
  <strong>
   -Uçakta olmak çok önemli mi?
  </strong>
  <br/>
  Benim için hiç önemli değil. Dediğiniz gibi eğilip bükülen bir gazeteci olsa idim eğer bugün hâlâ el üstündeydim. Bugün hâlâ havuz medyalarının başında idim. Benim şahsi hiçbir zaman sorunum olmadı, olamaz ki. Ama o gün Gezi şartlarında daha başka türlü bir program yapamazdım. Kimse yapmazdı.
 </p>
 <p>
  <strong>
   -Sadece onun için demiyorum. Hakkınızda bayağı bir veri topladım, okudum. Yani hiç olumlu bir şey de yazan yok hakkınızda. Niye böyle?
  </strong>
  <br/>
  Nasıl mesela?
 </p>
 <p>
  <strong>
   -Sizden hep negatif bahsediyorlar. Hep eleştiriler var, hem de ağır eleştiriler. Ekşi Sözlük gibi yerler veri kabul edilmez ama kızıp yağıp gürlemişler size…
  </strong>
  <br/>
  Ee ne yapabilirim? Bana ne?
 </p>
 <p>
  <strong>
   -Türk medya tarihinde böyle bir iz bırakmış oldunuz yani…
  </strong>
  <br/>
  Ya Türk medya tarihine bakın. Kimin hakkında iyi bir şey söylenmiş? Ancak öldükten sonra veya ölümüne yakın iyi bir şey söyler insanlar. Bak şimdi, Ertuğrul Özkök için iyi bir şey söylenmiş mi? Mehmet Ali Birand için söylenmiş mi?
 </p>
 <p>
  <strong>
   -Birand için söylüyorlar, evet.
  </strong>
  <br/>
  Ölümüne yakın… Türkiye’de şöyledir. Bir yere gelinceye kadar alkışlarlar, bir yere geldikten sonra yuhalarlar, sonra gitmene yakın tekrar alkışlarlar. Yani bir gazetecinin işi… Ben sevgi kelebeği, sevgi böceği miyim? Hayatının her alanında birinin ayağına basıyorsun, birine bir şey söylüyorsun. Bir de ben zaten ters bir adam olduğum için kimseye minnetim de yok! Benim hakkımda kim iyi bir şey diyecek ki! Niye desinler ki! Peki, o zaman sokağa çıkalım. Sokakta gayet iyi karşılanıyorum. Ona ne diyeceksin? Hem beni sevsinler falan diye mi gazetecilik yapacağız? O zaman mesela cemaatle ilgili yazılanlar da var…
 </p>
 <p>
  <strong>
   -1982’den beri gazeteciliğin içindesiniz. Siz gazeteciliğe başladığınızda 4 yaşında olan birileri bugün gazete patronlarına parmak sallıyor, medyaya düzen vermeye kalkıyor…
  </strong>
  <br/>
  Normal, böyledir bu hayat.
 </p>
 <p>
  <strong>
   -Bugün için normal mi diyorsunuz?
  </strong>
  <br/>
  Yapacak bir şey yok ki. Mesele şu. Hak eden mi sallıyor, hak etmeyen mi sallıyor? Yani elbette herkesin birine parmak sallama hakkı vardır.
 </p>
 <p>
  <strong>
   -Üslup olarak soruyorum. “Ey gazete patronu, ayağını denk al, şurada şu yatırım var” diye bir gazeteci/köşe yazarı üslubu mu var?
  </strong>
  <br/>
  Böyle bir üslup yoktu. İşin vahim tarafı şu. Bunu yapan çocuklar, gençler neyse adı; kişiler, varlıklar, yaratıklar... Bunlar yıllarca birtakım gazete ve gazetecileri, yok devlet adına konuşmak, devlet adına ona buna bilmem ayar vermek, işte devletin gazetecisi, devletin gazetesi olmakla suçladılar. Şimdi kendileri döndüler, devletin adamı, devletin gazetecisi olarak, daha önce devletin adamı olmakla suçladıkları kişilerin yapmadığı bir şekilde devlet adına ayar vermeye kalkışıyorlar. ‘Ben devlet adına bilmem kimi uyarıyorum’ diyorsunuz. Bu onların sadece karaktersizliklerini, şerefsizliklerini, adiliklerini, haysiyetsizliklerini, kıskançlıklarını, açlıklarını, sefilliklerini gösterir. Çünkü bunlar yıllarca suçladıklarında, suça karşı değillermiş. O suçu başkalarının işlemesine karşılarmış. ‘O suçu ben işlemeliyim’ diyorlarmış. Yani oradaki mesele kıskançlıkmış.
 </p>
 <p>
  <strong>
   -Böyle bir köşe yazarlığı bugüne kadar okumadım şahsen…
  </strong>
  <br/>
  Geçmişte, 1950’lerde var böyle köşe yazıları… Size bir yazı göstereyim. Refik Halid Karay, Parti Gazeteleri adlı bir makale yazmış, 1948’de. Türkiye’de bir şey değişmiyor aslında. Yani Türkiye’de gazeteciliğin o gün nasıl yapıldığı ile ilgili. 48’de var, 50’lerde var, 60’larda var parti gazeteciliği. Dünyada da var.
 </p>
 <p>
  <strong>
   -Bugünkü boyutta var mı?
  </strong>
  <br/>
  Bu denli altyapısız, donanımsız, kültürsüzünün başka yerde olduğunu zannetmiyorum. Ama yapacak bir şey yok. Çünkü bu denli karaktersizleşebilmek için ancak bu denli kültürsüz ve bu denli aşağılık olmak lazım. Başka türlü olmaz yani. Bugün doğru dediğinize yarın eğri demek, bugün haklı gördüğünüzü hiçbir paradigma değişmediği hâlde yarın haksız görmek için ciddi bir karaktersizlik lazım. Türkiye’de medyanın sorunu da bugün bu karaktersizlik bence!
 </p>
 <p>
  <strong>
   -30 yıldan fazladır bu işin içinde olan birisi olarak nereden başlatıyorsunuz bunu?
  </strong>
  <br/>
  Bunu önümüzdeki günlerde yayımlanacak bir aylık dergi için yazdım. Türk medyasındaki bu bozulma bana sorarsanız Dinç Bilgin’le beraber başladı. Son dönem itibariyle söylüyorum, Dinç Bilgin’in Türk medyasına girmesi ile beraber, yanında bulundurduğu ekip bir süre sonra medyayı farklı bir noktaya sürüklemeye başladı. Ve özellikle de medyadaki bu güven erozyonu, medyanın birbirine karşı savaşı açıkçası bu naklen yayın ihalesi olayı ile başladı. 1990’ların ortasında.
 </p>
 <p>
  <strong>
   -Avukat Hüseyin Derin Yarsuvat bu konuları gündeme getirirdi…
  </strong>
  <br/>
  Hüseyin Bey o dönem Show TV’nin avukatlığını yapıyordu. Medya grupları birbirlerine çok çirkin ithamlarda bulunmaya başladılar. Medya toplum karşısında birbirini rezil etti ve toplumun medyaya olan güveninde haklı bir sarsıntı meydana geldi. Medyaya kimse güvenmez oldu. Keza, medya gruplarının iktidarlarla olan ilişkileri tatsız oldu. Orada da bütün grupların eşit miktarda zannediyorum hatası vardır. Ha bugünkü iktidar medyasını kastederek konuşuyorsanız, ben orada AK Parti’nin değişim sürecini 2007 yılında görürüm. 2007’ye kadar baktığımız zaman AK Parti iktidarı Türkiye’de hakikaten demokrasi öncelikleri olan bir iktidar görüntüsü verdi. Ama 2007’den sonra işler değişmeye başladı. Ben milat olarak orada Sabah ve ATV’ye el konmasını görüyorum.
 </p>
 <p>
  <img alt="" src="http://web.archive.org/web/20150727121545im_/http://medya.aksiyon.com.tr//aksiyon/2015/01/27/552551.jpg "/>
 </p>
 <p>
  <strong>
   -Her şey 1 Nisan şakası ile başladı yani? (TMSF, 1 Nisan 2007’de Sabah ve ATV’ye el koydu.)
  </strong>
  <br/>
  Aynen. Çünkü o günden sonra, bugün çok şikâyetçi olunan iktidar medyası veya medya türü kurulmaya başladı. Bakarsanız o güne kadar gazeteler üç aşağı beş yukarı belli fikirler doğrultusunda zaten yıllardır şekillenmiş gazetelerdi ve o fikirler doğrultusunda yayıncılık yapıyorlardı. İlk defa olarak merkez medyadan bir büyük gazete ve TV doğrudan doğruya iktidarın kontrolüne geçti ve o kontrol sonrasında da bunun tatlı bir şey olduğu ortaya çıkarak bu kontrol yaygınlaştırılmaya, büyütülmeye çalışıldı.
 </p>
 <p>
  <strong>
   -Ne oldu da 2007’de böyle bir şey planlandı, paradigma değişikliğine gidildi peki?
  </strong>
  <br/>
  Zannediyorum iktidarda daha uzun süre kalıcı olmanın yolunun medyayı kontrol etmekte olduğu anlaşıldı. Çünkü şu çok gerçek ki, medya hiç kimseyi iktidar yapamaz ama iktidarları devirir. Düşünün ki özgür bir medya olsaydı Türkiye’de, 17/25 Aralık sonrasında neler olurdu, özgür medya olmayınca neler oluyor? Hep beraber gördük. O yüzden de medyanın iktidarları değiştirebilme, yani iktidarları getiremese bile yıkma gücünü elinde bulundurmasını bu iktidar istemedi. Ve gideceği ilk seçim öncesinde Türkiye’nin en büyük medya grubuna el koydu.
 </p>
 <p>
  <strong>
   -Burada merkez medyanın da günahı var mı?
  </strong>
  <br/>
  Çok büyük günahı var. Şimdi Sabah Gazetesi’ne hukuksuz bir şekilde el konulduğu zaman bunu söyleyebileceğimiz, yazdırabileceğimiz, yazabilecek tek bir gazete bulamadık merkez medyada. Tam aksine diğer medya grupları merkez medyadaki bir rakiplerinin ortadan kalkmasından dolayı memnuniyet ifadelerini dile getirdi. Ve ben o gün Türkiye’nin en önemli medya patronlarını, medya yöneticilerini ‘yarın sizin de başınıza aynı şeyler gelecek’ diye tek tek uyardım.
 </p>
 <p>
  <strong>
   -Ne yaptınız?
  </strong>
  <br/>
  Konuştum, telefon açtım, yemek yedim, görüştüm, yarın size de aynı şey olacak diye.
 </p>
 <p>
  <strong>
   -Ne tepki verdiler size?
  </strong>
  <br/>
  Medya yöneticileri, medya patronları, holding patronları güldüler. Daha sonra hepsi benzer vergi cezaları ile benzer yaklaşımlarla karşı karşıya kaldılar.
 </p>
 <p>
  <strong>
   -Ne yapılabilirdi veya ne yapılmalıydı o dönemde?
  </strong>
  <br/>
  Büyük tepki gösterebilirdi bütün gazeteler. Ortak bir deklarasyon yayımlayabilirdi. Bütün gazeteler bunu dev dev haber yapabilirdi, en azından Ciner Grubu davalarını kazandıktan sonra. Çünkü davalarını kazandı Ciner Grubu. Buna rağmen verilmedi. Dünya basını ayağa kaldırılabilirdi. Ama tam aksine Türkiye’den dünyaya ‘ya onları boş verin’ mesajı gitti. Ve bugün hâlâ öylesine büyük bir ayıp ki, Türkiye’de medyaya yapılan baskılar Batı’ya anlatılırken o günü kimse hatırlatmıyor. Çünkü o gün herkesin ayıbı. Oysa her şey o gün başladı. Kırılma anı bence odur. Yani Türk basınının kurbanlık koyun gibi teker teker kasabın önüne götürülebileceğinin ortaya çıktığı gün o gündür.
 </p>
 <p>
  <strong>
   -14 Aralık’ın ne anlama geldiğini siz çok iyi anlıyorsunuz o zaman.
  </strong>
  <br/>
  Benim kadar kimse iyi anlayamaz.
 </p>
 <p>
  <strong>
   -Nasıl bakıyorsunuz 14 Aralık’a?
  </strong>
  <br/>
  Hatırlarsınız, 14 Aralık daha ortalıkta yokken, yazılarım ortada, Bank Asya’ya el konmak isteneceğini ilk ben yazdım. Torba yasanın cemaate yakın olduğu söylenen medyaya ve dershanelere el koymak maksatlı yapıldığını ilk ben söyledim. Kimse bunları konuşmuyordu o zaman. Ama bunca yıldır siyaseti takip ettiğim için ve hangi adımın sonrasında neyin geleceğini tahmin ettiğim için… Mesela bunları söyledikten sonra baktık ki hakikaten doğruymuş, niyet oymuş.
 </p>
 <p>
  <strong>
   -Peki, büyük çoğunluk niye sessiz? Neredeyse ‘oh olsun’ diyen de var…
  </strong>
  <br/>
  Ben hayatımda kimseye oh olsun demedim. Ben kin gütmem. İntikam hissi bende katiyen yoktur. Cemaate oh olsun hiç demem. Çünkü ben her türlü hesabın, her türlü yanlışlığın giderileceği yerin yargı olduğunu düşünürüm. Cemaatin bir hatası varsa eğer, o cemaatin, bu cemaatin, şu cemaatin, yani bu cemaati de Fethullah Gülen cemaati olarak kısıtlamıyorum. Cübbeli Ahmet’in cemaati de olabilir, ne bileyim başka bir cemaat de olabilir.
 </p>
 <p>
  Bu arada cemaatin de dönüp kendini eleştirmesi lazım. Yani biz acaba nerede hata yapmışız diye bir bakması lazım kendine. Niye derseniz, bir dönem cemaatin sahip olduğu güç veya sahip olduğu varsayılan güç öyle bir çekim etkisi yaratmış ki insanlar cemaatçi görünmek için bir taraflarını yırtmaya başlamışlar, ‘ben de onlardanım, ben de onlara yakınım, ben de onlarlayım’ diye. Ve bunların yarattığı atmosferle beraber, o atmosferin içerisine giremeyenler alacak hava bulamamışlar. Ve birdenbire sanki bir cemaat zulmü varmış gibi bir hava ortaya çıkmış. Diyorum ya bu belki cemaat adına hareket edendir, belki cemaat kisvesi altına saklanandır. Bir de yargılama süreçleri ile ilgili mesela 80 yaşında ölüm döşeğinde bir profesörün gözaltına alınması ve hapiste kalmasının istenmesini vicdanlar almıyor. Algı bu. Siz benimle ilgili bir algıdan bahsettiniz ya biraz önce…
 </p>
 <p>
  <strong>
   -Yaşananları AK Parti-Camia kavgası olarak mı görüyorsunuz?
  </strong>
  <br/>
  Cemaatin kendi ile ilgili bir algı sorunu yaşadığını düşünüyorum. Bu insanlar bir suça sebebiyet vermişse bunlarla ilgili hesabını sonuna kadar sor. Ama yıllarca insanları gitmeye teşvik ettiğin okulları bugün terör örgütü yuvası olarak algılattığın zaman şimdi bu insanlar ne yapsınlar? O okullarda bilmem kaç yüz bin kişi okumuş. Onların kimisi cemaatçidir, kimisi değildir. Kimisi cemaate düşmandır belki, bilmiyoruz ki.
 </p>
 <p>
  Şimdi ‘aldatılmışız’ deniyor. Tamam, peki aldatıldın diyelim. Sen kendi aldatılmış olma hakkını geçerli bir mazeret olarak görüyorsun da geçmişe dönük olarak başkalarını suçlarken onların aldatılma haklarına niye saygı duymuyorsun? Mesela 28 Şubat soruşturması yapılırken birisi de desin ki ‘bizi de asker aldattı’. Ki asker Türkiye’nin resmî kurumu. Aldatma üzerine bir savunma geçerli olabilir mi ya! Suça bulaşmış birisi kalkıp da diyebilir mi ki, mesela bir PKK’lı ‘valla kandırılmışım’. Kandırılmış olmak suçtan azat etmez ki kimseyi.
 </p>
 <p>
  <strong>
   -Camia’nın terör örgütü ilan edilmesini nasıl yorumluyorsunuz?
  </strong>
  <br/>
  Eğer bir terör örgütü ise cemaat o zaman Hocaefendi ziyaretleri ile övünenlerin de terör örgütüne yardım ve yataklıktan hesap vermesi lazım. Şimdi Türkiye’de her şey darbe, her şey terör örgütü. Ben şunu merak ediyorum. Eğer bütün bu olan bitenler, AK Parti’nin değil de CHP’nin iktidar olduğu bir dönemde olsaydı, mesela diyelim ki CHP’li bir cumhurbaşkanı veya başbakan cemaati terör örgütü ilan etmiş olsaydı, bugün AK Parti’nin tepkisi ne olurdu?
 </p>
 <p>
  <strong>
   -İzzet Çapa ile yaptığınız röportajda demişsiniz ki “Patronun gözünde işe yarar bir makineyiz sadece, modeli geçince yerine yenisini koyabilecek bir makine.  Sonrasında hurdasınız.” Hurda mısınız şu an?
  </strong>
  <br/>
  Hayır, hurda değilim. Tam aksine, mesela tekneden örnek vereyim. Sıfır bir tekneyi aldığınız zaman problemlidir. Fırtına, açık deniz görmemiştir. Her an arıza çıkartabilir. Benim tam aksine, şu anda en iyi zamanım. Mesleki olarak en aydınlanmış zamanımdayım aslında. Doğruları, yanlışları daha iyi ayırt edebilen, olaylara daha dışarıdan, daha soğukkanlı da bakabilen, hırslarını veya öfkelerini daha fazla bastırmış, mantık süzgecini daha fazla kullanabilen, tecrübe sosunu yemeklerin üstüne daha fazla koyabilen bir noktadayım. O yüzden hurda değilim ama bazen hurda olmayan makineler de bir kenarda durabiliyorlar.
 </p>
 <p>
  <strong>
   -Bir şeyi mi bekliyorlar?
  </strong>
  <br/>
  Bazen bekliyorlar, bazen elektrik kesintisi oluyor!
 </p>
 <p>
  <strong>
   -2015 seçimlerini mi bekliyorsunuz mesela?
  </strong>
  <br/>
  Valla ben bir şey beklemiyorum. Yani ben her daim hazırım. Her an her şeyi yapabilecek pozisyondayım. Ama kimsenin de başına dert açmak istemiyorum. Çünkü yaptığımız işin de bir sonucu yok. Evet, toplumu uyandırıyoruz, bilgilendiriyoruz, şunu yapıyoruz, bunu yapıyoruz falan filan. Ama bu, gerçek anlamda bir sonuca ulaşmıyor.
 </p>
 <p>
  <strong>
   -Hedef kitleye ulaşmıyor mu?
  </strong>
  <br/>
  Bence ulaşmıyor. Çünkü toplumda öylesine bir bölünmüşlük, öylesine tartışma ortamı, düşmanca ortam var ki hedef kitlemizi bile kaybettik aslında. Bugün bunu kaybedenler arasında ben varım, Ertuğrul Özkök var. Daha birtakım insanlar var…
  <br/>
  Herkes korku içerisinde olduğu için medyanın çok fazla bir etkisi de kalmadı artık. Ama hiçbir şey sonsuza kadar sürmez. Ne iyi dönemler sonsuza kadar sürer ne kötü dönemler. Ha, bu kötü dönemler tarihte herkesin başına geliyor. Galiba her neslin payına böyle bir dönem düşüyor. Ama geçecek yani kalmaz, dünyanın hiçbir yerinde kalmıyor bunlar. En uzun süreli Saddam, değil mi? 33 sene sürmüş. İnsan açısından tahammülü zor gelebilir ama hiçbir şey sonsuza kadar sürmüyor. Ben şunu biliyorum. Benim çocuklarım, senin çocukların, bir sürü düzgün insanın çocukları Türkiye’de yaşayabilirler. Ama bazı insanların çocukları Türkiye’de yaşayamayacaklar. Yaşamaya utanacaklar.
 </p>
 <p>
  <strong>
   -Medyanın bu hâli tirajlara da yansıyor. 2007’de gazete tirajlarına baktığımızda Sabah 554 binden 340 bine düşmüş 2010’da. Şimdi 300 binlerde. Hürriyet 600 binden 400 binlere, şimdi 350 binlerde. Nereye gidiyor bu iş?
  </strong>
  <br/>
  Sabah’ta 1 milyon 160 binlik bir tiraja erişmiştim hafta sonlarında. Habertürk’te ilk başladığımızda 425 bine çıkardık biz bu gazetenin tirajını. Sonra birtakım hatalar yaptık. Mecburi hatalar. Bilmeyerek değil, hata olduğunu bile bile, mecbur kaldığımız hatalar.
 </p>
 <p>
  <strong>
   -Neyi kastediyorsunuz bununla?
  </strong>
  <br/>
  Siyasi ortam.
 </p>
 <p>
  <img alt="" src="http://web.archive.org/web/20150727121545im_/http://medya.aksiyon.com.tr//aksiyon/2015/01/27/552552.jpg "/>
 </p>
 <p>
  <strong>
   -Halk bu noktada bayağı bir fatura kesti değil mi?
  </strong>
  <br/>
  Kesmez mi? Ben olsam ben de keserim. Bir de bana her şeyle ilgili bol bol fatura çıkartıyorlar. Şu benim için bir övünç kaynağıdır, bu fatura meselesi ile ilgili. Kimse bana hırsız, üçkâğıtçı, ahlaksız demedi. Fikirlerimi beyan ediş biçimimden ötürü eleştirilmiş olabilirim ama hırsızlığım, iş takipçiliğim, yolsuzluğum, birileri ile suç ortaklığım falan filan şimdiye kadar kimse tarafından, bırakın bulunmayı, iddia dahi edilmedi. Çünkü yok öyle bir şey. O açıdan içim ferah. Huzur içerisinde uyuyorum. Mesleki hatalar yapmış, yanlış düşünmüş, yanlış yapmış, yanlış tutum takınmış olabilirim. Bunların hepsi insana mahsustur.
 </p>
 <p>
  Tabii şimdi ben şundan şikâyetçiyim. Şikâyetçiyim derken bu algı doğru değil. İki mesele bana çok dokunuyor. İsim benzerliği kurbanıyım ben. Geçen gün havaalanında telefonum bozulmuştu, birisi bana yardım etti. Adı Fatih’miş. Dedim ki ‘İlk defa bir Fatih’in, adaşımın faydasını gördüm.’ Bazı adaşlıklar iyi sonuçlar vermiyor. Mesela Alo Fatih’i herkes ben zannediyor. Hayır, ben Alo Fatih değilim. Alo Fatih, Fatih Saraç.
 </p>
 <p>
  <strong>
   -Onu bile anlatamadık hedef kitleye diyorsunuz...
  </strong>
  <br/>
  Bunu anlatamadık insanlara. Anlamak da istemiyorlar aslında. Çünkü Fatih Saraç Ankara’dan, muhatap olduğu kesimlerden, dönemin başbakanından sürekli fırça yiyor. Şimdi kimse şunu düşünmüyor: ‘Demek ki orada Fatih Altaylı denen zirzop laf dinlemiyor ki bu adam sürekli fırça yiyor.’ Ben istediklerini yapıyor olsam niye Fatih Saraç her gün fırça yesin? Şimdi 25 Aralık dediğiniz mesele Türkiye’de sadece benim başında oldum bu gazetede manşet oldu.
 </p>
 <p>
  <strong>
   -Gazetede işte ara sıra böyle gidip gelmeler oluyor gibi yorumlanıyordu bu durumlar…
  </strong>
  <br/>
  Gidip gelme değil, ben fırsat bulduğum anda gazetecilik yapmaya çalışıyorum. Ama herkes zannediyor ki bu gazetenin tek sahibi, tek sorumlusu benim ve bir yayın yönetmeni ne isterse odur. Bir yayın yönetmeni ne isterse yapabilir mi? Cüneyt’in (Özdemir) programından bahsedildi. Orada ‘ben bırakırsam bir sürü arkadaşım işsiz kalacak’ dedim.
 </p>
 <p>
  <strong>
   -‘Ben bıraksam gazete devam eder mi emin değilim’ de dediniz ama ediyor şu anda.
  </strong>
  <br/>
  Ediyor da aynı gazete mi devam ediyor, birincisi. İkincisi ben bu gazeteyi daha önce bırakmaya kalkıştım. Turgay Bey, ‘ bırakırsanız kapatırım’ dedi.
 </p>
 <p>
  <strong>
   -Yapar mıydı?
  </strong>
  <br/>
  Personele talimat vermiş. Ben bırakırsam, benim çeşitli gazetelerden getirip işe aldığım, çoluk çocuğunun hayatını bildiğim insanlar işsiz kalacaklar. Onları düşünerek direndim. Ayrıldım, o günden bugüne gazetenin künyesine bakın, neler değişti, personelde kimler gitti. Bir sürü arkadaşımız işsiz kaldı.
 </p>
 <p>
  <strong>
   -Peki, Habertürk Yayın Yönetmenliği’nden ayrılma ve köşeye ara verme noktasına nasıl geldiniz? Turgay Ciner mi, başka etkenler mi sebep oldu?
  </strong>
  <br/>
  Hiç anlatmayayım onu.
 </p>
 <p>
  <strong>
   -Cumhurbaşkanına göre ‘en özgür basın bizde.’ Öyle mi gerçekten?
  </strong>
  <br/>
  Öyle demesinin önünde bir engel var mı! Bunun söylenmesinde bir vahamet yok. Buna gerçekten inanılıyorsa bunda vahamet var.
 </p>
 <p>
  <strong>
   -Ahmet Davutoğlu da dışişleri bakanı iken ‘Evine rahat gidebiliyorsan basın özgürdür’ manasında bir şeyler demişti mesela. Hatırlıyorsunuz o sözü değil mi?
  </strong>
  <br/>
  Hatırlamıyorum. Çünkü Davutoğlu’nun söylediklerini dinlemiyorum. Şu nedenle dinlemiyorum. Söylediklerinin bir kıymet-i harbiyesi yok bana göre sayın başbakanın. Bazı laflarını dinlemesem bile kulağıma geliyor. Bu, Yüce Divan meselesi ile ilgili söyledikleri dün gibi kulağımızda herhâlde. Ama sonuç ortada. Davutoğlu’nun söyledikleri Türkiye açısından bir şey ifade etmiyor. Çünkü sonucu etkileyen Davutoğlu’nun söyledikleri değil, başka birisinin söyledikleri.
 </p>
 <p>
  <strong>
   -Gazetecilikte içinizde ukde kalmış bir şeyler var mı?
  </strong>
  <br/>
  Hiçbir şey yok. Ama gazeteciliği daha bitirmedim. İçimde kalmış ukdeler varsa onları yerine getirecek zamanım hâlâ var. Sadece pek çok kişinin yayın yönetmeni olduğu yaşta ben yayın yönetmenliğini bırakmış vaziyetteyim, on senelik bir yayın yönetmenliği tecrübesinden sonra. Ama bu benim bundan sonra bir şey yapmayacağım anlamına gelmez.
 </p>
 <p>
  <strong>
   -Peki, şimdiye kadarki yöneticilik hayatınızda olsun, gazetecilik hayatınızda olsun, medya-iktidar ilişkileri açısından ne öğrendiniz?
  </strong>
  <br/>
  Şahsi olarak şunu çok iyi biliyorum. İktidarla hiçbir zaman çok yakın olmamak lazım. Şahsi olarak da hiçbir zaman olmadım, ne iktidarla ne iş dünyası ile. Benim arkadaşlarımın tamamı 45 seneliktir. Gazeteci olduğum için arkadaş olduğum kimse yoktur. Siyasetçinin evine gitmem, evime gelmezler. Bir gazeteci bana göre güç odaklarından uzak durmalıdır. Ne kadar yakınlaşırsa gazeteciliği bir kenara bırakmak zorunda kalır, o kadar gazetecilikle ilgili erozyona uğrar. Ve daha vahimi, o yakınlık bir süre sonra size yükümlülük olarak dönmeye başlar. Bu yükümlülükler gazeteciliği yorar. Gazetecilik mesleğini öldürür.
 </p>
 <p>
  <strong>
   -Bu anlamda bugün yaşadığımız ortamda patron değil de idareci ‘öğrenilmiş çaresizliği mi yaşıyor?’ Öğrenilmiş çaresizliğe verdiğiniz bir pire örneği vardı…
  </strong>
  <br/>
  Patronların gazetecilerden genellikle iktidar odaklarına yakın olmaları ile ilgili bir beklentisi olmuş olabilir. Hakiki gazeteciler bu beklentiyi karşılayamazlar. Ben asla kucaklaşmadım siyasilerle. Turgay Ciner’in de aslında sevdiği bir tavırdır bu. Onun da kişisel tavrı o yöndedir ama bu da bir yönden sahipsizlik duygusu getiriyor. Sahipsiz gazetecilerin başına bir sıkıntı geldiği zaman kimse çok fazla umursamıyor.
 </p>
 <p>
  <strong>
   -Çalıştığınız gazetelere, TV’lere bakıyorum. Nerede ise bir tek Zaman’da çalışmamışsınız. Gazeteciliğin Yılmaz Vural’ı diyebilir miyiz size?
  </strong>
  <br/>
  Yılmaz Vural demek doğru değil. Çünkü o kadar fazla bir yerde çalışmadım. Zaten Babıali 40 odalı konak. Cumhuriyet’te başladım. Gelişim Yayınları’na geçtim. Sonra orayı Asil Nadir aldı. Günaydın, Güneş’te çalıştım. Güneş’te çalıştığım zaman Türkiye’nin en büyük gazetesi idi. 1 milyon satıyordu. Şimdi Güneş başka bir şey.
 </p>
 <p>
  <strong>
   -Medyadaki dengeleri Güneş mi bozdu biraz?
  </strong>
  <br/>
  Çok iyi paralar verdi, evet. Ama Mehmet Ali Yılmaz, Asil Nadir’den önce Çavuşoğlu-Kozanoğlu iyi paralar vermiş, o zaman, kuruluşunda.
 </p>
 <p>
  <strong>
   -Şunu sormak istiyorum. O dönemdeki bazı gazeteciler için çok konuşuldu, çok yüksek paralar aldılar diye. Bir gazete idarecisi o kadar yüksek paraları ne için alır?
  </strong>
  <br/>
  Ben ona her zaman karşı oldum.
 </p>
 <p>
  <strong>
   -Aldılar değil mi?
  </strong>
  <br/>
  Bilmiyorum. O zaman için büyük paralar aldıkları iddia edildi. Bir gazete kurarken transfer etmek için birilerine bir paralar verilebilir elbette ama ben bir gazete yöneticisinin çok para kazanmasının çok ayıp olduğunu düşünüyorum. Yani sürdürülebilir para almıyorsanız eğer o zaman o işin esiri olursunuz.
 </p>
 <p>
  <strong>
   -Hiç ‘keşke’ falan dediğiniz oldu mu, pişmanlık anlamında?
  </strong>
  <br/>
  Bazen yanılarak yanlış veya gereksiz yere sert yazdığım yazılar olmuş olabilir. Sonra insan üzülüyor niye yaptım diye. Bunların sayısı çok değildir.
 </p>
 <p>
  <strong>
   -‘Gazetecilik onuru ayaklar altında’ diyorsunuz ki yaşayarak görüyoruz bunu zaten. Bir de bugün Türkiye’de ben mutluyum diyen gazeteci var mıdır?
  </strong>
  <br/>
  Bence yoktur.
 </p>
 <p>
  <strong>
   -Havuzdakiler?…
  </strong>
  <br/>
  Onlar iyice mutsuzdur bence.
 </p>
 <p>
  <strong>
   -Niçin?
  </strong>
  <br/>
  Çünkü onlar kendilerini bizden daha iyi bilirler!
 </p>
 <p>
  <strong>
   -Şu anda medyada kaç gazete kaldı?
  </strong>
  <br/>
  Hâlâ gazetecilik yapmaya çalışan birkaç gazete olduğunu söyleyebilirim.
 </p>
 <p>
  <strong>
   -2,5 mu?
  </strong>
  <br/>
  İyimser rakam.
 </p>
 <p>
  <strong>
   -17 Aralık dosyası kapandı mı?
  </strong>
  <br/>
  Bunu yazdım. Devlette bir dosya açıldıysa kapanmaz. Ona bir seri numarası verildiyse delilleri de yok edilemez. Delileri yok ettiğini zannetsen de edemezsin. 17 Aralık’ta eğer bir suç var ise ortada bunun hesabı bugün sorulmazsa yarın sorulur, yarın sorulmazsa öbür gün sorulur, öbür gün sorulmazsa diğer bir gün sorulur. Bunlar kaybolmaz.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/roportaj/bazilarinin-cocuklari-turkiyede-yasamaya-utanacak_541158), [web.archive.org (arşiv bağlantısı)](http://web.archive.org/web/20150727121545/http://www.aksiyon.com.tr/roportaj/bazilarinin-cocuklari-turkiyede-yasamaya-utanacak_541158)
