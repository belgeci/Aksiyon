# Hükümet düşüren kaset!

*Cemal A. Kalyoncu 2014.03.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkbank ihalesini kazanan Korkmaz Yiğit’in Alaattin Çakıcı ile ilişkisi ortaya çıkınca ‘Kaset hükümetimizin önünü kesmeye yönelik büyük bir komplodur’ diyen Başbakan Mesut Yılmaz, istifa etmek zorunda kalmıştı
  </font>
 </div>
 <div id="newsText">
  <font class="detail-text">
   <p>
    'Yayımlanan kaset, çetelerle mücadele konusunda hükümetimizin önünü kesmeye yönelik büyük bir komplodur.” Başbakan, kaset ortaya çıktığı ilk anda söylemişti bunları. Ertesi gün çıktığı bir TV programında da “Kirli ilişkiler iş, siyaset, medya ve kamuoyunu sarmış durumdadır. Önümüzü kesmek istiyorlar, mücadelemizi sürdüreceğiz.” diyecekti.
   </p>
   <p>
    Sözlerin sahibi gensoru ile düşürülen 55. Hükümet’in başbakanı Mesut Yılmaz’dı. O’na bu sözleri söyleten ise işadamı Korkmaz Yiğit’in, daha önce kayda alıp, tutuklandığı gün kendi kanalında yayına verdirttiği kasetti. Kasetin içeriği Türkiye gündemine tabir caizse ‘bomba’ gibi düşmüştü. Yiğit, özelleştirmeden aldığı Türk Ticaret Bankası’nın (Türkbank) satışı ile ilgili, işin içine Alaattin Çakıcı’nın adının da karıştığı uzunca bir kaset kayda almıştı. Başbakan Mesut Yılmaz’ın da sürece dâhil olduğunu söylüyordu işadamı…
   </p>
   <p>
    Baştan alalım isterseniz. 28 Şubat süreci diye bildiğimiz dönemde Refahyol Hükümeti’nin başbakanı Necmettin Erbakan, görevi DYP lideri Tansu Çiller’e devretmek üzere, baskılar sonucu 18 Haziran 1997’de istifa etmişti. Fakat beklenmeyen olmuş, Cumhurbaşkanı Demirel 55. Hükümet’i kurma görevini Anavatan Partisi Genel Başkanı Mesut Yılmaz’a vermişti. CHP’nin dışarıdan desteğiyle ANAP-DSP-DTP (Demokrat Türkiye Partisi) yani ANASOL-D Hükümeti kuruldu. 30 Haziran’da Demirel’e sunulan hükümet, 12 Temmuz’da da TBMM’de güvenoyu aldı. İşte zamanın Genelkurmay Başkanı İsmail Hakkı Karadayı’nın Mesut Yılmaz’a ‘altın tepside’ sundukları iktidar böyle kurulmuştu.
   </p>
   <p>
    Öte yandan, ailesi Bakü’den Türkiye’ye göç etmiş, kendisi de 1943 yılında Erzincan’da dünyaya gelmiş Korkmaz Yiğit, 1978’de girdiği inşaat işlerinde konut ve sanayi siteleri yapmakta iken hızlı bir yükselişe geçmişti. Platin ve Panorama Konutları, Kibele Evleri, bilindik projeleri idi. İnşaatçılıkta, çeşitli işadamları ile ortaklıklarıyla daha da büyümek istiyordu. 1997’de, bütün işlerini Korkmaz Yiğit Holding çatısı altında toplamıştı. Yiğit’in hayatını asıl değiştirecek hadise o yıl yaşanacaktı. Mart 1997’de Bank Ekspres’i satın almıştı. Bankacılık, tek başına yapılabilecek bir iş alanı değilmiş gibi başka alanlara da yönelmeye başladı. TV dünyasına girdi. Önce Kanal E’yi kattı bünyesine. Genç TV ile de ikinci televizyon kanalını satın almış oldu. Sırada gazeteler vardı. Dinç Bilgin’den aldığı Yeni Yüzyıl ve Ateş gazetelerinin de sahibi oldu. Kanal 6’yı da alarak medyadaki pastasını büyütmeye başladı. Fakat asıl fırtınayı Milliyet’i alarak kopardı. Milliyet çalışanları bile bu satışa bayrak açmıştı. Korkmaz Yiğit, başlangıçta, yapacağı büyük inşaat projelerinin reklamları için kullanmayı düşünüyordu televizyonlarını. Hatta bankacılığa da bu iş için girdiğini anlatacaktı. Çünkü satacağı konutlara yüksek kredi verebilecek bankaya ihtiyacı vardı. Bank Ekspres bunun için küçük kalıyordu.
   </p>
   <p>
    Korkmaz Yiğit, yurtdışında banka ararken Merkez Bankası Başkanı Gazi Erçel’in, kendisine, Türkbank’ı almasını tavsiye ettiğini söylüyordu. Ne olduysa bundan sonra olmuştu zaten. Türkbank ihaleye çıkarıldığında Hayyam Garipoğlu, Erol Aksoy, Korkmaz Yiğit, Ahmet Nazif Zorlu ve Ali Balkaner olmak üzere beş taliplisi vardı. Garipoğlu ve Balkaner ilk turda çekildi. İhale 600 milyon dolara Yiğit’e kaldı. Hazine 8 Eylül 1998’de bankanın satışına onay verdi. Her şey yolunda gidiyordu… 17 Ağustos 1998’de Alaattin Çakıcı yakalandı. Sonra, Çakıcı’nın Türkbank ihalesi için devreye girdiği çıktı ortaya. CHP Milletvekili Fikri Sağlar, 13 Ekim 1998’de Meclis’te basın toplantısı düzenleyerek Yiğit ile Çakıcı’nın konuşma kasetleri olduğunu açıkladı. Başbakan Mesut Yılmaz, aynı gün Türkbank’ın satışının dondurulduğunu duyurdu. Ardından ihale iptal edildi. Bundan sonrası, önce ‘istifa etmem’ diyen başbakan ve hükümet için çorap söküğü gibi geldi.
   </p>
   <p>
    Türkiye’nin üçüncü büyük medya patronu olmayı hayal eden Korkmaz Yiğit için çöküş başlamıştı. Bank Eskpres’e el konuldu. Milliyet’i yeniden Aydın Doğan’a devretti. Nesim Malki cinayetiyle ilgili de hedef gösterilmeye başlandı. 9 Kasım 1998’de gözaltına alındı. ‘Cürüm işlemek için teşekkül oluşturmak ve ihaleye fesat karıştırmak’ suçlarından yargılandı ve cezaevine girdi.
   </p>
   <p>
    Korkmaz Yiğit’in, gözaltına alındığında, sahibi olduğu Kanal 6 televizyonunda, daha önceden kaydettiği anlaşılan bir kaseti yayımlandı. Sürece dair Devlet Bakanı Güneş Taner dâhil Başbakan Mesut Yılmaz’a bilgi verdiğini anlatıyordu. Yiğit, o kasette, süreci baştan aşağıya anlattığı için daha pek çok işadamı ve politikacının da ismini veriyordu. İhaleye, Çakıcı’dan çekindiği için girmemeyi düşünmüş, sonra bazı milletvekilleri ve bakanların heveslendirmesi ile dâhil olmaya karar vermişti; bütün bunlardan başbakana da bilgi verdiğini savunuyordu. İstanbul polisi de Çakıcı ile Yiğit’in ilişkisi olduğu konusunda üç ay içerisinde iki kez uyarıda bulunmuştu resmî makamlara…
   </p>
   <p>
    Sonuçta, “Yayımlanan kaset çetelerle mücadele konusunda hükümetimizin önünü kesmeye yönelik büyük bir komplodur.” diyen Mesut Yılmaz’ı, 25 Kasım 1998’de gensoruyla koltuğundan etti; hem de, 12 Kasım 1998’de İtalya’da yakalanan PKK’nın başı Abdullah Öcalan’ı teslim alan başbakan olmak üzere iken…
   </p>
   <p>
    Sonraki yıllarda Başbakan Yılmaz ve Devlet Bakanı Güneş Taner’e, Türkbank ihalesinden dolayı Yüce Divan yolu görünürken, 56. Hükümet’i kurmak da Bülent Ecevit’e nasip olacaktı…
   </p>
   <hr/>
   <h3>
    <span>
     YİĞİT KASETTE YILMAZ’LA DİYALOGLARINI ANLATMIŞTI
    </span>
   </h3>
   <p>
    - Başbakan, ‘Korkmaz 510’a kadar çıksın. Tabii aradaki farkı telafi etmesi için biz kendisine yardımcı olacağız.’ demiş.
   </p>
   <p>
    - Sonra Başbakan’a gittim. ‘Hayırlı olsun. Adamlar 505’in üstüne çıkmayacaklarını söyledikleri hâlde çıktılar, ne yapalım? Güneş Bey’le temasına devam et.’ dedi.
   </p>
   <p>
    - Güneş Bey 410’luk mektubun bir kısmını Emlak Bankası’ndan bir kısmını da Vakıflar Bankası’yla halletme yoluna gidebileceğimi söyledi.
   </p>
   <p>
    - Yine bu arada Sayın Başbakan’ı aradım. Dedim ki ‘Milliyet’in alınması söz konusu.’ Çok heyecanlandı. ‘Mutlaka almalısın.’ dedi. ‘Güneş Bey’le görüş.’ dedi. Güneş Bey neden daha önce Başbakan’ın haberi oldu diye bana bozuldu. ‘Böyle yaparsan sana yardımcı olamam.’ dedi. Nakit ihtiyacımı söyledim. O da Başbakan’a durumu söyledi. Başbakan da ‘Yardımcı olun.’ dedi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37985-hukumet-dusuren-kaset.html), [web.archive.org (arşiv bağlantısı)](http://web.archive.org/web/20140311010152/http://www.aksiyon.com.tr:80/aksiyon/haber-37985-hukumet-dusuren-kaset.html)
