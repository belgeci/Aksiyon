# O da bir baba

*Cemal A. Kalyoncu 2000.01.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mehmet Ali Birand, Türk basınında 'kör nokta' olarak anılacak 28 Şubat'ın 'taşıyamadıklarından' biri olarak yerini aldı. Birand'ı biriki haftadır Zaman gazetesinde yayınlanan '28 Şubat itirafçılarından' ayıran bir yanı daha var.
  </font>
 </div>
 <div id="newsText">
  <font class="detail-text">
   Birand, 28 Şubat'ın direkt hedefleri arasında da görüldüğünden tam anlamıyla o sürecin mağdurlarından birisi oldu. "Çok zor bir dönemdi" dediği 28 Şubat'ı Birand, Babıali'nin 'yüzkarası' olarak değerlendirmektedir bugün: "Babıali'de kimse birkaç yürekli kişinin dışında çıkıp da arkamda durmadı."
   <br/>
   <br/>
   Olay PKK'nın iki numaralı adamı Şemdin Sakık'ın yakalanıp ifade vermeye başlaması ile gelişmişti. Nasıl olmuşsa olmuş, Birand'ın ismi de Cengiz Çandar gibi PKK'nın 'gönüllü destekçileri' arasında yer almıştı: "Sakık'ın ifadelerinden bahsetmeye başladılar, hiç üstüme alınmadım, hiç de rahatsız olmadım. Sonunda birgün kendi gazetemi (Sabah) açıp okuduğum zaman dehşete düştüm." Sakık'ın destekçi diye bahsettiği (söylediği varsayılan) ifadeleri Sabah haber yapmış ve kendi yazarı olan Birand'a hiç birşey söylememişti gazete idarecileri. Onun için Zaman'daki röportajında Mehmet Barlas'ın, Taha Akyol'a dayanarak Çevik Paşa'nın Milliyet'in yayın toplantısına katıldığını söylemesine ben şaşırmadım. Barlas'a göre Aydın Doğan, Bir'e, 'Yazmasını istemediklerine, gel kendin anlat' demiş. Ama Dinç Bilgin bunu yapmadığı için, Birand  gazeteden uzaklaştırılmış. Sabah Genel Yayın Yönetmeni 'Kusura bakma artık seni taşıyamıyoruz' demek zorunda kalmış Birand'a. Bu nedenle Birand'ın "Ben şunu yapmadım. Ey Çevik Bir, deniyor ki sen bana şey yapmışsın, şimdi ben sana ödeteceğim. Ondan sonra geldi benim yarım saat karşımda dikildi (CNN Türk'teki röportaj), yeterdi zaten" demesini gayet iyi anlıyorum. Mehmet Ali Birand, o süreçte bu işten sıyrılmak için söylentilerin çıktığı ilk anda DGM Savcısı'na gidip kendisi hakkında araştırma yapılmasını ister. Savcının cevabı, 'Yok ki böyle bir şey, soruşturma açalım' olur. Derken süreç yavaşlar, herşey durulduktan sonra 28 Şubat hafiften de olsa tartışılmaya başlanır. Birand da Sabah'tan ayrıldıktan sonra geçtiği Doğan Grubu'nda Aydın Bey'in ricası ile Posta'da köşe yazmanın yanında CNN Türk'ü sırtlayarak basındaki yerini pekiştirmetedir bugün.
   <br/>
   <br/>
   Hayatını değiştiren karşılaşma
   <br/>
   <br/>
   Türk basınını yakından izleyen orta yaşın üzerindeki gazete okuyucuları Mehmet Ali Birand imzasının daha çok uluslararası kriz dönemlerinde öne çıktığını hatırlayacaklardır. Yıl 1967'dir. Genç gazeteci Birand Milliyet'e gireli henüz üç yıl olmuştur. O yıllarda NATO genç gazetecileri davet edip brifingler vermektedir: "Yunanistan ile meşhur 67 krizi çıkmıştı. Ben de akşam NATO için Brüksel'e gideceğim. Abdi Bey'le (İpekçi) tam yazı işlerinin önünde karşılaştım. Brüksel'e gideceğimi, istediği birşey olup olmadığını sordum. O da 'Bu krizin ortasında Brüksel'e gidilir mi?' dedi. Ne yapayım? 'Atina'ya git' dedi. O karşılaşma benim hayatımı değiştirdi." Birand Atina'ya gider, kendi deyimiyle oradan 'mütthişşş' haberler yapar. Manşetlere çıkar.
   <br/>
   <br/>
   Askeri yeteri kadar övmeyen kitap
   <br/>
   <br/>
   Birand'ın şansı bir kez daha gülecektir. O da yine bir kriz zamanıdır: "1974 Kırbrıs krizi öncesi bir iş için geldiğim için kazara yazı işlerinde idim. Çıkartma başladı, merkezde kalıp yazı işlerine yardım ettim. Kriz bitince Cenevre Konferansı başladı. Abdi abi ile karşılaştık, yine 'Sen git' dedi." Birand orada da çok iyi bir performans gösterir. Ve ardından Rumca'ya da çevrilecek 30 Sıcak Gün kitabı gelir. Bir süre sonra da Türkiye AET İlişkileri'ni anlattığı bir kitabı daha yayınlanır. O artık gazeteciyazardır. Fakat asıl kıyameti Emret Komutanım kitabı koparacaktır: "Askerlerle ilişkim Brüksel'de çalıştığım dönemde başladı. NATO'da askeri konularla ilgilenen tek bendim. Hepsi tanıdığım, sevdiğim insanlardı. Bütün gürültü Emret Komutanım kitabından sonra koptu. Emret Komutanım kitabı o güne kadar alışılmış övme kitabı olarak beklenirken, yeteri kadar övmeyen bir kitap olarak çıkmıştı." Yedi yaşında iken ayağına kaynar suyun dökülmesi sonucu dizi bükülmediğinden askerliğini yapmayan Birand, tanınmaya başladığı kadar askerlerin de şimşeklerini üzerine çekecektir böylece. Televizyon bu işi daha da hızlandırır. Aslında televizyon Birand'ın kafasında Brüksel'e gittiği 1971'den itibaren vardır. Ama tek kanallı Türkiye'de onun ekranla buluşması 1985 yılını bulacaktır. Daha önce Avrupa'da iken BBC radyosuna yaptığı yorum ve haberler, onun komplike olayları basitleştirerek anlatma yönünü kuvvetlendirir. Bu üslup televizyona da yansıyınca ve bir de 32. Gün'de, o güne kadar Türk halkının görmediği, duyup bilmediği konuları ele almaya, yapılmayanları yapmaya başlayınca artık dikkatler onun üzerinde yoğunlaşır. Onbeş yıldır süregelen 32. Gün, Mehmet Ali Birand'ı Türkiye'ye mal eder. (Bugün, alışageldiğimiz 32. Gün formatından oldukça uzaklaşmıştır. Ama 25 bin dolara mal olan eski formattaki 32. Gün'ün parasızlık yüzünden değişikliğe uğradığını belirten Birand, yavaş yavaş eski formata yöneleceğini söylüyor.) Aslında Birand, 1991'de, 20 yıl kaldığı Brüksel'den Türkiye'ye dönüş kararı aldığında çok yakın çevresinden başına gelebilecekler konusunda uyarılmıştır: "Ne diye kendini o iğneli fıçının içine atacaksın dendi. Ama benim için ideal Avrupa'da yaşamak değildi. Bütün riskleri göze alıp geldim."
   <br/>
   <br/>
   Ermenilik meselesi
   <br/>
   <br/>
   İlerleyen yıllar Birand'ın yakın çevresini haklı çıkaracaktır. 'Haso Yahudi dönmeliğinden' Ermeni olmaya kadar çeşitli isnatlara maruz kalacaktır Birand: "Bana Ermeni p... de dediler. Ailemin bir tarafı Karadeniz Ereğlisi'nden, bir tarafı İstanbullu. Aile ağacımda bildiğim kadarı ile Ermeni yok." Bunların nedenini hâlâ da anlamış değildir: "Hayatta kimsenin ayağına basmadım, kimsenin pozisyonunu almadım. Kimsenin yerine geçmeye çalışmadım. Fakat sürekli insanlar üstüme geldi. Siyasiler geldi, sonra askerle anlaşmazlığım çıktı. Ama yaptıklarım son derece normal şeylerdi." Birand, "yaptıklarım normal şeylerdi" demesine rağmen, bu yaptıklarını başka birisine yaptırmayacaklarını da söylemektedir: "Başkası katiyen bunun altından kalkamazdı." Geçmişteki başarıları yüzünden 'tolere' edildiğini düşünmektedir. Ona göre Brüksel'den dönüş yapmasa idi "yolunu kaybetmiş zavallı bir demokrat olarak görülecek" ve bunları yaşamayacaktı. Bir de farlılıklar peşinde koşmasa daha az hedef olacaktı belki: "Ben herkesin yaptığını yapmak istemeyen bir insan olmaya çalıştım. İlk defa Avrupa'da ve Moskova'da Milliyet'in bürosunu açtım. Yine ilk defa Avrupa'da oradan oraya dolaşmaya başladım. Herkes işin kolayına kaçarken ben zoruna gittim. Başka türlü Mehmet Ali Birand olamazdım ki."
   <br/>
   <br/>
   Dedesi Posta Nazırı
   <br/>
   <br/>
   M. Ali Birand olmuştur ama buraya oldukça sıkıntılı bir çocukluk dönemi geçirerek gelmiştir o. Bu zorlukları, nazır torunu olmasına rağmen yaşamıştır. Birand'ın babasının dedesi Mehmet Ali Bey Posta Nazırı'dır. Nitekim aile, onun zamanında alınan İstanbul Erenköy'deki köşkte halen duruyor yaşayacaktır üç kuşak boyunca. Birand'ın dedesi Mithat Bey ise bugünkü adıyla Gümrük Bakanlığı'nda memurluk yapar. Babası İzzet Bey de aynı bakanlıkta görev alacaktır. Mehmet Ali, İzzet Bey'in Karadeniz Ereğlisi'nden memur bir ailenin kızı Mürüvvet (Dikerdem) Hanım'la evliliğinden ikinci çocuk (Birincisi Ural1940) olarak 1941'de doğar. Üç yaşında iken babasını kaybedince, Türkiye'nin Tahran ve Amman büyükelçiliğinde bulunmuş dayısı Mahmut Dikerdem'in himayesinde annesi tarafından büyütülür. Mahmut Dikerdem daha sonraki yıllarda Mehmet Ali'nin hayatında en önemli dönüm noktası olacak bir olaya daha imza atacaktır.
   <br/>
   <br/>
   Babası vazife başında vefat ettiği için devlet Mürüvvet Hanım'a aylık bağlamıştır: "Üç aylıklar beklenirdi. Allah'tan köşk vardı, orada otururduk. Ben kömür sobasıyla büyüdüm." Babasının vefatıyla sıkıntılar başladığından Vasfi Rıza Zobu gibi dönemin önde gelen sanatçılarının da katıldığı köşkün bahçesindeki 'cumartesi eğlenceleri' de sona erer tabii.
   <br/>
   <br/>
   'Utanç duyuyorum'
   <br/>
   <br/>
   1950'de Erenköy Zihni Paşa İlkokulu'na giden küçük M. Ali'yi dayısı Mahmut Dikerdem Galatasaray Lisesi'ne yazdırıp okutur. Birand, burada ünlü avukat Hüseyin Yarsuvat, MİT Müsteşarı Şenkal Atasagun, tiyatrocu 'Atkafa Şevket' (Şevket Altuğ), Dışişleri'nde diplomat olan Uluç Özülker ve bugünün nice diplomatları ile birlikte arkadaşlık ederek yatılı okur. 1960'ta, daha sonra 'utanç duyacağı' ihtilali çağıran bir yürüyüşün içinde bulunur: "O gün yaptığım o bilinçsiz hareketten utandım." 1971'deki ihtilalden dışarıda olduğu için etkilenmez, 1980'de ise Barış Derneği Başkanı olan dayısını hapse gönderir Birand. Sonraki yıllarda Birand, askerlerden uzağa düşecektir.
   <br/>
   <br/>
   Baba Mehmet Ali
   <br/>
   <br/>
   Ucu ucuna sınıflarını geçen ama ders dışı faaliyetlerde çok aktif olan Birand, bu yıllarda ne olacağını belirlemiştir. Gazeteci olmaktır niyeti. Fotoğrafçılık, tiyatro, kültür sanat ve nihayet okulun dergisini de çıkaran Neşriyat Kulübü'ne girer. Dergiyi çıkarmaya başlayınca 'Baba' lakabının yanında 'patron' olarak da anılmaya başlar. Dergi sayesinde Milliyet'le, dolayısıyla Abdi İpekçi ile tanışır. Birand liseden sonra İstanbul Üniversitesi Fransız Filolojisi Bölümü'ne girer. Burada, sonradan solun en azılı gençlik liderlerinin geçeceği yer olacak Türkiye Milli Gençlik Teşkilatı'na girer. Ama annesinin parası olmadığı için ikinci sınıfın sonunda okulu bırakmak zorunda kalır. Para kazanmak mecburiyetindedir. Tam da bu yıllarda (196364) Koç Grubu, Uniroyal Lastikleri'nin Türkiye pazarına satışına hazırlandığından satış elemanı aramaktadır. Ford'un ithal biriminin başında olan Kenan İnal'ın vasıtasıyla Vehbi Koç'la bir görüşme yapar: "Vehbi Bey, bana lastik satar mısın dedi. Lastik satmak deyince benim aklımda sırtında lastik alıp, hamal gibi satmak şeyi var. Hiç aklımdan geçmediği için hayır dedim. Peki bu gün bir iş yapmak istersen ne yaparsın dedi. Gazetecilik dedim. Peki sana gazetecilik teklif eden var mı? Abdi İpekçi ile konuşuyorum. İpekçi gel bizde çalış diyor. Hı, çok mu istiyorsun dedi. Evet dedim, ama mecburum, sizde çalışmayı çok istiyorum." Birand bu arada Koç tarafından İngilizce eğitimi için yurt dışına gönderilir. Aradan zaman geçer, Vehbi Bey'den bir ses çıkmaz. Abdi İpekçi devreye girer ve Koç, İpekçi'ye "Sen al, gazeteciliği istiyor" der: "Ben Uniroyal'e girseydim zengin olurdum. Düşünüyorum da kaçmış en büyük fırsatlarımdan biridir bu." Milliyet'te Adnan Tahir'in yanında, o ayrılınca da Yener Süsoy'la bir yıl kadar magazin servisinde 'dokuz sütunlük sayfaya oniki sütunlük başlıklar' vererek çalışır. İpekçi, 'Yapamıyorsun' diyerek gazetenin halkla ilişkiler bölümünde görevlendirir onu. Orası da tatmin etmemektedir onu. İpekçi, ümidi kesmek üzeredir Birand'dan. Son bir şans daha, Sami Kohen'in başında bulunduğu, Milliyet'in Dış Haberler bölümünde görev verir ona. Birand, Kohen'in yanında 'kendini bulacaktır.'
   <br/>
   <br/>
   1971'de Milliyet'in o zamanki patronu Ercüment Karacan'ın üvey kızı (Cemile Hanım'ın eski eşinden) Cemre (Güngören) ile evlenmek üzere olan Birand için bu olay gazeteden atılmasına yeter sebeptir. Çünkü patronu Ercüment Karacan, Cemile Hanım'la kavgalı bir şekilde ayrılmıştır. Karacan, eski eşiyle ilişkisi olan herkesten 'nefret' etmektedir: "Benim de kızı ile evlenme aşamasına geldiğimi duyunca benden de nefret etmeye başladı." Tam gazeteden atılacakken, İpekçi 500 dolar vererek Birand'ı Brüksel bürosunun kurulması için Avrupa'ya gönderir. Çiftin bu evliliğinden 1977'de Umur adında, şu anda Amerika'da Discovery Chanell'da çalışmakta olan bir çocukları olacaktır.
   <br/>
   <br/>
   1980 öncesi CHP ve sonrasında Turgut Özal'ın siyaset tekliflerine sıcak bakmayan Birand'ın en önemli özelliklerinden biri zamanını bizi bir saat bekletmesine rağmen iyi planlamaktır. Biri 28 Şubat, diğeri de Özal dönemi ile ilgili iki kitap çalışması yapan Birand, bir ara ölüm listelerine de girer. Anlattığına göre Yeşil bütün tespitleri bizzat yapmıştır ama sonrasında nasıl olmuşsa bu karar uygulamaya sokulmamıştır.
   <br/>
   <br/>
   Medya tarihi herkesin ilgisini çekiyor. Bu tür kitapların en yeni örnekleri olarak Sabah, Cumhuriyet ve Milliyet olaylarını anlatan kitapları biliyorum. 28 Şubat, siyasette olduğu kadar medyada da büyük yaralar açtı. Bu kitaplar da daha şimdiden 'eksik' kalmış oldu. Medyanın 28 Şubat'ta yaşadıklarını anlatan bir kitabın 'best seller' olacağından eminim. Neden mi? Düşünce suçundan hapishaneye düşen Temel'in fıkrasındaki gibi bir kitaptan beklenenlerin hepsi var burada da ondan.
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=5694), [web.archive.org (arşiv bağlantısı)](http://web.archive.org/web/20130122185008/http://www.aksiyon.com.tr:80/aksiyon/newsDetail_getNewsById.action?newsId=5694)
