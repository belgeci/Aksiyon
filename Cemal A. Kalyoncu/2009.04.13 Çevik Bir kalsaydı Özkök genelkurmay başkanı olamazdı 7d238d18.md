# Çevik Bir kalsaydı, Özkök genelkurmay başkanı olamazdı

*Cemal A. Kalyoncu 2009.04.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hayatında çok pişmanlıkları olduğunu söyleyen gazeteci Sabahattin Önkibar, muhalifliğini şahsi sebeplere dayandırıyor. Türkiye’de derin devlet olmadığından bahsederken, “Ankara’da iş takipçiliği yapmayan temsilci yok.” diyor.
  </font>
 </div>
 <div id="newsText">
  <font class="detail-text">
   Gençliğinde Hergün Gazetesi okuyanları solcuların, Cumhuriyet okuyanları da sağcı ve ülkücülerin dövüp denize attığı bir kuşağın temsilcisi gazeteci Sabahattin Önkibar. 12 Eylül öncesi gençlik hareketleriyle darbeye zemin hazırlayanlara malzeme olmuş birisi. Bugün kullanıldıklarını söylüyor. Fakat aynı Önkibar, Ergenekon sürecinde yazıları ve duruşuyla kendisi ‘öyle değil’ dese de taraflı bir imajla çıkıyor okuyucu karşısına.
   <br/>
   <br/>
   Mesut Yılmaz’la başbakanlığı döneminde çok yakın olan, Turgut Özal’ın cumhurbaşkanlığını desteklediği için küstürdüğü Süleyman Demirel’e 5 kez gül gönderip gönlünü alan Önkibar, diğer hemşehrisi Başbakan Recep Tayyip Erdoğan’a ise ‘tamamen şahsi’ sebeplerle muhalif. Önkibar muhalif kalmaya itildiğini düşünüyor. Muhalifliği “Ben AKP’ye şu an itiraz ediyorum. Şimdi AKP sahipleniyorsa ben sahiplenmiyorum.” düzeyinde.
   <br/>
   <br/>
   20 yıldır Ankara’da gazetecilik yapan Önkibar, bugün darbeleri önlemesiyle adı ‘demokrat paşa’ya çıkan Hilmi Özkök’ün hak ettiği Genelkurmay Başkanlığı’nı az kalsın Çevik Bir’e kaptıracağını anlatıyor. 1999 depreminde ‘olağanüstü hâl’ ilan edilmemesini Çevik Bir’e bağlıyor. Zira ‘olağanüstü hâl’ olsaydı Hilmi Özkök emekli edilip Bir, Genelkurmay Başkanı olacaktı.
   <br/>
   <br/>
   -Son süreçte yazdıklarınızla bir şeylere alet olduğunuzu düşünüyor musunuz?
   <br/>
   <br/>
   Hayır, ben kimseye alet olmam. Bakın bunu bütün dürüstlüğümle söylüyorum. O kadar açık sözlüyüm ki. Ben Enver (Ören) Bey’in temsilcisi oldum Ankara’da. Enver Bey, Fehmi Koru ve Yalçın Özer geldi, 1995 senesi. Fehmi Koru o zaman TGRT’den program talep ediyor. Enver Bey ‘Gelin namaz kılalım çocuklar.’ dedi. ‘Ya Enver abi, başka zaman 5 vakit kılamıyorum. Şimdi kılarsam Allah için değil, sizin için kılmış olurum. Ben oruç tutuyorum, cumalara gidiyorum. Fırsat buldukça da kılarım ama 5 vakit kılmıyorum. Şimdi riya olur, patronu için namaz kıldı derler.’ deyip kılmadım. Açık sözlü bir adamım.
   <br/>
   <br/>
   -Ergenekon’a taraf biri olarak biliniyorsunuz ama.
   <br/>
   <br/>
   Asla değilim, altını çizerek söylüyorum.
   <br/>
   <br/>
   -Ama destek çıkıyorsunuz.
   <br/>
   <br/>
   Yo hayır. Ben taraftarı değilim. Olamam da böyle bir şeyin. Nasıl olurum ya. Ama şu Ergenekon’un siyasi baskı aracı olarak kullanıldığını düşünüyorum. Şimdi ben AKP’ye karşıyım. Ben sağda, milliyetçi, muhafazakâr bir adamım arkadaş. Yani benim ne işim olur?
   <br/>
   <br/>
   -Bunların yanında ulusalcı sıfatını da eklemek gerekiyor değil mi sizi tanımlarken?
   <br/>
   <br/>
   Hayır, ben milliyetçiyim. Olur mu öyle şey?
   <br/>
   <br/>
   -Sağda milliyetçi muhafazakârsınız ama bu savunduklarınızla nereye oturtuluyorsunuz?
   <br/>
   <br/>
   Hayır, niye?
   <br/>
   <br/>
   -İşte kuyulardan kemikler çıkıyor. Bu kolay bir süreç değil. Bunu kabul edersek kafamızdakiler netleşir herhâlde. İtalya’da da süreç zor ilerledi biliyorsunuz.
   <br/>
   <br/>
   Bak bunu da yazabilir misin bilmiyorum. Türkiye’de topluluklar konjonktüre göre fikir değiştiriyor. 90’lı yıllarda bir olaya tavır almayan bir insan, pozisyonuna göre bugün tam tersi tavır alabiliyor. Şimdi bak bir şey söyleyeyim. Türkiye’de maalesef bir derin devlet yok. Keşke olsaydı.
   <br/>
   <br/>
   -Sahipsiz bir derin devlet var belki?
   <br/>
   <br/>
   Bunu bütün samimiyetimle söylüyorum. Ben Ankara’da gazetecilik, temsilcilik yaptım. Yeniçağ benim temsilcisi olduğum altıncı yer. TGRT’de, Cem Uzan’la Star’da çalıştım. Aydın Doğan’a Posta’da temsilci oldum. Cem Uzan, Faruk Bayhan’ı transfer etti Kanal D’den Star’a. Aydın Bey de misilleme yapmak için önce Fatih Çekirge’yi istedi. O çok para isteyince sonra bizi istedi. Aydın Bey benle iki kere görüştü. “Posta’yı Sabah’ın karşısına rakip yapacağım.” dedi. Sonra Flash’ın Ankara temsilcisi olduk. Sonra Avrasya’da 13-14 program yaptım. Para vermedi. Ben şimdi Mustafa Özbek’le mahkemeliğim.
   <br/>
   <br/>
   -Paraları başka yere harcadı!
   <br/>
   <br/>
   Ben gazeteciyim, misyoner değilim ki. ‘Biz hiç kimseye vermiyoruz’ dedi. Dedim ‘hiç kimse beni ilgilendirmez.’ ‘Ya (Emin) Çölaşan’a vermiyoruz.’ ‘Beni ilgilendirmez’ dedim.
   <br/>
   <br/>
   -Çölaşan para almadan mı yapıyor?
   <br/>
   <br/>
   Ben onun ifadesini söylüyorum. Yeniçağ benim temsilci olduğum altıncı yer. Şunu söyleyeceğim. Ankara’da olduğum için ‘derin devlet’ diye tabir edilen Millî İstihbarat’la, Genelkurmay’la, Emniyet Müdürlüğü’yle zaman zaman karşılaşmalarımız, görüşmelerimiz, sohbetlerimiz oluyor.
   <br/>
   <br/>
   -Siz de dinlendiniz geçen yıl değil mi?
   <br/>
   <br/>
   Ankara temsilcileri dinlenir. Bu bana devlet bilgisi olarak 20 sene önce gelmiştir, şimdi değil. 20 senedir dinleniyorum. Hem de bir birim dinlemez bizi, devletin birkaç birimi dinler. Ama şunu söylemek istiyorum. Benim Ankara’da çektiğim 20 yıllık fotoğraf şu. Ben Osmanlı hayranı biriyim. Maalesef Türkiye kendi ecdadına layık bir konumda değil. Osmanlı’nın bir derin devleti tarih sürecinde olmuştur; ama bugün Türkiye’nin bir derin devleti maalesef yok. Türkiye’de devletin içinde münferit çeteleşmeler oldu.
   <br/>
   <br/>
   -Sorun buradan çıkıyor olamaz mı?
   <br/>
   <br/>
   Bilhassa Güneydoğu olayında veya Ermeni meselelerinde devlet Türkiye’de kullandığı insanlara herhâlde çok vefalı değil. Bu, tahmin. Okuduklarımdan hareketle, o yapıya girenler de ‘ben kendimi kurtarayım’ diyor, birtakım yanlışlara bulaşıyor. Türkiye’deki çeteleşmeler, tanıyorum bir bölümünü, tamamını değil. Bu tür yanlışlara karışıyor, yani ‘devlet için bunları yaptım, bir de kendim için şunları yapayım’ diyor. Orada iş bozuluyor. Ha, Silahlı Kuvvetler’deki darbe geleneğine gelince. Şimdi Türkiye’de bunu çok farklı değerlendirmek lazım. Silahlı Kuvvetler, Türkiye’de rejimi kurandır, Türklerde bin yıldır devlet, ‘ordu’ demektir. En kötü sivil yönetimin en iyi darbeden bin kere iyi olduğuna inanıyorum ve ben de darbeyi lanetliyorum. Ama Silahlı Kuvvetler’in imajına da dikkat etmek lazım.
   <br/>
   <br/>
   -Öyle bir şey yapmıyor ki kimse. Adı çıkanlar bu işe önayak oluyor.
   <br/>
   <br/>
   Onları savunmuyorum. Ama onlar münferittir. Bu işin içinde dış dinamikler de var.
   <br/>
   <br/>
   -Ben bilmiyorum.
   <br/>
   <br/>
   Benim tahminim. Biz 12 Eylül’den önce kullanıldık, ülkücüler. Ama 12 Eylül öncesi ülkücüleri kullananlar bugün de boş durmuyor, birilerini de kullanıyor. Bundan emin olabilirsin.
   <br/>
   <br/>
   -Ergenekon’a nasıl bakıyorsunuz?
   <br/>
   <br/>
   Ergenekon diye toplum ayrıştırıldı, bu yanlış. Yanlış varsa sonuna kadar gidilmeli; ama bir korku ortamı oluşturuldu. Bakanlar benle konuşamıyor ya. ‘Ya Sebo telefonumu dinliyorlar.’ Ergenekon ile bir tez-antitez yaratıldı. Karşı olanlar, lehte olanlar. Ergenekon psikolojik operasyon olarak kullanıldı. Yazabilir misin bilmem.
   <br/>
   <br/>
   -Şimdi insanlar demokrat olarak bir yerde durup Ergenekon ve bu tarz gelişmelere karşı tavır alıyorsa bunun karşısında durmak darbecilerle beraber durmak demek olmuyor mu?
   <br/>
   <br/>
   Yani onları baş başa, böyle teyplerin kapalı olduğu bir zamanda konuşuruz seninle.
   <br/>
   <br/>
   -Ergenekon nereye varır?
   <br/>
   <br/>
   Birkaç kişi ceza alır, ondan sonra küllenir gider. Ben Ergenkon’un metodunun yanlışlığını sorguladım. Ben AKP’ye şu an itiraz ediyorum. Şimdi AKP sahipleniyorsa ben sahiplenmiyorum. Bir de meselenin bu tarafı var.
   <br/>
   <br/>
   -AK Parti sahiplenmese siz sahiplenecek misiniz?
   <br/>
   <br/>
   Yani tabii o genellemeyi yapmayalım; ama genelde AKP benim ekmeğimle oynamıştır. Karşıtlığımın bir boyutu bu. İkincisi de AKP’nin küresel egemenlerce kullanıldığını düşünüyorum.
   <br/>
   <br/>
   -28 Şubat’ı nasıl bir süreçte geçirdiniz siz?
   <br/>
   <br/>
   28 Şubat’ta İhlas da hedef alınmıştı. Ben Mehmet Ağar’ı eskiden beri tanırım. Dedim ‘böyle böyle’. “Çevik Bir’i tanıyorum, randevu alayım” dedi. Enver Bey’le gittik Bir’e. İki kere. İkinci randevuyu da 30 Ağustos resepsiyonunda, Fatih Çekirge ile İsmet Berkan da yanımda, Çevik Paşa ile sohbet ederken istedim. Gittik. Orada yayınlarla ilgili bir iki şey oldu.
   <br/>
   <br/>
   -28 Şubat darbe mi, postmodern darbe mi?
   <br/>
   <br/>
   Postmodern darbe. O dönemde Çevik Bir Paşa’nın Genelkurmay Başkanı olmasından söz edildi; ben vardı demiyorum. Ama normal silsile ile gelemeyeceğini biliyordu.
   <br/>
   <br/>
   -Hangi süreçte?
   <br/>
   <br/>
   1999 depreminde. ‘Olağanüstü hâl’de, normalde emekli olayı olmuyor. Depremde ‘olağanüstü hâl’ ilan edilmemişti. Dikkat edin, orada bir sürü kafa karıştıran şey var. Şimdi Hilmi Paşa’nın Genelkurmay Başkanı olma sürecinde ‘olağanüstü hâl’i hatırlayın. Ağustostaydı, ‘olağanüstü hâl’ ilan edilseydi Çevik Paşa emekli olmuyordu. Bu da Hilmi Paşa’nın emekliliği anlamına geliyordu. Hükûmet ‘olağanüstü hâl’ ilan etmedi.
   <br/>
   <br/>
   -Siz nereden biliyorsunuz?
   <br/>
   <br/>
   Mesut (Yılmaz) Bey’den, başbakanken bizzat dinledim. ‘Hilmi Paşa gelse iyi olur.’ Niye? ‘Hilmi Paşa asker, diğerleri siyaset yapıyor.’ Bunu Yılmaz’dan duymuştum. Hükûmetin böyle bir bakışı vardı. Sırf onun için ‘olağanüstü hâl’ ilan edilmedi. Orada böyle soru işaretleri var.
   <br/>
   <br/>
   -Medya anılarınızı kitap yazıyor musunuz?
   <br/>
   <br/>
   Bir ara düşünmüştüm de sonra…  Yazar mıyım bilmiyorum, yazmam herhâlde.
   <br/>
   <br/>
   -Görüşüyor musunuz Enver Bey’le?
   <br/>
   <br/>
   Çok özel yakınları vefat edince bir iki defa aradım. Akrabalarım var orada. Enver Bey, ‘Sabahattin’e beddua etmiyorum’ diyormuş. Yoksa Enver Bey’le benim şahsen derdim yok. Enver Bey’den bir zarar da görmedim. Mesela bak Tayyip (Erdoğan) Bey’i üzdüm.
   <br/>
   <br/>
   -Neden hemşehrinize bu kadar karşısınız?
   <br/>
   <br/>
   Erdoğan’ın en yakın olduğu birkaç gazeteciden biri bendim 1990’ların ilk yarısında, hemşehrisi olarak. Beni biliyordu. Tayyip Bey’i de severdim. Ben TGRT’den Star Gazetesi’ne transfer oldum. O ara biz Ankara nabzını elinde tutanız ya. Ben 4 orgenerale gittim. Onlara Tayyip Bey’i sordum. ‘Tayyip Bey’in önü açılır mı, ne diyorsunuz?’ ‘Hayır’ dediler. Baktım ki asker çizdi bunun üstünü. Dedim ki bu Tayyip Bey muhtar bile olamaz. ‘Muhtar bile olamaz’ jeneriğini şeye sokan benim, benim yazdığım yazılarla… Star’a yeni geçmiştim. Orada kendimi kanıtlamam lazımdı. Tayyip Bey’e de söyledim ‘Senin üstünü çizdiler’ dedim. Sonra ben birkaç tane haber aldım, AKP’nin içinden haber geliyordu sürekli. Mesela, Dünya Yahudiler Birliği Başkanı Foxman’la İstanbul’da gizli bir görüşme yaptılar. Ben hemşehrim demedim, gazeteci olarak yazdım.
   <br/>
   <br/>
   -Ahde vefayı unuttunuz!
   <br/>
   <br/>
   Başka gazeteler de aldı bunu. Tayyip Bey buna alındı. Kızdı. Bir huyu varmış, ben bilmiyordum. Dostla dost, kırıldı mı da kırılıyormuş. İlk kırgınlığımız orada başlıyor. Sonra ben Akşam grubu ile anlaştım, Ankara Temsilciliği’ne başlıyordum. Apar topar Başbakan’la görüştüler, sonra o iş olmadı.
   <br/>
   <br/>
   -Peki, yeni bir kapatma davas olur mu?
   <br/>
   <br/>
   Benim bu konuda bilgim yok.
   <br/>
   <br/>
   -Abdüllatif Şener için sağın adayı diye üzerinde çok durdunuz.
   <br/>
   <br/>
   Yok, ben AKP’ye muhalif biriyim, dolayısıyla kendimce bir alternatif aradım.
   <br/>
   <br/>
   -Numan Kurtulmuş’la ilgili de yazıyorsunuz.
   <br/>
   <br/>
   Numan Bey’i millî görüyorum. “AKP’ye zarar veriyor” diye de düşünüyorum.
   <br/>
   <br/>
   -Pişmanlık duyduğunuz bir şeyler var mı?
   <br/>
   <br/>
   Çok var; ama farklı yorumlanır şimdi. Bu kadar yeter ya. Bir soruya da cevap vermeyeyim.
   <br/>
   <br/>
   <br/>
   <br/>
   <br/>
   VAPUR KAÇIRAN ÜLKÜCÜLERDEN
   <br/>
   <br/>
   Sabahattin Önkibar, Rize/Ardeşenli esnaf bir ailenin 7 çocuğundan biri. 1959’lu olmasına rağmen nüfusta 1961 doğumlu. Mohti Laz, Lazca bilenlerden. Lise 2’ye kadar memleketinde okumuş. Üçüncü sınıfı okumak için geldiği İstanbul’da Nihal Atsız’ın kitaplarıyla ülkücüler arasında yer almış. Vatan Lisesi’nden mezun olamadan eğitim özgürlüğünü engellemekten atılmış. Pek çok okul onu almayınca Şehremini Lisesi’ne biraz da ülkücülüğünü kullanarak girebilmiş. Buradan da atılacakken son anda mezun olabilmiş. 1977’de Fikirtepe’deki Atatürk Eğitim Enstitüsü’nü kazanmış. Avrupa yakasından Anadolu yakasındaki okula gitmek başlı başına bir olay o zamanlar. Kadiköy’e giden vapurda solcular Hergün, ülkücü ve sağcılar da Cumhuriyet okuyanları dövüp denize atmaktadır. Cumhuriyet okuyan bulamadıklarında da Milliyet okuyan gençler dövülüp denize atılır. Solcular da Tercüman okuyanların peşine düşer.
   <br/>
   <br/>
   Bir seferinde vapurdan Kadıköy’e indiklerinde solun müthiş saldırısı ile karşılaşınca denize dökülmemek için vapura kaçarlar. Silahlar patlar. Bir ölü 4 yaralı vardır. Vapuru hareket ettirip Üsküdar’a yol alırlar. Bu olay ertesi günün gazetelerinde 9 sütuna manşet olur: Ülkücüler vapur kaçırdı. Önkibar, bugünden bakınca sağ-sol çatışması konulu bir senaryonun figüranları olduklarını anlar.
   <br/>
   <br/>
   Önkibar, bir yıl sonra Siyasal’ı kazanıp Ankara’da okumaya başlar. Yine çatışmalar hayatından eksik olmaz. Turan Güneş, Zafer Üskül, Çetin Yetkin, Mübeccel Kıray, Yaşar Gürbüz hocaları arasındadır. Emin Gürses sınıf arkadaşıdır. Siyasal’ı, Ali Bayramoğlu’nun iddia ettiği gibi 8 yılda değil zamanında, 1984’te bitirir. Önkibar, aksi ispatlanması hâlinde gazeteciliği bırakıp ‘alçağım’ diye bağırmaya hazır olduğunu söylüyor. Tercüman Gazetesi’ne gidip gelmektedir o aralar. Kısa dönem askerlikten sonra Enver Ören’e yakın, dayısının oğlu Prof. Metin Yerebakan vesilesi ile İhlas Grubu’na dâhil olur. Önce grubun tekstil dergisinde, ardından Türkiye Gazetesi’nde çalışır. 1989’da Ankara temsilcisi olur. Sonrasında TGRT Televizyonu, 2001’den sonra da Star, Posta, Flash TV ve Avrasya TV ile Yeniçağ’da çalışır.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-21321-36-cevik-bir-kalsaydi-ozkok-genelkurmay-baskani-olamazdi.html), [web.archive.org (arşiv bağlantısı)](http://web.archive.org/web/20130204003253/http://www.aksiyon.com.tr:80/aksiyon/haber-21321-36-cevik-bir-kalsaydi-ozkok-genelkurmay-baskani-olamazdi.html)
