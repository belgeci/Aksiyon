# En rütbeli tutuklu

*Cemal A. Kalyoncu 2012.01.09*

<font class="agenda2NewsSpot">
 ‘Kağıt parçası’ ve ‘boru’ tartışmalarına meydan veren İlker Başbuğ’un, bu konudaki ısrarı sıranın kendisine geleceğini düşünüp ön almaya çalışmaktan mı kaynaklanıyordu?
</font>
<font class="newsDetail">
 <p>
  Gerçek belgelere ‘kâğıt parçası’, yerin altından çıkan silahlara da ‘boru’ demekte ısrar eden eski Genelkurmay Başkanı Mehmet İlker Başbuğ’un tutuklanması, aslında tam bir ‘görünen köy’ hikâyesi. Bunu gazeteciler bile anladıysa savcının görmemesi, ancak olağandışı hukuk sistemine sahip memleketlerde olabilirdi. Ama Mehmet Altan’ın, 7 Ağustos 2010’da kaleme aldığı yazı, Başbuğ’un tutuklanması ile neticelenen süreci bugünden bakınca daha anlamlı kılıyordu. Ne demişti Altan: “İnternet Andıcı, İrticayla Mücadele Eylem Planı ve Cemal Temizöz’ün yargılandığı faili meçhul cinayetler davası Başbuğ açısından önemli. Faili meçhullerin yaşandığı dönemde Hasan Kundakçı’nın yardımcısıydı. ‘İnternet Andıcı’nda, Orgeneral Hasan Iğsız’ın parafının hemen yanında bulunan ‘Sayın komutana arz’ yazısıyla Genelkurmay Başkanı Başbuğ’un kastedildiği net. İrticayla Mücadele Eylem Planı’nı Albay Dursun Çiçek’in tek başına yaptığına çocuklar bile inanmaz.” Altan, Başbuğ’un, kamuoyunca anlamsız ancak kendisi açısından son derece planlı, hesaplı adımlar attığını şu cümle ile tarihe not düşmüştü: “Bunları Başbuğ da bildiği için sıranın kendisine geleceğini düşünüyor ve ön almaya çalışıyor.”
 </p>
 <p>
  Başbuğ’un bu çabalarında meslektaşlarını koruma güdüsü de vardı fazlasıyla; ama ‘boru’ ve ‘kâğıt parçası’ ısrarı şimdi daha bir anlam kazanıyordu.
 </p>
 <p>
  Sivil mahkeme tarafından darbe gerekçesiyle bir genelkurmay başkanının tutuklanması Cumhuriyet tarihinde bir ilkti. Aslında Türkiye, yüksek rütbeli komutanların tutuklanmasıyla 12 Mart 1971 muhtırası sonrası da yüzleşebilir, belki de 12 Eylül, 28 Şubat ve Ergenekon süreçleri ülkeyi geriye götürmek durumunda kalmazdı. 12 Mart’ta İlhan Selçukların da başını çektiği sivil bir grup, Kara Kuvvetleri Komutanı Faruk Gürler ile Hava Kuvvetleri Komutanı Muhsin Batur’a kadar ulaşan bir yargı süreciyle karşı karşıya kalamadan yargı yoluyla ‘temize çıkarılmıştı.’
 </p>
 <p>
  Peki, İlker Başbuğ kimdi? Başbuğ, Manastır’dan Afyonkarahisar’a göç etmiş bir ailenin çocuğuydu. İl idaresinde çalışan babası Süleyman Bey, Manastır’da doğduğu hâlde önce İzmir’e, sonra da Afyon’a yerleşmişti. Süleyman Başbuğ’un, ikinci evliliğini gerçekleştirdiği, İlker’in de annesi olan Makbule Hanım da Manastırlı idi ama o dünyaya gözlerini Afyon’da açmıştı. Mehmet İlker ise 29 Nisan 1943’te dünyaya geldi. Yoklukların hüküm sürdüğü bir ortamda, Afyon’da, Cumhuriyet İlkokulu’nda eğitimine başlayan Başbuğ, o yaşlarda yetim kaldı. Bunun üzerine Makbule Hanım, baba ocağına dönerek zor şartlarda hayata tutunmaya çalıştı. 27 Ağustos İlkokulu’nu bitiren Başbuğ, sonrasında Afyon Lisesi’nin orta kısmına devam etti. 1955’te anneannesi vefat edince dedesi Hasan Bey, İlker’i ve kızı Makbule Hanım’ı da yanına alarak İstanbul’da, heykeltıraş Ramiz Artemiz ile evli kızı Belkıs’ın oturduğu Kuzguncuk’a yerleşti. Üsküdar’daki Fıstıkağacı Okulu’na giden Başbuğ ve ailesi bu arada önemli bir karar aldı. Başbuğ, 1957’de Kuleli Askerî Lisesi imtihanına girdi ve kazandı. Bu kararında, diğer dayısı tabip albaylıktan emekli Muammer Eröz’ün de etkisinin olmaması düşünülemezdi.
 </p>
 <p>
  27 Mayıs 1960’ta Kuleli’deydi
 </p>
 <p>
  Bir grup alt rütbeli askerin başlattığı darbe girişimi olan 27 Mayıs 1960’ta Kuleli’de öğrenci olan Başbuğ, darbeden 5 ay sonra Kara Harp Okulu’na duhul etti. 1961 ve 62’deki Talat Aydemir Olayları’nın yaşandığı ortamda, Kara Harp Okulu’nda iki sene okudu. Tuzla Piyade Okulu’nda eğitimini dereceyle bitirdiği için İstanbul’da kaldı. Böylece annesinden de uzaklaşmamış oldu. Ve Maltepe’deki 2. Zırhlı Tugay’da 1963-66 yılları arasında kıta görevi yapmaya başladı. Başbuğ, İstanbul dışına şark görevi için çıktığında Iğdır Suveren’de, 5. Hudut Taburu’nda görev aldı. İki yıl sonra Üsteğmen Başbuğ, asıl ismi Sevim olan Sevil Hanım’la evlendiğinde dünyada başlayan gençlik hareketleri Türkiye’yi de sarmıştı. Sevil Hanım da, annesi Artvin Arhavili, babası ise Rizeli, subay bir ailenin çocuğuydu. Evliliklerinden ilk çocukları, 1971’de dünyaya gelen Feride oldu. Çiftin ikinci çocuğu 1982’de doğan Murat’tı.
 </p>
 <p>
  1971’de Türkiye, 12 Mart ile noktalanan, benzerlerini Ergenekon sürecinde yaşadığımız bir dönemden geçiyordu. Genelkurmay Başkanı Memduh Tağmaç’ın son anda katılmaktan vazgeçtiği, buna rağmen kuvvet komutanlarının işi sol bir darbeye vardıracak kararlılıkta 9 Mart darbesini planladıkları bir süreçti o.
 </p>
 <p>
  Başbuğ, evlenip 1968’de Cumhurbaşkanlığı Muhafız Alayı’nda görev üstlenmişti. Burada görev almak, Cumhuriyet’i kuran kadroların güvenini kazanmak anlamına da geliyordu sanki. Bu husus araştırmaya muhtaçtı.
 </p>
 <p>
  Karargâh’a erken girdi
 </p>
 <p>
  Başbuğ, 1971’de Harp Akademileri sınavını kazandı. Yine başarılı bir eğitim döneminden sonra Harp Akademileri’ni birincilikle bitirdiği için ödülünü de Cumhurbaşkanı Fahri Korutürk’ten aldı. Görev başı eğitimi diye tabir edilen bir eğitim için Genelkurmay Başkanlığı’na gönderildi. Karargâhı daha 30 yaşındayken tanıma fırsatı bulmuştu. Burada Genel Harekât Dairesi’ndeki Plan ve Prensipler Şubesi’nde kurmay yüzbaşı rütbesi ile görev yaptı. 1974 Kıbrıs Barış Harekâtı, Başbuğ için de harekâtı merkezden izleme imkânı sağlamıştı. Çünkü Kıbrıs Barış Harekâtı’nın tüm planlanmasının koordinasyonu bu daireden yapılıyordu. Sıklıkla çıktığı arzlar sayesinde, sonraki dönemlerin komuta kademesiyle de tanışma imkânı buluyordu. Şu kadarını not düşelim. O dönemlerde Plan Harekât Daire Başkanı Tümgeneral Necip Torumtay, Harekât Başkanları ise Korgeneral Haydar Saltık’tı. Ki Saltık, bu tarihlerden kısa süre sonra, Türkiye’nin 12 Eylül’e doğru yol aldığı dönemlerde çok önemli roller üstlenecekti. Saltık, Başbuğ’u, Kıbrıs Harekâtı’ndan sonra bir aylığına, yerinde inceleme yapması maksadıyla adaya göndermişti. Bu durum, TSK’nın terfi sistemi düşünüldüğünde, Başbuğ’un, sonraki yıllarda komuta kademesi için düşünülen isimlerden biri olduğunu da gösteriyordu.
 </p>
 <p>
  Kitap okumaya, özellikle felsefeye merakı ile dikkat çeken Başbuğ, 1975’te Harp Akademileri’nde öğretmenlik de yaptı. Bu vazifesini, 12 Eylül süreci sonrasına da taşıyan Başbuğ, 1981’e kadar derslere devam etti.
 </p>
 <p>
  İlker Başbuğ, kurmay da olduğu için kendisine yatırım yapılan subaylardan biriydi. 12 Eylül 1980 darbesinin öncesinde İngiliz Kraliyet Akademisi’nde bir yıllık eğitime gitti. Sonrasında NATO Savunma Koleji eğitimi ve İngilizce kursuna ayrıldı. Türkiye’ye döndüğünde, 12 Eylül’e daha 25 gün vardı. Başbuğ, askerî açıdan başarılı pozisyonlarda görevler aldı hep. İlk yurtdışı görevine, Belçika’da NATO Karargâhı’na gönderildi. İstihbarata bakıyordu. 1984’te yeniden Türkiye’ye döndüğünde Kara Kuvvetleri Komutanlığı’nda Savunma Araştırma Şube Müdürlüğü görevi tevdi edildi kendisine. Kara Kuvvetleri’nin modernizasyon projeleri ile ilgileniyordu. Belki buradaki tecrübelerinden olacak, genelkurmay başkanı olmadan kısa süre önce gündeme getirdiği profesyonel ordu gibi kavram ve terimlerle ilgili gözüküyordu. Ancak genelkurmay başkanı olunca, kendisinin de itiraf ettiği gibi mesaisinin çoğunu Ergenekon sürecinde ‘kâğıt ve boru’ tartışmaları ile geçirdi.
 </p>
 <p>
  1987’de kıta görevi için zaman dolmuştu. Yine doğuda görev aldı. Kars Göle’de 247. Piyade Alayı’nın komutanıydı artık. O yıllara kadar gazetelerde ismi neredeyse hiç yer almayan İlker Başbuğ, devre arkadaşları gibi rütbe beklentileri ile ismi gündeme gelmeye başladı. 1989’da tuğgeneral, 1993’te Hurşit Tolon’la birlikte tümgeneral, 28 Şubat’ın yaşandığı 1997’de korgeneral, 2002’de de orgeneral oldu. Bu süreçlerde 2. Kolordu Komutanlığı ve MGK Genel Sekreter Başyardımcılığı da yaptı. Ve sonra da Kara Kuvvetleri Komutanlığı Kurmay Başkanlığı’na atandı. General olduktan sonra Avrupa Müttefik Kuvvetler Yüksek Karargâhı’nda Lojistik ve Enformasyon Daire Başkanlığı ile yine Belçika Mans’ta Millî Askerî Temsil Heyeti Başkanlığı görevlerinde bulundu.
 </p>
 <p>
  2003 senesinde Genelkurmay İkinci Başkanlığı’na getirildi. Karargâh için en önemli iki mevki vardı: Harekât Başkanlığı ve Genelkurmay İkinci Başkanlığı. Harekât başkanı plan yapar, ikinci başkan ise bu planların talimatını verirdi. Başbuğ, 2005-2006’da 1. Ordu, ardından da Kara Kuvvetleri komutanı oldu. Başbuğ’un genelkurmay başkanı olacağı 10 yıl öncesinden belliydi. 5 Ağustos 2003 tarihli Milliyet gazetesi, ‘2010 planı hazır’ başlığıyla duyurduğu haberde, Başbuğ’la ilgili “1943 doğumlu Başbuğ, 2008’de Yaşar Büyükanıt’tan görevi teslim alırsa iki yıl Genelkurmay Başkanlığı görevini yerine getirecek.” yazıyordu.
 </p>
 <p>
  1993 ve 1995 yıllarında, Güneydoğu’da yapılan operasyonlarda önde yer alan, sert mizaçlı, arkadaşlarının ‘duygusal ama duygularını belli etmez’ diye anlattığı Başbuğ’un, bir süre önce Ertuğrul Özkök’ün ‘Ya belge sahte çıkarsa?’ sorusuna verdiği cevap hayli manidardı: “Ne yapacağımızı hep birlikte göreceğiz. Bütün Türkiye görecek.”
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=312560AA7D6416A8DCB7C730F1455573?newsId=31521), [web.archive.org (arşiv bağlantısı)](http://web.archive.org/web/20120113080540/http://www.aksiyon.com.tr:80/aksiyon/newsDetail_getNewsById.action;jsessionid=312560AA7D6416A8DCB7C730F1455573?newsId=31521)
