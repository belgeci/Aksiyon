# N'olacak bu Haliç'in hali

*Cemal A. Kalyoncu Bilinmeyen-tarih*

<div>
 <font>
  <img border="0" height="1" src="/web/20030826094130im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030826094130im_/http://www.aksiyon.com.tr/resim/41/60.jpg" vspace="5"/>
  </p>
 </font>
 <font class="content">
  Eski sosyo ekonomik yapısı ile de dünyanın önemli yerleşim merkezlerinden olan Haliç’in kimliği değişiyor. Ekonomik dokusu kadar Ermeni, Rum, Yahudi ve Müslüman nüfus yapısı da çok farklılaşan Haliç’in, ‘dünden bugüne’ serüveni 22—23 Mayıs’ta düzenlenecek sempozyumla masaya yatırılıyor. İstanbul, üç büyük imparatorluğa başkentlik yapmış dünyadaki tek şehir. Büyük Roma, Doğu Roma (Bizans) ve Osmanlı İmparatorluğu, başkent olarak İstanbul’u seçmiş.
 </font>
 <p>
  <font class="content">
   İstanbul, beş önemli kültürün de üzerinde hemhal olduğu bir şehir aynı zamanda. İstanbul bir de; özellikle Osmanlı İmparatorluğu zamanındaki kimliği ile Yahudi, Rum, Ermeni ve Müslüman gibi farklı kültürlerin hep beraber yaşayabildiği, yaşamayı başarabildiği bir medeniyetin de şehri. Ve Haliç de; Balat’ı, Hasköy’ü, Fener’i, Ayvansaray’ı, Eyüp’üyle, ayrıca kilise, cami ve sinagoguyla bu şehrin en güzel panaromik yerlerinden biri. Bu açıdan kültür turizmi için de önemli ve vazgeçilmez bir yer Haliç.
   <br/>
   <br/>
   Haliç’in tarih boyunca vurgu yapılan en önemli noktalarından biri olan bu farklı kültürlerden insanların birarada yaşamalarına güzel bir örnek de mevcut. Bilindiği gibi Osmanlı İmparatorluğu’nda getto yaşantısı yoktu. Yahudiler’e tarih öncesinden beri uygulanagelen sarı yıldızlı elbise giyme şartı, özellikle Ortaçağ Avrupa’sında zirveye ulaşmıştı. Bu, Yahudileri diğer topluluklardan ayırt etmek için uygulanan bir yöntemdi. Fakat Osmanlı idaresi, kendi topraklarında yaşayan veya kendilerine sığınan Yahudiler’in, o eski günleri hatırlamamaları için sarı yıldızlı elbise giymelerini yasaklamıştı. Bizde pek anlaşılamamış olan bu noktanın, özellikle Batı’da Yahudiler için hep aleyhte sonuçlar doğurduğu biliniyor. Çünkü tarih boyunca bakıldığında Tatarlar, Polonyalılar, Katolikler ve Protestanlar, haçlılar olsun hep Yahudi milletini ortadan kaldırma yoluna gitmişti. Ta ki Osmanlı’nın onlara kucak açmasına kadar. Yahudiler’in dünya tarihinde özgür yaşadıkları tek yer burası oldu, yani İstanbul, Haliç. Bu konuda Edirne hahambaşısı, Avrupalı Yahudiler’e gönderdiği bir mektupta “Gelin buraya. Çocuklarınız burada sokakta rahatça oynayabilir.
   <br/>
   <br/>
   Burada sarı elbise giymek zorunda değilsiniz. Ve malınıza kimse el koymuyor. Burada özgürsünüz” demişti. Hatta, Karaim, Eşkenazi ve Safarad Yahudileri olarak kendi içlerinde bile anlaşamayan Yahudiler’in, birbirleriyle yaşayabildikleri tek noktanın da İstanbul olduğu vurgulanıyor. Bunları anlatan, Kadir Has Üniversitesi öğretim üyesi, kültür tarihçisi Süleyman Faruk Göncüoğlu. Göncüoğlu’na göre, İstanbul’un farklı kültürlere sağladığı rahat ve huzurlu yaşama imkanı sadece Yahudiler için değil, Ermeni ve Rumlar için de geçerli idi ve hâlâ da öyle. O nedenle, İstanbul Yahudisi veya İstanbul Ermenisi olmak da farklı algılanıyordu dünyada. Çünkü, onlar entelektüel ve elitti, diğerlerine göre.
   <br/>
   <br/>
   Haliç bu sosyal yapısıyla dünyada benzersiz bir yerleşim yeri olmasının yanında, devri itibariyle de Osmanlı’da, en yüksek teknolojinin kullanıldığı, önemli ekonomik faaliyetlerin olduğu bir yerdi. Cibali Tütün Fabrikası, devrin ileri teknolojisiyle imal edilmiş; askeri dikimevi, feshane ekonomik alanda önemli yatırımlar olarak öne çıkmıştı. Halkın Marsilya tuğlası ve kiremiti diye kullandığı malzemenin neredeyse yüzde 80’i de Haliç’teki bu atölye/fabrikalarda üretilirdi. Haliç ayrıca, akıntı yapısı ve doğal liman olma özelliği sayesinde de, antik dönemlerden itibaren, hem gemi ticaretinin hem de balıkçılığın önemli merkezlerinden birisi idi.  Osmanlı’dan günümüze kadar uzanan bir özelliği de Haliç’in tersaneler ile özdeşleşmiş bu yapısını bugüne kadar korumuş olması idi. Tersanelerin havuzları Pendik/Tuzla’ya taşınmış, Askeri Dikimevi de Ankara’ya nakledilmiş. Mezbaha artık yok, tarihi Feshane de eğlence yeri ve etkinlik alanı olarak kullanılmaya başlanmış. Sosyo kültürel dengesinde de bozulma artık en üst düzeye çıkmış. Çünkü Yahudi, Rum, Ermeni ve diğer kültürlere sahip kimliklerin Haliç ve civarındaki sayısal oranı artık yok denecek seviyeye inmiş. Mesela çok eski bir Yahudi yerleşim yeri olan Balat’ta bugün ancak üç Yahudi esnafı yaşıyor. Birkaç da Rum aile. Fener ve Balat, bugün mezradan göç edenlerin aklına ilk gelen yerleşim yerleri olmaya başlamış. Samatya ne ise buralar da aynı şekilde, bir evde 10—15 kişinin yaşadığı semtler haline gelmiş.
   <br/>
   <br/>
   Haliç’in en mutena yerlerinden Küçükpazar da hâkezâ... Senegallisinden Endonezyalısına, bütün göçmenler ile Romanların yerleştiği bir semt kimliği kazanan Küçükpazar, suça karışma oranıyla da üst sıralarda yer alıyor. Gönüllü birkaç doktorun kurduğu bir derneğin araştırmasına göre son derece sağlıksız yaşam koşullarının hüküm sürdüğü Küçükpazar, Fener, Balat gibi yerlerde halk, sağlığına önem vermediği gibi, eğitimsizlikten dolayı düşük yapma oranı da oldukça yüksek. Tabii bu durum şehre yabancılaşmayı da beraberinde getiriyor. Bunun doğal sonucu olarak insanların, tanımadığı, aidiyet hissetmediği şehri bırakın sahiplenmelerini, sahiplenmeyi düşünmelerini beklemek bile hayal gibi duruyor.
   <br/>
   <br/>
   Öğretim üyesi Faruk Göncüoğlu, bu noktada sorumluluk sahiplerine de vurgu yaparak, geleneği bozulmuş bir şehirde insanlardan duygusal bir bağ beklenemeyeceğini belirtiyor. Ve Edward Said’in Oryantalizm kitabında söylediği gibi “Batı, sömürge mantığında, önce ülkesini kendisi gibi gören aydınlar yetiştirir. Arkasından, o ülkenin benliğinin unutulması için şehir dokusunu bozar. Görsel kalktığı zaman siz artık kimliksizsiniz” sözüne atıfta bulunarak, Haliç başta olmak üzere Anadolu medeniyetinin maruz kaldığı bu uygulamalar karşısında, böyle emellere mi kurban gittiği noktasında insanın içine kurt düşürüyor. Göncüoğlu, “İstanbul’a gelindiği zaman gemiden baktığınızda önce minareleri görürsünüz. Bu onun sembolüdür. Ama siz ana siluetleri bozarsanız, tekkeyi, camiyi, sinagogları ortadan kaldırırsanız ne göstereceksiniz insanlara?” diyor. Bir düşünün Süleymaniye Camii’nin, Ayasofya’nın, Topkapı Sarayı’nın artık yerinde olmadığını... Faruk Göncüoğlu, İstanbul’da, mesela çeşme ile, sebille ilgili geleneğin bozulduğunu; bu bozulmanın mümkün olan yerden artık durdurulması gerektiğini, bunun için örneğin tersanelerin bugün bulundukların yerde kalmalarının şart olduğunu da ilave ediyor.
   <br/>
   <br/>
   Peki bugün gelinen noktada Haliç kimliğini yitirdi mi? Haliç tarihi ‘misyonunu’ tamamladı mı? Ve dokusundan neler kaybetti? Bundan sonra ne olacak? Bölgede iyi gelişmeler de oluyor. UNESCO da Haliç’in bu önemini tespit ettiğinden olacak, öncelikle Balat ve Fener’deki Yahudhane ve Rum evlerinin onarımı için 2002 yılında 12,5 milyon Euro’yu gerekli yerlere aktarmış durumda. Bu yıl içinde 50 milyon Euro daha ulaştıracak. Öncelikle gayrimüslim evlerinin restorasyonundan başlanmasının sebebi UNESCO’nun da bölgedeki bu kimliği yeniden canlandırmak istemesi. Bölgeye daha fazla para aktarılması için belki daha iyi tanıtım yapmak gerekiyor. UNESCO Türkiye Temsilcisi de, bu amaçla önceki hafta Türkiye'ye geldi zaten.
   <br/>
   <br/>
   Akıntı yapısı ve doğal liman olma özelliğinden dolayı dünya yat turizmcilerinin de gözdesi durumunda olan Haliç’in, ilerleyen yıllarda yat turizmine de hizmet verebileceğini söyleyen Göncüoğlu’nun belirttiğine göre, özellikle yabancı bankaların da bölgeye ilgisi var. Bu amaçla Haliç ve civarından ev satın almaya bile başlamış bazı bankalar.
   <br/>
   <br/>
   Ayrıca Kadir Has Üniversitesi de bu noktadan yola çıkarak Haliç’le ilgili bir sempozyum düzenliyor. 22/23 Mayıs 2003 tarihinde düzenlenecek sempozyumda Haliç ‘Dünü ve Bugünü’ ile masaya yatırılacak. İlber Ortaylı, Şevket Pamuk, Nurhan Atasoy, Murat Belge, Edhem Eldem, Kenan Gürsoy, Tarcan Yılmaz gibi profesörler ile Doç. Dr. Ruhi Ayangil, İTÜ’de görevli olan Amerikalı Dr. Steven Richmond ve gazeteci Avni Özgürel’in düzenleme kurulunu oluşturduğu sempozyumun yürütme kurulunu ise Prof. Dr. Ahmet Yörük ve Dr. Serhan Oksay oluşturuyor. Sempozyum genel sekreteri de, 2000 yılında yine Haliç konusunda bir sempozyum tertiplemiş olan Kadir Has Üniversitesi'nde öğretim görevlisi kültür tarihçisi Süleyman Faruk Göncüoğlu.
   <br/>
   <br/>
   69 tebliğin sunulacağı ve bildirilerin sempozyum sonunda, araştırmacıların Haliç’le ilgili tüm ihtiyaçlarına cevap verecek bir kitap halinde basılacağı organizasyonda, sipariş tebliğlerle de konu bütünlüğü sağlanmaya çalışılmış. Sempozyum fikri ise, sempozyum genel sekreteri Faruk Göncüoğlu’na göre, Kadir Has Üniversitesi'nin yerleşmiş bulunduğu Haliç’in tam içinde, eski İstanbul ile yeni İstanbul’un kavşak noktasında yer almasından dolayı böyle bir kültür hizmet vermek istemesinden ortaya çıkmış. Üniversite Rektörü Prof. Dr. Yücel Yılmaz da, Kadir Has Üniversitesi’nin semti ile bütünleşme çabalarının bir gereği olarak, Haliç’in kültür tarihine ve coğrafyasına sahip çıkmak amacında olduklarını açıklıyor.
   <br/>
   <br/>
   Haliç adı altında olmasına rağmen sempozyumda kıyı şeridi dışında kalan tepeler Beyoğlu, Galata ile Piyer Loti ve Fener Rum Ortodoks Patrikanesi gibi semt ve kurumlar da tebliğ konularına dahil edilmiş.
   <br/>
   <br/>
   Sempozyumda sunulacak bazı tebliğlere gelince. Araştırmacı—yazar Ömer Faruk Yılmaz, Eminönü semtinin monografisi üzerine; Prof. Dr. Gönül Cantay da İstanbul’un tarihi topografyası ve Haliç üzerine tebliğler sunacak. İstanbul’un kuruluş efsanelerinde Haliç ise Araştırma Görevlisi Dr. Abdülkadir Emeksiz tarafından ele alınacak. Sempozum genel sekreteri Faruk Göncüoğlu’nun Haliç Sinagogları tebliğinin yanında Dr. Aras Neftçi de Haliç camilerini tebliğine konu edinecek. Ayrıca Prof. Dr. Gündüz Gedikoğlu, Osmanlı İmparatorluğu döneminde Haliç ve Azınlıklar; araştırma görevlisi Yahya Başkan, Haliç yangınları; Ferruh Aslan, Haliç’te balıkçılık; Dr. Ertuğrul Aydın, edebiyatımızda Haliç ve çevresi; Prof. Dr. Zekeriya Yenen—Eser Yücetürk, Haliç’in mekansal bütünlüğü ve siluet irdelemesi; Hasan Ali Göksoy, Haliç kıyısında bir kayıp şehir: Blahernai ya da Ayvansaray; Orhan Koloğlu, Piyer Loti’nin Eyüp’ten Haliç’e bakışı; Enis Karakaya Bizans döneminde surdışı Haliç’i; Doç Dr. Fazıl Güler, Haliç civarında yaşayan ailelerin sosyo—ekonomik yapısı; Dr. Mehmet İhsan Tunay, Fener Rum Ortodoks Patrikahanesi’nin tarihçesi; Mustafa Akkaya—Hayri Fehmi Yılmaz, Rum Ortodoks Patrikliği; Dr. Filiz Ayla, Balat semti çevresi yerleşimlerinin sosyo kültürel yapısı; Naim Güleryüz, Haliç ve Türk Musevileri Müzesi; Ekrem Işın, İstanbul’da tasavvuf kültürünün toplumsal mekanlarından birisi Haliç; yine Hayri Fehmi Yılmaz, Kosmidion ve Doç. Dr. Coşkun çakır da ‘Yağ Kapanı, Bal Kapanı ve Unkapanı Teşkilatlarının Osmanlı ve İstanbul İktisadi yapısındaki yeri’ konulu tebliğleri ile sempozyuma katılacak. Prof. Dr. İskender Pala ise divan şiirinde Haliç’i ele alacak.
   <br/>
   <br/>
   Sempozyumun belki de en önemli tebliğlerinden birisi ise Prof. Dr. Selçuk Mülayim’in Haliç Enstitüsü konulu tebliği olacak.
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2361), [web.archive.org (arşiv bağlantısı)](http://web.archive.org/web/20030826094130/http://www.aksiyon.com.tr:80/detay.php?id=2361)
