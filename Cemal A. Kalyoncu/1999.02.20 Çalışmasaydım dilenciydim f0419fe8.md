# "Çalışmasaydım dilenciydim"

*Cemal A. Kalyoncu 1999.02.20*

<div class="pNewsDetailMainContent" itemprop="articleBody">
 Son kuşak hariç hep kanun adamı, devlet idarecisi çıkarmış bir aile Erzekizade ya da bilinen adlarıyla Mardinizadeler. Aileden birçok paşa ve hariciye vekili de çıkmış. Kazasker, molla Yusuf Sıtkı, vali Mehmet Arif Bey, hukuk tarihçisi Prof. Dr. Ebül'ula Mardin, müzisyen Arif Mardin ve kardeşi, bir ara Uluslararası Halkla İlişkiler Derneği'nin başkanlığını yapan Betül Mardin hepsi bu aileden. Ailenin kökleri Peygamberimiz Hz. Muhammed(sav)'in torunu şehit Hüseyin'e kadar gidiyor. Bu nedenle Mardinizadeler seyit. Evliliklerle Kocataşlar, Ürgüplüler, Esener, Dormen, Aral, Arda, Çalım aileleriyle de bağ kurmuş geniş bir aile.
 <br/>
 <br/>
 "Biz hep kanun, hukuk, Kur'anı Kerim tefsiri gibi bu konularda isim yapmış bir aileyiz. Ama kardeşim Seyid Arif Mardin müzisyen. Ablası da halkla ilişkilerde tuhaf bir kadın. Hâlâ çok bağlıyız inanç ve geleneklerimize." Herhalde kimden bahsettiğimizi hemen anladınız. Betül Mardin'den bahsediyoruz. 71 yaşında bir molla torunu. Türkiye'de halkla ilişkilerin ilk tohumlarını eken kişilerden birisi. Büyükbabası alim Yusuf Sıtkı Efendi'nin oğlu Muhammed Arif Paşa. Babaannesi ise Mısırlı lakabıyla tanınan Halil Şerif Paşa'nın kızı Leyla Şerife. Aynı zamanda Osmanlı'nın ilk kadın roman yazarıdır Leyla Şerife. Kendi hayatı da aslında bir roman gibidir. Annesi Fransız. Babası Halil Şerif Paşa İstanbul'a çağrılınca eşi Suzan hanım orada kalır. Ve Şerife Leyla'ya bakmaz. O bir süt anneye teslim edilir.
 <br/>
 <br/>
 Tuzluğun alt tarafındaki hayat
 <br/>
 <br/>
 Betül Hanım'ın babası 1901 yılında İstanbul'da doğmuş Muhiddin Arif Mardin. Annesi ise Adliye Nazırı Necmettin Kocataş'ın kızı Fatma Fahire. Betül Hanım, çok genç yaşta vefat edecek olan Leyla'dan bir yıl, bugünün ünlü müzisyeni Arif'ten 5 yıl önce 1927'de İstanbul'da doğar. Çocukluğu bir yalıda geçer. Biraraya toplandıklarında ailenin nüfusu 24'ü bulmaktadır. 1012 yaşlarına kadar, masada tuzlukla çizilmiş sınırın alt tarafında oturanlardandır Betül Mardin. Tuzlukla belirlenmiş sınır "konuşamayıp dinleyenler", yani sayıları 10'u bulan torunlar içindir. Sınırın beri tarafında olmak, büyükbaba Necmettin Kocataş'ın her an sorabileceği sorulara maruz kalmak anlamına da geliyordu. Mesela "İstanbul'un fethi?..." der demez cevap verilmezse büyükbaba çok kızardı.
 <br/>
 <br/>
 1995 yılında Uluslararası Halkla İlişkiler Derneği'nin başkanlığına kadar yükselecek olan Betül Mardin dörtbuçukbeş yaşına kadar konuşamayan birisidir. Başkaları sessizlikten yakındığı için konuşamazken, onun konuşamama sebebi, bulunduğu ortamda birçok farklı dilin konuşuluyor olmasıdır. Yaşlı kalfalar "Hakanın masasından ekmek çalıp yedirseydik konuşurdu" deyince, yalıya ziyarete gelen Atatürk'ün masasından çalınan ekmek Betül'e yedirilir. Ama işe yaramaz. Dili çözüldüğünde de Fransızca konuşmaya başlar küçük Betül. Ve hemen okula gönderilir. Sonrasında İngilizce ve Fransızca öğrenmesine rağmen Arapça'yı bugün bile konuşamamış olmaktan hâlâ üzüntü duyar.
 <br/>
 <br/>
 Yasaklı yıllar
 <br/>
 <br/>
 1946'da mezun olduğu Arnavutköy Amerikan Kız Koleji, Amerika'daki ikinci kademede bir üniversite gibi eğitim veriyordu. Çünkü Betül Mardin, burada arkeolojiden sosyal bilimlere kadar üniversite ayarında eğitim görmüş. Ama üniversite okuyamamış. Çünkü ailedeki erkekler onun okumasını istememiş. Betül Hanım'ın "âlim, âlem bir adamdı" dediği hocaların hocası diye adlandırılan Prof. Ebül'ula Mardin, baba Muhiddin Arif'e "Kızın bakışlarında bir zeka okunuyor. O zekayı zayi etmeyelim. Bu kız hukukçu olabilecek" demesine rağmen babasının cevabı "Kızımın bacağının yanında bir erkek bacağı, bunu kabul edemem" olur. Betül Hanım'ın büyükbabası Necmettin Kocataş Şeyhülislam Ahmet Muhtar Efendi'nin oğlu. Betül Mardin şeyhülislam torunu olmanın kolay olmadığının da farkında. "Evde yüzük, küpe takmak, boyanmak yasak. Ama başımız açıktı. Bir tuhaftı. 5 vakit namazı hepsi kılar ama Türkiye Cumhuriyeti'nin tüm adet ve geleneklerine de bağlıydık. Kültürümüzün bilincinde idik."
 <br/>
 <br/>
 Betül Mardin şanslı bir çocukluk geçirir. Çocukluğunun geçtiği Sarıyer'deki Kocataş Yalısı, devrin ileri gelenlerini ağırladığı için Betül Hanım da bir çok tanınmış kişi ile tanışma fırsatı bulur. Edebiyat dünyamızın önde gelenlerinden Yahya Kemal, İbnülemin Mahmut Kemal, Dr. Rıza Nur, Neyzen Tevfik, genç Türkiye Cumhuriyetinin dördüncü başbakanı Fethi Okyar, Kılıç Ali, Necip Fazıl, Atatürk yalıda ağırlananlar arasındadır. Bunlar büyükler çevresini oluşturuyor Betül Hanım'ın. Bir de kendi akranları vardı ki onlar da az değil. Vehbi Koç'un çocukları Rahmi, Sevgi, Semahat, Suna, A. Emin Yalman'ın oğlu Tunç, Engin Cezzar, Leyla Gencer, Betül Hanım'ın çocukluk arkadaşları arasındadır.
 <br/>
 <br/>
 'Çalışmasaydım dilenciydim'
 <br/>
 <br/>
 Babası Muhiddin Arif Mardin, Betül Hanım'ın çalışmasını istemez önce. Sonra ise çalışması için bizzat destek verir. Çünkü kendisi de hayata 'çalışmayarak' atmıştır ilk adımını. Arif Bey, "bir mirasyedi" olarak başlar hayata. Ancak kayınpederinden kızı Fatma Fahire Kocataş'ı istemeye gittiğinde "Çalışmayana verilecek kızım yok" cevabını alır. Necmettin Kocataş, damat adayı Muhiddin Arif'e bu cevabı verir vermesine ama ona Selanik Bankası'nda bir iş bulmadan da edemez. Buradan Osmanlı Bankası'na geçer. Bu arada yatırım yaptığı pamuğun fiyatı düşer ve Muhiddin Arif bu yatırımdan oldukça zarar eder. Sonrasında ailesini alarak Kocataş Yalısı'na gelir iç güvey olarak. Ve bütün borçlar Necmettin Kocataş tarafından ödenir. O sırada İş Bankası Galata 2. Şube Müdürlüğüne getirilen Muhiddin Arif Bey, 2. Dünya Savaşı'nın hemen öncesinde de bankanın Mısır Şubesi'ne müdür olur. Bu arada pamuk fiyatları yükselir ve Muhiddin Arif Mardin 'milyoner' olur. Ve sermayesinin bir bölümünü Türkiye'ye getirip Türk Petrol ve Madeni Yağlar AŞ'ye kurucu ortak olur.
 <br/>
 <br/>
 26 yaşına kadar çalışmayan ve "Çalışmasaydım bugün dilenciydim" diyen Betül Hanım, çalışma hayatına Tercüman'daki gazetecilik mesleği ile girer. Üç yıl burada çılıştıktan sonra Yeni Sabah'ta devam eder mesleğe. Gazeteciliği, eşi tiyatro sanatçısı Haldun Dormen'den olan Mustafa Ömer'in doğmasıyla bırakır. Dormen'le, 1958'de yaptığı piyes tercümelerini ona vermesiyle tanışır ve 1959'da evlenir. Tercüme ettiği piyesi Haldun Dormen oynamaz ama Betül Hanım ikinci evliliğini yapar onunla. 10 sene kadar tiyatronun mutfağı diye tabir ettiği tercümeyazı işlerini Haldun Bey'le beraber sürdürür. Betül Mardin ilk evliliğini, Robert Koleji'nin bir çay partisinde tanıdığı, sonrasında babasının yanında avukatlık yapacak olan Akgün Ustalar ile gerçekleştirir 1950 yılında. 1957'de ayrılır. Bu beraberlikten Şerife Leyla dünyaya gelir. Şerife Leyla bugün antika üzerine bir iş yeri sahibidir. Mustafa Ömer de Castrol'ün genel müdürlüğünü yapıyor. Betül Mardin her iki evliliğini de, "Birbirimize kahvaltı masalarında notlar bırakıyorduk" diyerek işlerinin yoğunluğu nedeniyle noktalar. 1964 yılında TRT'de çalışmaya başlar. İstanbul'da program uzmanlığı yapar, sonra BBC'de tv eğitimi görür. Bu tarihlerde Türkiye'de henüz televizyon yayını yoktur. Sonra Türkiye'ye döner, Ankara TRT'ye gider. Bir süre burada bulunur ve genel müdüre gidip çocuklarından dolayı tayinini tekrar İstanbul'a isteyene kadar burada tv oyun bölümünü kurar ve çalışır. TRT Genel Müdürü bu isteği bekletince Betül Mardin istifa eder. 40 yaşındadır. İşte asıl Fatma Betül Mardin o zaman doğar.
 <br/>
 <br/>
 Ahtapot Betül
 <br/>
 <br/>
 TRT'den ayrıldığı yıllarda gazetecilikten radyoculuğa, televizyondan tiyatroya, hatta Haldun Dormen'le birlikte olduğu için sinemaya kadar bu konularda bilgi sahibidir. Kuvvetli bir iletişim ağına sahip olduğunu düşünür. Bu yüzden arkadaşları 'Ahtapot Betül' adını yakıştırır ona. Bu durumu değerlendireceği yeni bir iş alanı arar kendine. Ve babasının kapısını çalar. "Bana para ver, sonra sana veririm." Babası, çalışmasına olumlu bakar artık. Sonra, Akbank Genel Müdürü Ahmet Dallı'ya gider. Yıl 1968... Tanıtım programları yapmaktan bahseder ona ama, Dallı daha farklı bir iş önerir Betül Hanım'a: "Benim emrimde 3 bin 500 kişi çalışıyor. Ben birşey söylüyorum, onlar ağlamaya başlıyorlar. Halbuki ben 'Aferin çok güzel yaptınız' diyeceğim. Anlamıyorlar. Benim söylediklerimi onlara, onların söylediklerini bana getir." Halkla ilişkilerde beşeri münasebetler adı altında bir iştir bu. Haftada üç gün gelip bin 900 lira maaş alması önerilir. O zamanlar bu alanda Türkiye'de çalışan biriki erkek var o kadar. Onlar da yabancı büyük petrol şirketlerinde çalışmaktadır. Sonra DiskoTürk Plak Şirketi'nden bir teklif alır. Şirketin basın ve reklam işlerini yürütmesi istenir kendisinden. "Olur dedim. Biliyorum o işi. Üç bin lira verdiler bana. Para kazanmaya başladım. (Şakayla karışık) Babama cep harçlığı vereceğim nerdeyse." Ardından Kervansaray adlı bir kulübün sadece mönülerini düzenlemek için bir teklif daha alır.
 <br/>
 <br/>
 1971 yılında ise Türkiye'de yapmaya çalıştığı bu işin dışarıda nasıl olduğunu anlamak için İngiltere'ye, Kemal Has'ın İmsa firmasında çalışmaya gider. 1974'te Türkiye'ye tekrar döndüğünde aynı yıl İstanbul Festivali'nin birinci yılı hazırlıkları yapılmaktadır. Festivalin tanıtım işlerine yardımcı olur. Ardından Alaaddin Asna ile birlikte A ve B'yi kurar. 1984'te bu ortaklık sona erer ve 1987 yılında, Canan Bengiselp, Nilgün Pirinççioğlu ve Cemal Noyan'la, bugün Türkiye'nin önde gelen halkla ilişkiler şirketlerinden olan İmage'ı kurar. Bir zamanlar baba Muhiddin Arif'in çalışmaya izin vermediği Betül Hanım, halkla ilişkiler dalında birçok başarı ödülü alır, yılların 'en başarılısı' seçilir üst üste.
 <br/>
 <br/>
 Bugün Mardin ailesinin bütün yükünün kendi omuzlarında olduğunu söyleyen Betül Hanım, 71 yaşında ve halen işinin başında. Ömrü yettikçe de başında kalmaya kararlı. Ne diyelim Allah kolaylık versin...
 <br/>
</div>


Kaynak: [www.aksiyon.com.tr](http://www.aksiyon.com.tr:80/portreler/calismasaydim-dilenciydim_504802), [web.archive.org (arşiv bağlantısı)](http://web.archive.org/web/20150714005748/http://www.aksiyon.com.tr:80/portreler/calismasaydim-dilenciydim_504802)
