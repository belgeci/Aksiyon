# Halman, ölümden kurtarabildikleri ile anılacak!

*Cemal A. Kalyoncu 2014.12.15*

<div class="pNewsDetailMainContent" itemprop="articleBody">
 <p>
  Verdiği onca esere rağmen en çok şair yönüyle anılmak isteyen Talat Sait Halman, ‘ölümden bir şeyler kurtarmak’ için hep işinin başında idi.
 </p>
 <p>
  14 sene önce kendisiyle konuşup, Aksiyon’da yayımladığımız portresini “Kendimi hâlâ çok genç görüyorum, aksiyon adamı olmak istiyorum.” sözleri ile bitirmiştik Talat Sait Halman’ın. ‘Anılarınızı yazmayı düşünüyor musunuz?’ sorusuna “Hayır, hayır. Düşünmüyorum aslında.” cevabını vermişti. Nedenini ise son zamanlarda çok moda olduğu için ‘herkes yazıyor ben de yazayım gibi olacak’ sözleri ile açıklamıştı, “Daha önce sorsaydınız, mutlaka yazacağım derdim.” diye de ekleyerek. Halman, anılarını yazmamak için bir başka gerekçesini de girişteki cümlelerle ifade etmişti. Devamında söyledikleri, 2000 yılında yayımladığımız yazıda yoktu: “Onun için emekli olmadım. Birçok arkadaşım çoktan emekli oldular. Ben 40-50 yıl önce nasıl çalışıyorsam bugün de öyle çalışıyorum. Uyku saatlerim de aynı. 6’da kalkıyorum her sabah. Yatacağım ana kadar çalışıyorum. Böyle devam edeceğim. Olayları yaşamak istiyorum. Ölümden bir şeyler kurtarmak için…”
 </p>
 <p>
  Prof. Dr. Talat Halman, dediği gibi yaptı. O günden bu yana çalışmaya ara vermedi, 5 Aralık günü, Bilkent Üniversitesi’nde İnsani Bilimler ve Edebiyat Fakültesi Dekanı olarak ders verdiği sırada kalp krizinden hayatını kaybetti. Geride bıraktığı kültür çalışmaları ile ‘ölümden epeyce bir şey kurtarmıştı! İlk şiirini 6 yaşında yazmış olan Halman, 70 telif ve çeviri kitap geride bırakmıştı. Yüzlerce makale yazmış, 5 binden fazla şiir çevirdiği biliniyordu. Bunlardan bir kısmı yabancı dillerden Türkçeye, bir kısmı da Orhan Veli, Yunus Emre, Fazıl Hüsnü Dağlarca, Can Yücel ve hatta Mevlânâ’dan İngilizceye yaptığı çevirilerdi. Trabzonlu olduğu için iki de Laz fıkrası üzerine şiir kitabı bulunuyordu. Şu notu da düşelim, Halman, Trabzonlu ama Laz değildi.
 </p>
 <p>
  Dedesinin babası da kalpten ölmüş, babası Sait Halman ise damar sertliğinden hayatını kaybetmişti. Baba tarafından Bahriye Nezareti kaleminden Talat Bey ile Fahriye Hanım, anne tarafından ise meşhur Nemlizade ailesinden Tahsin Paşa ile Şerefnur Hanım’ın torunu olan Halman’ın babası Sait Halman da tümamiraldi. Halman, annesinin ailesi Nemlizadelerin romanını çok istemesine rağmen yazamamıştı.
 </p>
 <p>
  1931’de İstanbul’da dünyaya gelen Halman, iki evliliğinden olan Hugh Hür Talat, tiyatrocu Defne ve Sait Halman’ın babasıydı. Sait’in 17 yaşında iken ölümünü, hayatını sarsan olaylardan biri olarak anlatıyordu.
 </p>
 <p>
  Robert Kolej’den mezun olan Halman, üniversite eğitimini Amerika’da görmüştü. Columbia Üniversitesi’nde siyasal bilimler okumasının sebebi, annesinin, onun hariciyeye girmesini istemesiydi. Fakat Columbia’da okurken onun edebiyat derslerine ilgisi giderek artacaktı.
 </p>
 <p>
  Faulkner ve Shakespe-are’den çeviriler yapan Halman, 1960’ta askerlik için Türkiye’ye gelir. Devlet Planlama Teşkilatı’nda görev üstlenir. Bu süreçte tanıdığı siyasi zümre ona, 1971 yılında, 12 Mart Muhtırası sonrası kurulan Nihat Erim kabinesinde ‘ilk kültür bakanı’ olmanın yolunu açar. Abdi İpekçi’nin ısrarı ile Milliyet’te yazıları çıkmaya başladığı ve bir kültür bakanlığı kurulması gerektiği üzerine yazısı dolayısıyla adı gelmiştir gündeme. Erim, sonrasında Halman’ı bakanlıktan almaz ama kendi kurduğu Kültür Bakanlığını kaldırarak, Halman’ın kendisine verdiği desteği karşılıksız bırakır! 1998 yılına, Amerika’da İhsan Doğramacı ile karşılaşana kadar aralıklarla Türkiye’ye gelmesine rağmen bu ülkede kalır. Çeşitli üniversitelerde dersler verir. Mesela, New York Üniversitesi’nde altı yıl boyunca ‘İslamiyet’i eleştirel anlayışla anlatır Amerika’dakilere. “Türkiye’de de aynı şeyi yapmayı çok isterdim ama eminim hoşgörü göstermezler.” diyecektir bizlere.
 </p>
 <p>
  Hiçbir zaman gerçek anlamda mümin olmadığını, kendisine bütün dinlerden karma bir ahlak felsefesi geliştirdiğini söyleyen Halman, Doğramacı’nın daveti ile geldiği Bilkent’te, önce Türk Edebiyatı Bölümü’nü kurar. UNICEF’den UNESCO’ya kadar pek çok uluslararası kuruluşta görev aldığı gibi yine pek çok uluslararası çevrelerde üyeliği bulunan, sayısız da ödüle hak kazanan Halman, milletvekili olmadan yaptığı kültür bakanlığı dışında, hemen hepsini tanıdığı hâlde hiçbir partiden teklif almış değildi: “Ona da üzülüyorum, bozuluyorum...”
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/halman-olumden-kurtarabildikleri-ile-anilacak_540188), [web.archive.org (arşiv bağlantısı)](http://web.archive.org/web/20150114082422/http://www.aksiyon.com.tr:80/portreler/halman-olumden-kurtarabildikleri-ile-anilacak_540188)
