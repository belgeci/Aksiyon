# İlk pulcunun torunu

*Cemal A. Kalyoncu 1999.06.12*

<div>
 <p>
  <font>
   Meral Gezgin Eriş’i daha çok İstanbul Sanayi Odası Yönetim Kurulu Başkanı sanayici Hilal Nurullah Gezgin’in kızı olarak tanırdık.
   <br/>
   <br/>
   Ama o babasını da aşarak İktisadi Kalkınma Vakfı gibi Türkiye’nin dışa açık penceresinde Yönetim Kurulu Başkanı oldu 1996’da. Ve hâlen bu görevi sürdürüyor, 2000 yılı haziranına kadar da sürdürecek.
   <br>
    <br>
     İlk pulu dedesi bastırıyor
     <br>
      <br>
       Üç kuşaktır tamamen İstanbullu bir aile olan Gezgin ailesinin üç kızından ortancası olan Meral Hanım —günü bizde saklı— 1957 Temmuz’unda İstanbul’da doğar. Baba tarafından dedesi Midillili Fevzi Bey’dir. Fevzi Bey, Osmanlı Midilli’yi fethettiğinde oraya yerleştirilen ‘bayraktar ailesinin’ soyundaki son erkektir. Yedi kız kardeşi olan Fevzi Bey, geçimini zeytincilikle sağlamaktadır. Babaannesi Didar hanım da Balkan Savaşı sırasında trajik olaylar zinciri ile İstanbul’a gelen bir aileye mensuptur. Selanik yakınlarında bir çiftlik ağasının kızı olan Didar Hanım, Balkan Savaşı sırasında babasının arkadaşı yüksek rütbeli bir Osmanlı subayı tarafından İstanbul’a getirilir. Ama ailenin geri kalanları ile tüm çabalara rağmen bugüne kadar irtibat kurulamaz. Özellikle Meral Hanım’ın amcası Bilal Gezgin de bu konuda uğraşlarına bir sonuç alamaz. Gezgin ailesi, geride bıraktıklarının Kosova’da yaşananın benzeri bir trajedi yaşadıklarını tahmin ediyor. İşte bu Fevzi Bey ile Didar Hanım’ın torunu olan Meral Gezgin Eriş’in anne tarafından ailesi de Türkiye Cumhuriyeti’nin ilk yıllarında önemli görevler üstlenmiştir. Annesi Ayşe Hanım’ın babası Enver Tekand ve ailesi geçen yüzyılın sonunda veya bu yüzyılın başında Girit ve Rodos’tan İzmir’e yerleşir. Tekand, Milli Mücadele’de Atatürk’le beraber olmuş bir kişidir. Ticaretle uğraşırken başarı sağlayamayıp siyasete atılmış, ilk Meclis’te yer almış bir milletvekilidir. Enver Tekand, Türkiye Cumhuriyeti’nin ilk pulunu bastıran kişi olmanın yanında Taksim Meydanı’nın düzenlemesini de yaptıran birisidir. Eriş’in annesi Ayşe Hanım’ın büyükbabası da Osmanlı’nın son Rusya Büyükelçisi, Türkiye Cumhuriyeti’nin de ilk ABD büyükelçisidir.
       <br>
        <br>
         Sakıp Ağa’nın incirleri
         <br/>
         <br/>
         Didar Hanım ve Fevzi Bey’in üç çocuğundan (diğerleri Nilgün ve Bilal. Bilal Eriş, öldürülen gazeteci Çetin Emeç’in kız kardeşi Zeynep Hanım’la evli) ikincisi olan Meral Hanım’ın babası Hilal Nurullah sanayiciliğe kayınpederinin ambalaj işini devralması ile başlar. Bugün de üretimine devam eden ve Meral Gezgin Eriş’in genel müdürlüğünü yaptığı fabrikanın adını 1966’da Hilal olarak değiştirir. Ayşe ve Hilal Nurullah’ın ortanca çocukları olan Meral Gezgin Eriş, iş hayatına babasının bu fabrikasında atılır. Ama onun öncesinde yaşadığı çocukluğu bile onun iş kadını olacağının sinyallerini vermektedir. Türkçe kitaplarındaki okuma parçalarını tiyatro oyunu olarak sahneleyen küçük Meral ve arkadaşları, bunun karşılığında da mahalleliye bilet keserek, para kazanır. Amaçları kazandıkları parayla bilye almaktır. Eriş, geçirdiği çocukluk döneminin İstanbul’unu özlemle anar bugün: “Boğaz’da çok değişik milliyetten insanlar, Ermeni ve Rum çocukları vardı. İstanbul’un kozmopolit yapısının yansımış olduğu bir çocukluk yaşadık. Belki de ben İstanbul çocukluğunu yaşayan son nesillerden biriyim.” Tiyatronun yanında futbola da merakı vardır, santrafor oynar.
         <br/>
         <br/>
         Çocukluğu 1955’te doğan ablası Fatoş ve 1966’da dünyaya gelen küçük kardeşi Banu ile birlikte Sakıp Sabancı’nın Emirgan’daki Atlı Köşk’üne komşu evlerinde geçen Meral Gezgin Eriş’in Sakıp Ağa’yı kızdıracak anıları vardır, o yıllardan kalan. Sakıp Sabancı’nın bahçesinden ‘aşırarak’ incir yemiştir: “Bekçilerden çok laf işitmişizdir.” Anne ve babasının hayatlarına karışmadığı, iyi ve kötüyü kendilerinin ayırt etmesi gerektiği dürtü ve uygulamaları ile büyüyen Meral, en küçük meseleler dahil herşeyin konuşulduğu bir aile ortamında yetişir. Çok başarılı olduğunda bile bu başarısı anne—babası tarafından abartılmaz. Yerli yerinde bir ilgi ile yetiştirilir. Kendine güvenini kazanmış birisi olarak büyür. Avusturya Lisesi’nde de, kendine güveninden olacak arkadaşları arasında avukat olarak tanınacak çıkışlarda bulunurdu: “Sınıf adına kavgaya girilecekse bunu ben yapardım.”
         <br/>
         <br/>
         Eriş, Emirgan İlkokulu’nun ardından 1968’de Avusturya Lisesi’ne girer. Yeniköy’deki lisenin, —şimdi iki senelik bir askerlik olarak nitelendirdiği- ilk iki yılını yatılı okur. Hemen ardından Viyana Üniversitesi’nde işletme ve ekonomi okumaya gider Avusturya’ya. Doktora çalışmasına başlar ama bitirmez. Aile şirketinde vazife almak için daha fazla gecikmemek amacıyla Türkiye’ye döner: “Evdekilere akademik kariyeri seviyorum ama iş hayatı daha cazip dedim. İş hayatında yaptığınızın sonucunu görebiliyorsunuz. Ama akademik dünyada izleyicisiniz bir anlamda.” Bu düşüncesine rağmen akademik eğitiminden vazgeçmez. Boğaziçi Üniversitesi’nde kalkınma işletmeciliği konusunda Viyana’da yarım kalan doktorasını tamamlar. Bu arada part time olarak aile şirketlerinde iş hayatını öğrenmek, işe alışmak için çalışmayı sürdürür. Ama iş kadını olma kararlılığı ile girmemiştir iş dünyasına. Evin erkek çocuğu olmamasına rağmen babası onu ve diğer kardeşlerini iş hayatına atılma konusunda serbest bırakır: “24—25 yaşlarında idim. İş hayatına yönelik konuda beni çok fazla serbest bıraktılar.” Bir aile şirketinde iş hayatına atılmanın rahatlığını yaşar ama bir kız evlat olarak iş dünyasına girip başarı kazanmanın zorluklarıyla da karşılaşır. 1984’te iyice adapte olduğu Hilal Ambalaj’da beş yıl sonra da genel müdürlüğe gelir. 1986’da da babasının bir aralar yönetim kurulu başkanlığını yaptığı İstanbul Sanayi Odası’nda Meclis üyesi olur. 1990’lı yılların ortasına kadar İSO’nun tek bayan üyesidir Meral Gezgin Eriş. İş dünyasında ‘babasının kızı’ olma vasfını yavaş yavaş değiştirir, sivrilmeye başlar. 1992’de de İktisadi Kalkınma Vakfı Yönetim Kurulu’na girer. Jak Kamhi Başkan, Sedat Aloğlu ile beraber o da yönetim kurulu üyesi olur. 1995’in son günlerinde Türkiye’nin Avrupa Birliği’ne girmesinde önemli bir adım olacak tarihi oylamanın ardından, Türkiye için olduğu kadar Meral Hanım için de yeni bir dönem başlar. İKV başkanlığı, iki dönem yönetim kurulu üyeliği yapan “yurtdışına yönelik birikimi ve buna yönelik altyapısıyla faydalı olacağı düşünüldüğünden” Meral Gezgin Eriş’e emanet edilir. Eriş’in Türkiye—AB ilişkilerinde önemli gördüğü noktalardan biri 1997’deki Lüksemburg Zirvesi’dir. Bu toplantı sonucunda Türkiye bir kırılmışlık, hayal kırıklığı yaşar, ama Türkiye’nin AB’ye girme kararlılığı değişmez. Eriş’e göre Avrupa Birliği bizi almayacaktır: “Toplumda çok yaygın bir anlayış var, onlar bizi ne zaman alacak diye. Onlar bizi almayacak, biz gireceğiz oraya.” Ona göre kritik soru budur.
         <br/>
         <br/>
         İKV’nin yanında Dış Ekonomik İlişkiler Kurulu (DEİK) İcra ve Yönetim Kurulu üyesi de olan Eriş, TÜSİAD’a üye olmaz. Sebebi de TOBB’un Türk iş âleminin bütününü temsil eden bir kurum olarak yeterli görüp “TOBB şemsiyesi altındaki temsilin doğru ve gerekli olduğuna içtenlikle inanması.” Eriş, zamanının yokluğu yanında “kendisini büyük sermayeyi temsil etme konumunda görmediği” için de demokratik Türkiye açısından gerekli görmesine rağmen TÜSİAD’ın içinde bulunmamayı yeğler.
         <br/>
         <br/>
         1989’da ithalat—ihracat işi yapan Ali Eriş’le hayatını birleştiren Meral Hanım, iş dünyasının içinde olmanın haz ve zorluklarını da yaşar. Şimdi hem İKV hem de kendi işi oldukça vaktini çalıyor. Açıkçası işten artırıp boş zaman bulamıyor. Bir bakıyorsunuz yurtdışında, bir fabrikada, bir İKV’de. En çok özlediklerinden birisi de eskisi kadar spor yapabilmek, yüzmek veya tenis, ne olursa...
         <br/>
         <br/>
         E—mail: ckalyoncu@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 329 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15527), [web.archive.org (arşiv bağlantısı)](http://web.archive.org/web/20060528024918/http://www.aksiyon.com.tr:80/yazdir.php?id=15527)
