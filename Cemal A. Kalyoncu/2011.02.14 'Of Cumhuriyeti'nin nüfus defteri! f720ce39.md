# ‘Of Cumhuriyeti’nin nüfus defteri!

*Cemal A. Kalyoncu 2011.02.14*

<div class="pNewsDetailMainContent ctx_content" itemprop="articleBody">
 <p>
  1834 nüfus kayıtlarına göre, Mehmet Ali Yılmaz, Ali Ağaoğlu, Eray Kapıcıoğlu ile Varlıbaş, Cevahir, Nuhoğlu, Ulusoy ve daha pek çok aileyi çıkarmış Of, sanılanın aksine gayrimüslim nüfusa sahipmiş.
 </p>
 <p>
  <p class="MsoNormal">
   Başbakan Recep Tayyip Erdoğan, Of’un ayrı bir ‘cumhuriyet’ olduğunu(!), bölgedeki bir törende “Siz direkt Allah’a bağlisunuz, bizum dualari unutmayun haa!” sözleriyle dile getirmişti. Esprilere konu olan Of, her daim Türkiye’nin tanıyabileceği pek çok isim çıkarmış bir yöre olarak da biliniyor. Bu kadar çok tanınan kişi çıkarmış olması farklılıkları da beraberinde getiriyor herhalde. Bunu, Osmanlı Arşivleri’nde uzman olarak çalışan Sezgin Demircioğlu ile Süleyman Bilgin’in uzun yıllar emek harcayarak ortaya koydukları Of Nüfus Defteri-1834 isimli çalışmadan da görebiliyoruz. Kitaba göre öne çıkanlar arasında popüler kişi ve aileler de var. Ulusoy ailesi, neredeyse her gün gazetelerde haber olan Ali Ağaoğlu, Trabzonspor’un eski başkanı Mehmet Ali Yılmaz, TOKİ Başkanı Erdoğan Bayraktar, Dünya Göz Hastaneleri’nin sahibi Eray Kapıcıoğlu, Cevahir ailesi, Yeni Şafak’ın da sahipleri olan Albayrak ailesi, inşaat sektörünün önde gelen ailelerinden Süleyman Varlıbaş, Çetin Nuhoğlu, Saraoğlu aileleri akla ilk gelenler. Ama buna başka ilaveler yapmak da mümkün.
  </p>
  <p class="MsoNormal">
   Bu isimlerin hepsi bugünkü Of sınırları içinde yer almıyor. Zira 1834 tarihli nüfus defterlerine konu olan sınırlar; Of, Çaykara, Hayrat, Dernekpazarı ve Rize’ye bağlı birkaç yayla ve Sürmene’ye bağlı bir köyden oluşuyordu. Of, o zamanlar da öne çıkan bir yerdi.
  </p>
  <p class="MsoNormal">
   Hıristiyan dünyasındaki gibi Kilise kayıt sistemi olmadığından İslam coğrafyası nüfus sayımında ilerlememiş, hatta buna önem de vermemişti yıllarca. Ancak Osmanlı’daki gibi, sonradan vergi verecek ve askerlik hizmetinde bulunacakları tespit için bir sayım gündeme gelmişti. İkinci Mahmud’un, imparatorluk sınırları içerisindeki nüfusun tam olarak belirlenmesi için Anadolu ve Rumeli’deki valilere sayım emri verdiği biliniyordu. Osmanlı’da bu anlamda ilk nüfus sayımı sayılabilecek 1828-29 nüfus sayımı, Osmanlı-Rus Savaşı sebebiyle tam manasıyla uygulanamamıştı. 1831’de yapılan sayımda ise sadece erkekler baz alınmıştı. Orduya asker vermeyen bölgeler Lahsa, Basra, Yemen, Mısır, Cezayir, Tunus, Trablusgarp ve Habeş bölgeleri sayımın dışında tutulmuştu. Dolayısıyla imparatorluğun tam nüfusunu bu verilerden tespit mümkün değildi. Sonra başka sayımlar da yapıldı. 1844 ve sonraki sayımlar, ilgili memurların tutumları yüzünden ciddiyetle tamamlanamamıştı. 1881’de bir Sicil-i Nüfus Nizamnamesi yayımlanıp ilk nüfus sicilinin oluşturulmasına kadarki çalışmalar modern manada hep eksik kalmıştı.
  </p>
  <p class="MsoNormal">
   Tekrar Of’a dönersek, Demircioğlu ve Bilgin’in çalışmasına dayanak teşkil eden 1834 tarihli 1139 ve 1140 numaralı Of Nüfus Defterleri’nde, günümüzde yapılan nüfus sayımlarında yer almayan detayları görebiliyoruz. Sayımda fiziki özellikler de ele alınmış. Bıyık bunlardan biri. Bıyıklılar, ince, kara, kır, sarı ter bıyık şeklinde toplam dört bin 743 kişi şeklinde not edilmiş. Bir başka istatistik de sakala göre tutulmuş. Ak, kır, köse, sarı sakallı da 2 bin 570 kişi var o tarihte Of’ta. Cüce ve mücrim gibi özrüne göre de kayıt altına alınmış nüfus. 100 yetim, 6 köle ve geçimini şahısların yanında çalışarak sağlayan 31 kişi de hademe olarak defterlerde yer bulmuş. 1834’te en kalabalık yaş grubu, 1 yaşında olanların oluşturduğu bin 205 kişi. Sonra, 35 yaşındakiler, 864 kişi ile en kalabalık grubu oluşturuyor. 101 yaşında bir ve 110 yaşında da iki kişi yaşıyor kazada o yıl. Çocuk ölüm oranları da tıbbi imkansızlıklara göre sanıldığı kadar yüksek değil. 1835-1845 arasında 4 bin 803 çocuk dünyaya gelirken, 343’ü vefat etmiş. O tarihte, 18 bin 590 kişilik mevcut erkek nüfusun iki ile çarpılması sonucu 37 bin 180 kişinin yaşadığı Of kazası, 130 civarında köy ve mahalleden oluşuyordu. Nüfusu en kalabalık köy 778 kişi ile Zeno, yani Akköse idi. Gayrimüslim nüfus ise sanıldığı kadar kalabalık değildi. Hıristiyan nüfusun sayısı 306. Bunun Müslüman nüfusa oranı ise yüzde 2’yi bile bulmuyordu. Yaşadıkları köyler ise Zisino, Kırinda, Halt, Kuruç, Yiğa, Zurel’di. En kalabalık Hıristiyan nüfus 68 kişinin yaşadığı Kırina, yani Çatasögüt köyü idi.
  </p>
  <p class="MsoNormal">
   Of, Rize’ye yakın olması hasebiyle bir ara buraya bağlansa da sonradan yine Trabzon’un kazası olmuş. Aileler, genellikle yaptıkları işe göre anılmış ve günümüzde de bu lakapları ile soyadları alanlar olmuş. Alemdaroğlu, Bakoğlu, Cerrah- oğlu, Çapoğlu, Çilingiroğlu, Eyüboğlu, Ekşioğlu, Fettahoğlu, Kalyoncuoğlu, Karaalioğlu, Kapıcızade, Külünkoğlu, Ta-
   <span>
   </span>
   viloğlu, Yılmazlar ve daha pek çok bildik aile soyadı da Of’ta karşımıza çıkıyor.
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/kitap/-of-cumhuriyeti-nin-nufus-defteri_528632), [web.archive.org (arşiv bağlantısı)](http://web.archive.org/web/20151207004234/http://www.aksiyon.com.tr:80/kitap/-of-cumhuriyeti-nin-nufus-defteri_528632)
