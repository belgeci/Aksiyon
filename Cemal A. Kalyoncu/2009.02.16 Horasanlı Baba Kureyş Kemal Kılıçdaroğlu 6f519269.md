# Horasanlı Baba Kureyş: Kemal Kılıçdaroğlu

*Cemal A. Kalyoncu 2009.02.16*

<font class="agenda2NewsSpot">
 Adı ‘dosyalı siyaset’çiye de çıkan Kemal Kılıçdaroğlu’nun, sakin mizacını Alevilikte dede ocaklarından Kureyşan aşiretine mensup olmasına bağlamak mümkün. Zira o da dedelik makamına sahip; ama bürokratlığı buna engel olmuş.
</font>
<font class="newsDetail">
 Bugünlerde zamanı kendisine ait değil. Vaktini, dünyanın sayılı şehirlerinden İstanbul’u yönetebilmek için propaganda gezilerine ayırıyor. Elinde dosyalarla çıkıyor halkın, çoğunlukla da basının karşısına. Artık ‘dosyalı aday’a çıktı adı. Son ‘Tosun’ salvosunda yanıldı ama olsun.
 <br/>
 <br/>
 Basının özellikle bir kısmı aday gösterilsin diye çok istedi. Hatta kendisi de bunu doğrularcasına, adaylık süreci nasıl geliştiği sorulduğunda, Ahmet Hakan’ın Hürriyet’teki bir yazısına atıfta bulunmakta sakınca görmedi. Aynı gruptan başka yazarlar da desteğini esirgemedi. Onun bu rüzgâra kapıldığı çok belli. Zira, az bir süre önce, siyasette geleceğine dair hiçbir düşüncesi olmadığını söylüyor, ‘Hatta imkân olsa da siyaseti bir an önce bıraksam’ bile diyordu. ‘Siyaset virüsü’ bulaşmış olacak ki parti yönetimi İstanbul’da onu sürmüştü ileriye.
 <br/>
 <br/>
 -Bazı medyanın sınırsız desteği sizi korkutuyor mu?
 <br/>
 <br/>
 “Aslında sınırsız destek yok. Doğrusunu isterseniz şöyle düşünüyorum. Onu da samimi olarak söyleyeyim. Destek dengeli ve tutarlı olursa amacına ulaşır tabii ama dediğiniz gibi öyle gözü kapalı destek, sonuçta kuşkuları beraberinde getirebilir.”
 <br/>
 <br/>
 Büyük bir kesim onu ‘bir grubun adayı’ olarak algıladı. Bu imajdan henüz kurtulabilmiş değil. Kılıçdaroğlu, bir halk çocuğu olduğunu söyleyerek kendini savunuyor. Doğan Grubu ile de TÜBİTAK bağlantılı bir ihale dolayısıyla mahkemelik olduğunu, yargılamanın sürdüğünü hatırlatıyor. Doğan Grubu’nun adayı eleştirilerine bu şekilde cevap vermeye çalışıyor.
 <br/>
 <br/>
 Biz, isterseniz, Kemal Kılıçdaroğlu’nun önce sakinliğine ışık tutalım biraz.
 <br/>
 <br/>
 Kemal Kılıçdaroğlu, aslında bir aşirete mensup. Ailesi Dersim’in eski adıyla Kızıl Kilise, yani Nazımiye ilçesinden. Asıl köyü Ballıca. Ancak terör sebebiyle şehir merkezine yakın bir köy olan Kocakoç’ta yaşamış ailenin diğer fertleri.
 <br/>
 <br/>
 Osmanlı’dan daha evveliyatı da var aşiretin. Aslen İran Horasan’ına kadar uzanıyorlar. Önce Konya Akşehir’e yerleşiyorlar. Kemal Kılıçdaroğlu’nun da içinde bulunduğu aşiret, Yavuz Sultan Selim ile Şah İsmail arasındaki çatışma dolayısıyla bugünkü yerlerine göçüyor. Osmanlı kayıtlarında hâlen Akşehir’de göründüklerini de söylüyor Kılıçdaroğlu.
 <br/>
 <br/>
 Kemal Bey, eski senatör Arslan Bora’nın da mensubu olduğu Kureyşan aşiretinden. Kureyşanlılar bölge halkı nazarında kutsal bir ocak. Kureyşanlılar’da dedelik yapanlara, ‘Horasanlı Baba Kureyş’ denildiği de söylenir. Dersim’de Kureyşanlılar’la birlikte Baba Mansur Ocağı da önemli bir ocak sayılır. Bu iki ocak arasında akrabalık olmadığını ama öyle bilindiğini söylemektedir Kılıçdaroğlu. Bildiğimiz Kureyş kabilesi ile bir alakaları olmadığı notunu da düşmek gerekiyor burada.
 <br/>
 <br/>
 -Kureyşan aşireti önemli ocaklardan. Alevi geleneğinde Dedelik makamı buradan mı geliyor?
 <br/>
 <br/>
 “Söyleniyor, evet.”
 <br/>
 <br/>
 -Sizdeki bu sakin tabiatın altında böyle bir kültürden gelmenin etkisi olduğu kanaati var.
 <br/>
 <br/>
 “O kültürden gelmenin etkisi var tabii.”
 <br/>
 <br/>
 -Dolayısıyla dedelik sizde de var mı?
 <br/>
 <br/>
 “Ailede var ama ben bu işi yapmıyorum tabii takdir edersiniz ki.”
 <br/>
 <br/>
 -Ama siz de dedelik makamındasınız diyebilir miyiz?
 <br/>
 <br/>
 “Diyebilirsiniz tabii. Ama dediğim gibi bu kültür olmakla beraber hani o kültürü uygulayan bir kişi değilim. O da, yetişmem, bürokraside görev yapmam dolayısıyla bizim hani o bağlantıda bir şey yapmamız zaten mümkün olmuyor.”
 <br/>
 <br/>
 Kureyşanlı Kemal Kılıçdaroğlu’nun ailesi Dersim’de Cebeligiller lakabı ile de tanınıyor. Kemal Bey, bunun, muhtemelen ailede birisinin Osmanlı’da askerlik yapmasından kaynaklandığını düşünüyor. Osmanlı zamanında dedesinin dedesini de eşkıya olarak anlatıyor o. Buradaki bilgileri tam olmadığı için de muhtemelen o kişinin Cebeli denen kişi olabileceğini söylüyor. İhtimal ki Kemal Bey’in babası Kamer Bey, 1934’te, ailesinin Karabulut olarak aldığı soyadını eşkıya büyük dedesine dayandırarak 1950’den sonraki bir tarihte Kılıçdaroğlu diye değiştiriyor.
 <br/>
 <br/>
 Aile daha çok tarımla meşgul olmuş. Kemal Kılıçdaroğlu, Yusuf Bey ile Zeynep Hanım’ın beşi erkek sekiz çocuğundan biri olan Kamer Bey’in oğlu olarak 1948’de dünyaya gelmiş. Kamer Bey, önce Meteoroloji’de, ardından da Türkiye’nin çeşitli yerlerindeki tapu dairelerinde çalışıp en son Patnos’tan emekli olmuş. Evliliğini, Tunceli Milletvekili Kamer Genç’in de mensubu olduğu Areli (bazı yerlerde Areyli diye de geçiyor) aşiretinden Zülfü Bey ile Hatun çiftinin beşi erkek yedi çocuğundan biri olan Yemuş Hanım’la yapmış. Yemuş isminden dolayı da Ermeni iddialarına maruz kalmış Kılıçdaroğlu ailesi. Kemal Bey bunun ‘nüfus memuru azizliği’ olduğunu belirtiyor.
 <br/>
 <br/>
 Aşiretteki feodal yapı aileye de yansımış. Kamer-Yemuş çiftinin de beşi erkek ikisi kız yedi çocukları gelmiş dünyaya. Kardeşlerin içinde tek üniversite bitiren Kemal Bey. Kız kardeşlerinden Fikriye’yi okutmamak Kılıçdaroğlu’nun en büyük pişmanlıklarından biri. Kılıçdaroğlu, ikisinin işçi emeklisi, birinin de ilkokul müdürlüğünden emekli olduğunu belirttiği kardeşlerinin isimlerini, nedense ‘onların rızasını almadan vermek istemiyorum’ diyerek vermedi.
 <br/>
 <br/>
 Çocukluğu, Demokrat Parti’nin iktidarında geçen Kılıçdaroğlu’nun, o döneme dair hatıralarında bir iz yok. Babasının memuriyeti dolayısıyla ilkokula Van/Erciş’te başlayıp dördüncü sınıfı Tunceli’de okuyan Kemal, ilkokul ve ortayı Bingöl’ün Genç ilçesinde bitirir. Çocukluğundan itibaren çalışmaya başlar; yumurta, karpuz, domates, salatalık satarak para kazanır. Tuğla ocağında çalışmışlığı da vardır.
 <br/>
 <br/>
 Liseyi Tunceli’de okumak için geri dönerler ancak kayıtları kaçırdığı için Elazığ’da yeni açılan ticaret lisesine kaydolur. Başarılı da bir öğrencidir, liseden birincilikle mezun olur. Kılıçdaroğlu ailesi hep dolaştığı için akrabalar ve aşiretten uzakta geçirir yıllarını. Anneannesi ve dedesini ancak Ankara’da üniversite okumaya geldiği yıl görebilir. 1971 yılında Ankara İktisadi ve Ticari İlimler Akademisi’ni bitirir. Sağda ve solda öğrencilerin büyük kumpaslara alet olduğu zor bir dönemde öğrencilik yapmıştır. Aktif bir öğrenci olan Kemal Bey, Sosyal Demokrasi Dernekleri Federasyonu Bilim Kurulu’nda çalışır. Toplumsal ve Kültürel Eylemler Derneği Başkanlığı yapar. Üniversitenin özgür ortamı onu da etkiler; ama dedelik kültüründen beslendiğinden olsa gerek, pek çok öğrenci eylemine katılması sempatizanlıktan ileriye gitmez. Amcası Arslan Karabulut’un CHP Tunceli İl Başkanlığı yapmasına ve aşiretten Arslan Bora’nın senatör çıkmasına rağmen 27 Mayıs ve sonrasında Adnan Menderes ile bakanlarının idam edilmeleri, onların evinde, emekli Danıştay Başsavcısı Tansel Çölaşan’ın dediği gibi ‘bir bayram havasında kutlanmamıştır.
 <br/>
 <br/>
 1971’de hesap uzmanlığı sınavını kazanıp Maliye Bakanlığı’nda memuriyetine başlar. Bu arada 1974 senesinde evlenir. Asıl adı Selvi olmasına rağmen ailede Sevim Hanım diye hitap edilen teyzesinin kızıyla hayatını birleştirir. Artık feodal düzen değişmiştir. Üç çocukları gelir dünyaya: Üçü de üniversite mezunu olan Azime Aslı, Zeynep ve Kerem... Kılıçdaroğlu, 12 Eylül 1980 darbesi olduğunda yine hesap uzmanıdır. Bu arada Fransızcasını geliştirmek için Fransa’ya gider: “Belki hayatımın en büyük pişmanlıklarından birisidir. Keşke İngilizce olsaydı.” Orada Poitiers Üniversitesi’ne de devam eder. 12 Eylül’ün ona bir zararı olmaz. Adnan Başer Kafaoğlu’nun Maliye Bakanlığı döneminde, 1983’te, önce Gelirler Genel Müdürlüğü’ne daire başkanı, sonra da genel müdür yardımcısı olur. Bu süreçte rahmetli Özal’la gece yarılarına kadar çalışma fırsatı yakalar. Özal’dan çok etkilenir: “Özal olağanüstü zeki bir insandı.”
 <br/>
 <br/>
 Kılıçdaroğlu, 1991 senesinde Bağ-Kur, bir sene sonra da SSK Genel Müdürlüğü’ne atanır. Kısa bir süre Çalışma ve Sosyal Güvenlik Bakanlığı’nda müsteşar yardımcılığı da yapıp 1999 senesinde SSK Genel Müdürlüğü’nden kendi isteğiyle emekli olur. Görevde bulunduğu süre içerisinde SSK hep zarar yazar. Muhaliflerinden bu dönemle ilgili yoğun tenkit alır. Oğlu Kerem’i henüz çok küçükken SSK’lı yapması siyasette önüne çıkan eleştirilerden. Kılıçdaroğlu bu konuda toplumu tam inandırabilmiş değildir.
 <br/>
 <br/>
 Her şeye rağmen Kılıçdaroğlu, sağ değil de solun iktidarda bulunduğu dönemlerde daha çok sıkıntılar çektiğini ifade etmektedir: “Doğrudur, sol iktidarlar döneminde daha sorunlu bir hayatım oldu.”
 <br/>
 <br/>
 Emekli olduktan sonra pek çok sivil toplum kuruluşunda da görev alır. Bu süreçte 1999 yılında DSP’den milletvekili adaylığı kabul görmeyen Kemal Bey, İş Bankası Yönetim Kurulu’nda üye ve Hacettepe Üniversitesi’nde öğretim görevlisi olarak bulunur. Bir gün CHP Genel Başkanı Deniz Baykal’dan bir davet alır. 2002’den bu yana İstanbul milletvekili olarak Meclis’te bulunan Kılıçdaroğlu, CHP Genel Başkan Yardımcılığı’na geldikten sonra özellikle dosya odaklı bir siyaset sürmeye koyulur. AK Partili Şaban Dişli, Dengir Mir Mehmet Fırat ve Melih Gökçek ile ‘maça’ çıkar. ‘Bir kısım medya’ tarafından galip ilan edilir. Tartıştıkları kişiler partideki görevlerinden onun yüzünden mi ayrılmıştır? Kılıçdaroğlu, bu konuda bir o kadar iddialı değildir: “Ha, onu ben bilemiyorum. Çünkü o, partinin kendi iç sorunu. Zaten bu konuda yorum yapmamaya özenle dikkat ettim.”
 <br/>
 <br/>
 Aslında Kemal Kılıçdaroğlu’nun kafasında, çok yakın zamana kadar siyasetin bu kadar göbeğinde olmak fikri de yoktur. Fakat yaklaşan yerel seçimler sürecinde Deniz Baykal, İstanbul Büyükşehir Belediyesi başkanı adayını belirlemiş olur. “Baykal, yeni bir lider adayını daha infaz etti.” tezlerine aldırış etmedi. Çizmeleri giyip’ çamur çiğnemek üzere’ sokağa çıktı.
 <br/>
 <br/>
 -Adaylığınız 23 Ocak’ta açıklandı ve sizin ertesi gün İstanbul’a dair projelerinizi okuduk. İstanbul gibi bir metropole bir günde nasıl böyle projeler ürettiniz?
 <br/>
 <br/>
 “İstanbul İl Başkanlığımız çok güzel çalışmalar yapmıştı. Deprem, su, ulaştırma konularında. Sonra bilim adamlarının çalıştığı raporlar vardı. O raporları ben önceden biliyordum. İki dönemdir İstanbul milletvekiliyim, İstanbul’un sorunlarını da biliyorum. Kaldı ki İstanbul’un sorunları biraz Türkiye bağlamında ele alınan sorunlardır.”
 <br/>
 <br/>
 Deniz ulaşımı ile ilgili AK Partili belediyenin çalışmalarını takdir eden Kılıçdaroğlu, seçim vaatlerini de sıralıyor. Buna göre yoksul ailelere aile sigortası adı altında sürekli olmamak kaydıyla 600 TL maaş verecek. Kılıçdaroğlu, bunu ‘yoksulluğu siyaseten sömüren politikacıların elinden bu aracı almak için yapacak. Kömür yardımına karşı ama nakitte sorun görmüyor. Metro, metrobüs devam edecek.
 <br/>
 <br/>
 Daha önce denenmiş ve İstanbul’a zaman kaybettirmiş çoklu yönetim tarzı da İstanbul’u bilmiyor eleştirilerine maruz kalan Kılıçdaroğlu’nun benimsediği yöntemler arasında. Bir başkandan ziyade müfettiş havasından arınamamış olması, dolayısıyla seçim propagandasını ‘dosyalar savaşı’ üzerinden yürütmesi, Kadir Topbaş yerine Başbakan Recep Tayyip Erdoğan’ı hedef alması da seçim kampanyasında soru işaretleri.  İki dönemdir milletvekili olduğu İstanbul için parlamentoda ne gibi icraatlara katkı yapmıştır sorusunun cevabı da net değil.
 <br/>
 <br/>
 -Yolsuzluklar konusunda iddialısınız ama Nurettin Sözen’in başkanlığındaki CHP’li İstanbul Büyükşehir Belediyesi’nin bir kuruluşu olan İSKİ’deki yolsuzlukla anılır olmuştu..
 <br/>
 <br/>
 “Tabii. Yani her ülkede yolsuzluk vardır. Ha, yolsuzluk olduğu zaman o yolsuzluğun üzerine kararlılıkla gitmek. Temel hedef bu.”
 <br/>
 <br/>
 Kocaeli adayları Sefa Sirmen’in Kur’an kursları vaadine yaklaşımı idare-i maslahat kabilinden: “Tabii. Diyanet İşleri Başkanlığı derse ki ihtiyaç var, açılır. Yani o bizim dışımızda bir şey.” Belediyenin başörtülü çalışanları konusunda kafası karışık gibi. Basın toplantısında “kimse işinden olmayacak” derken, Ali Kırca’nın sıkıştırmaları karşısında ‘sadece temizlikçiler örtebilir.” tavzihi yapıyor.
 <br/>
 <br/>
 İstanbul’un sorunları bitmez. Ergenekon Terör Örgütü Davası’nda pek çok konuda genel başkanı ile aynı düşünen, fakat iki tarafın da önyargılarından kurtulması gerektiğine dikkat çeken başkan adayı, ortada bombalar bulunduğunu, dolayısıyla bir sonuca da varılmasının elzem olduğunu söylüyor: “Sonuç çıkmayıp da ne olacak? Benim beklentim şu: Gerçekten biz o faili meçhullere gidebilecek miyiz?”
 <br/>
 <br/>
 Kemal Bey’in derin devlet tanımı ise bizleri düşündürüyor: “Her ülkede derin devlet var. Benim algıladığım derin devlet, bir ülkenin cumhurbaşkanı, başbakanı, genelkurmay başkanı, işte bazı bakanları oturuyor, bizim bilmediğimiz ya da kamuoyuna yansımayan veya başka ülkelerin bilmemesi gereken sırları paylaşıyorlar. Derin devlet odur herhâlde. Başka ne olabilir ?”
 <br/>
 <br/>
 Hesap uzmanlığı sınavını kazanmasını hayatının dönüm noktası sayan, müzikten, özellikle de halk müziğinden hoşlanan, küçük de olsa resim koleksiyonuna bütçe ayıracak kadar resme merakı olan Kılıçdaroğlu, toplumda ayrışmadan da yana değil. Onun için hükûmetin Alevi açılımını destekliyor. Alevilik hususunda yetkili yetkisiz kişilerin konuşmasını da benimsemiyor: “Aleviliği İslamiyet’in dışında düşünenler de var, biliyorsunuz. Yani herkes kendine göre bir Alevilik yorumu yapıyor. Ben Aleviliği geleneksel Türk yapısı ile Müslümanlık yapısının kaynaştığı bir inanç olarak görüyorum.”
 <br/>
 <br/>
 -İslam’ın dışında diyenler var…
 <br/>
 <br/>
 “Hayır efendim, değil. Yani adamlar eğer Allah, Muhammed, ya Ali diyorlarsa siz nasıl İslam’ın dışında düşünebilirsiniz? Yani geleneksel Türk inançları ile Müslümanlığın kaynaştığı, Osmanlı’yı kuran dinsel inanç, öyle diyelim.”
 <br/>
 <br/>
 -Alevilik zaman zaman kullanılıyor.
 <br/>
 <br/>
 “Efendim her inanç sömürüye açık olabilir. Ama o inancın sahipleri eğer akıllı, usluysalar, işte ne bileyim bu inanca saygı gösteriyorlarsa, o çerçevede alıp değerlendirmek zorundalar. Yani sistem bir yerlere çekilebilir. Bunu fazla kullandırtmamak lazım.”
 <br/>
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-21742-37-horasanli-baba-kureys-kemal-kilicdaroglu.html), [web.archive.org (arşiv bağlantısı)](http://web.archive.org/web/20100702055145/http://www.aksiyon.com.tr:80/aksiyon/haber-21742-37-horasanli-baba-kureys-kemal-kilicdaroglu.html)
