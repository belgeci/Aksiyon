# Ahlakın başarı getirdiğine inanıyoruz

*Cemal A. Kalyoncu 2004.09.13*

<div>
 <p>
  <font>
   Rakiplerinin yaydığı dedikodu yüzünden mali sıkıntıya düşen Dizayn Grup, yıl sonuna kadar ekonomik krizlerden ve dedikodulardan bir daha etkilenmeyecek yeni bir yapılanmaya gidiyor.
   <br/>
   <br/>
   Geçen aylarda bir firmadan tam 60 insan, Türkiye'de işinden oldu. Şimdi kimi evinde oturuyor, kimi de yeni iş kapısı arıyor. Bu 60 kişi, ısı transferi ve akışkanların taşınması için mamuller üreten 12 yıllık bir firma olan Dizayn Grup'ta çalışıyordu.
   <br>
    <br>
     Azeri kökenli İbrahim Mirmahmutoğulları'nın kurduğu Dizayn Grup, iki ay önce 'rakiplerinin yaydığı dedikodu yüzünden' ekonomik sarsıntı geçirince yeniden yapılanmaya gitti. Eleman sayısında tenkisata gitmek de buna dahildi. En önemli yapılanma göstergesi ise bu yılın aralık ayı sonunda meyvesini verecek. Yaşadığı kriz sonunda grup, bankalarda, karşılığında teminat gösterdiği varlıklarını nakde çeviriyor. İbrahim Mirmahmutoğulları başkanlığındaki Dizayn Grup, banka borçlarını ciddi manada düşürüp, temmuz ayında yaşadığı sıkıntılı süreci bir daha yaşamamayı amaçlıyor: "Türkiye'de yaşıyorsanız çoklu senaryolar oluşturmanız lazım. Rakiplerimizin oluşturduğu bu dedikodu ortamından sonraki gelişmelerin bize birkaç hayırlı tarafı oldu. Zaten olanda hayır vardır deriz ya. Bundan sonra çıkacak hiçbir krizden etkilenmeyecek bir yapı kuruyoruz."
     <br>
      <br>
       Mirmahmutoğulları, yeni sistem konusunda oldukça iddialı. "Çok yüksek oranlı devalüasyon olsa, enflasyon tavan yapsa ve hatta Türkiye Kuzey Irak'taki o girdabın içerisine çekilse bile bunlardan etkilenmeyeceklerini" söyleyen Mirmahmutoğulları, bunu, şirketin borçsuz çalışmasıyla kazanacağı dinamikliğin getireceği düşüncesinde.
       <br>
        <br>
         Dizayn Grup, 1987 yılında kurulmuş. Kurucusu İbrahim Mirmahmutoğulları. Azerbaycan'ın Gence şehrinden Anadolu'nun Türkleştirilmese politikasının bir parçası olarak 275 yıl önce Sivas'ın Kangal kazasının Alacahan beldesine yerleştirilmişler. Ailenin diğer bir kolu Adana'yı mesken tutmuş. Azerbaycan'da Mirmahmutoğulları olarak bilinen ailenin Türkiye'ye kullandığı soyadı Genç. On yıllık bir çabanın sonucu 1980 yılında aile Mirmahmutoğulları soyadını alabilmiş. İlkokulu bitirdikten sonra uzunca bir süre okula ara verip 50’li yaşlarda ortaokul, lise ve üniversiteyi bitirmiş bir babanın dördü erkek üçü kız, 7 çocuğundan biri, 1964 doğumlu İbrahim Mirmahmutoğulları.
         <br/>
         <br/>
         Babası Demir Yolları'nda devlet memuru olduğu için oğlunun da mutlaka devlete ait bir kadroda çalışmasını istemiş. O yüzden İbrahim de Yıldız Teknik Üniversitesi Makine Mühendisliği Bölümü'nü bitirdikten sonra sınavla girdiği Türk Hava Yolları'nda çalışmış. Memuriyette çalışmaya 3 ay dayanabilen Mirmahmutoğulları, 1986 yılında proje ve taahhüt işleri yapmak için kurduğu Dizayn Grup'la, 1992'de ısıtma sistemleri üretmeye başlamış. Ardından akışkanların taşınması için gerekli tüm malzemelerin üretimi işine yönelmiş. Dizayn Grup, bugün 4 bin çeşit mamul yelpazesi ve patentini aldığı 34 ürünüyle, Türkiye'nin teknoloji üreten, know-how satan bir firması. Dizayn, dünyada akredite olmuş kuruluşlardan, kalite onayı anlamına gelen sertifikaları da almış. Tabii bu kolay olmamış. Bunu gerçekleştirebilmek için 1,5 milyon dolar harcanmış, ürünler 1 yıl boyunca çeşitli testlerden geçirilmiş.
         <br/>
         <br/>
         Türkiye'de Ar-Ge'ye (araştırma-geliştirme) bu kadar önem veren bir-iki firmadan biri olmasının meyvalarını geride bıraktığı 12 yılda almış Dizayn Grup. 8. Dünya Genç Girişimci İş Adamı Ödülü'nü kazanarak, İzzet Garih'ten sonra, bu ödülün ikinci kez Türkiye'ye gelmesine vesile olmuş Mirmahmutoğulları. Bu kalite anlayışı ile uluslararası işler de üstlenmiş şirket. Sudan'ın Doğu Hartum ile Batı Hartum şehirlerini içme suyu şebekesiyle birbirine bağlayan Dizayn, bu işle UNESCO'nun 'Uluslararası Su Yönetimi' ödülünü almış 2003'te. Dizayn'ın yaptığı yurtdışı işleri arasında Hong Kong-Adalar içme suyu, Gagavuz Türklerinin içme suyu gibi projeler de bulunuyor.
         <br/>
         <br/>
         Bir anda 4 trilyon istediler
         <br/>
         <br/>
         Peki Dizayn Grup bu noktaya nasıl geldi? 12 yıl gibi kısa sürede hızla büyüyen Dizayn Grup, piyasanın en önemli boru üreticisi oldu. "Taşlama büyüklükten gelmiyor. Hazımsızlıktan geliyor" diyerek temmuz ayında yaşanan krizin çıkış noktasını anlatan İbrahim Mirmahmutoğulları, başta bir büyük rakiplerinin çıkardığı, sonra diğerlerinin de ona destek verdiği sistematik dedikodu mekanizmasının işletilmesi ile sıkıntılı günler yaşamış. Rakipleri, 'firma çok sıkıntıda' diye faks ve mesaj yoluyla piyasada kafaları karıştırmış. Bunun üzerine, günlük ödemesi 200 milyar lira olan şirket, bir anda 4 trilyon lira ödeme talebi ile karşı karşıya kalmış.
         <br/>
         <br/>
         Borçlarını en aza indirerek, en azından bundan sonraki süreçte bu tür sıkıntılar yaşamamak Mirmahmutoğulları ve Dizayn Grup'un yeni hedefi. Dolayısıyla, Mirmahmutoğulları, sütten ağzı yanmışcasına bir daha kredi kullanmayı düşünmüyor. Ve know-how satan bir firma olmayı birinci amaç edinmiş kendine. Yeniden yapılandırma çerçevesinde Dizayn Grup, Mardin ve Sivas fabrikalarını da açtıktan sonra boru üretim işini Anadolu'daki üretim noktalarına kaydıracak. Grubun bundan sonraki hedefi ise teknoloji satmak olacak. Yılın ilk 6 ayında 3 milyon Euro'luk bilgi satarak bunun ilk adımlarını atmış zaten. "Dizayn Grup teknoloji satan ve marka yöneten bir firma olmak istiyor. Fabrika üreten fabrikayız çünkü."
         <br/>
         <br/>
         Üretim ve Ar-Ge'nin yanında, grup, yeni dönemde marka gücüne ağırlık verecek. 2006 yılındaki hedefi Türkiye'nin en saygın ilk 10 yerel markası arasına girmek. Dizayn, önümüzdeki süreçte kalplere de kazınmayı hedefliyor. Dünya ligindeki amacı da iyi bir marka olmak: "Bugünden belki söylemek pek kolay değil; ama bizim, sektörün içerisinde, en dinamik, en kompakt, en fazla kârlılık üretebilen, en borçsuz ve en likit firma olma gibi hedeflerimiz var. Fakat en büyük olma hedefimiz yok. En büyüklüğe oynamayı çizgiyi ya da haddi aşma olarak görüyoruz."
         <br/>
         <br/>
         Kuşkusuz, İbrahim Bey küçüklüğünde kese kağıdı yapıp satmasaydı, Sivas'ın 'taşlı yollarında' seyyar sebze-meyve pazarlamacılığı yapmasaydı bugün dizayn Grup diye bir firma da olmayacaktı. Cesaretini küçükken yaptığı işlerden alan İbrahim Mirmahmutoğulları'nı birçok cesur girişimciden ayıran özellik -belki de tamamlayıcı unsur demek daha doğru-, başından geçen bu likidite sıkıntısına rağmen şu olmuş muhakkak: "Biz üç ahlaka dayanıyoruz. Üç ahlakın bir arada bulunmasının başarıyı getirdiğine inanıyoruz. Birincisi bireylerin ahlakı, ikincisi kurumun ahlakı, üçüncüsü ürünün ahlakı."
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2230 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15473), [web.archive.org (arşiv bağlantısı)](http://web.archive.org/web/20051220164229/http://aksiyon.com.tr:80/yazdir.php?id=15473)
