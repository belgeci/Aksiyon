# Bu site herkesi ajan yapar

*Cemal A. Kalyoncu 2004.09.06*

<div>
 <p>
  <font>
   Bir tıp doktorunun üç yıl önce kurduğu web sitesi ‘sikayetvar.com’, tüketici ‘ajanlar’ vasıtasıyla firmaları gizliden gizliye denetliyor. Web sitesi hangi firmanın ne kadar şikayet aldığını gösterdiği gibi, şirketlerin sorunlara çözüm üretip üretmediğini de ortaya koyuyor. En önemlisi, ‘şikayet var’ damgasını yemiş firmalar hakkında sizde bir kanaat oluşturuyor.
   <br/>
   <br/>
   Alışveriş yaparken veya hizmet alırken kandırılmadım veya hiç şikayetim olmadı diyorsanız ya şehirden uzakta yaşıyorsunuz ya da herkesin birbirini tanıdığı küçük bir kasabadasınız. Yok öyle değil diyorsanız iki şık kalıyor geriye. Ya siz bu konulara çok duyarlı değilsiniz veya hakikaten hep iyi insanlarla karşılaşıyorsunuz. Ancak, bu kategoriye girecek insan bulmak hele son yıllarda mümkün değil sanırım. Satıcı tarafından laf kalabalığı ile allanıp pullanarak satışa sunulan mal veya hizmette hep bir eksiklikle karşılaşıyoruz çünkü.
   <br>
    <br>
     Sağlam diye aldığınız ayakkabı su geçirir, şehirlerarası otobüs firmasının kliması yazın sıcağında çalışmaz, yahut bir banka, kredi kartınız var diye sizin haberiniz olmadan adınıza size bir de TL hesabı açar (ki bunun amacı bir yıl dolduktan sonra size yıllık aidat ücreti ödetebilmektir). Dedim ya, duyarlı iseniz mücadele etmeye başlarsınız; sinirlenip sağlığınızdan olmanız bir yana, meseleyi çözemeden uğraştığınızla kalmanız da işin cabası.
     <br>
      <br>
       20 milyona şikayet çözülür!
       <br>
        <br>
         Başta Zaman gazetesi olmak üzere yazılı basının bu konuda tüketici köşeleri ile çözümler ürettiğini biliyoruz. İnternet ortamında da bu konuda vatandaşlara yardım eden dernekler mevcut. Ancak, Tüm Tüketicileri Koruma Derneği (TTKD) gibi tüketicinin yanında yer alması gereken derneklerin, kendilerine iletilen şikayetlerin çözümü ile uğraşmak için 20 milyon lira talep ettiğini öğrendiğimizde küçük bir şok geçirdik. TTKD, mahkemeye başvurulduğunda da dosya ücreti alındığını belirterek savunmasını yapıyor. Hatta, dernek oldukları için ayakta kalabilmeleri amacıyla böyle bir meblağı almaları gerektiğine de vurgu yapıyor.
         <br/>
         <br/>
         İnternette bir site daha var. Ne bir derneğe ait ne de para talep ediyor. Amaçları tüketicinin sorununu gerçekten duyurmak ve çözüm getirebiliyorsa da çözmek. Adı ‘sikayetvar.com.’ Tıp doktoru Ömer Deveci tarafından üç yıl önce kurulmuş. Tahmin ettiğiniz gibi, Dr. Deveci, satın aldığı bir malın bozuk çıkması veya talep ettiği bir hizmetin beklediği gibi olmaması üzerine günlerce şikayette bulunup, sorununa çözüm bulamayınca Şikayetvar’ı kurmamış. Aksine, agresif bir yapısı olmayan, kendi ifadesine göre, satın aldığı ADSL cihazı üzerinden 10 gün süreyle internete bağlanamazsa bile arayıp şikayette bulunmayan bir karaktere sahip. Dr. Deveci, Türk toplumunun kalitesini yükseltmek amacıyla böyle bir girişimde bulunduğunu söylüyor.
         <br/>
         <br/>
         Halen, Ankara’da açtığı kliniğinde cerrah olarak hizmet veren doktor Ömer Deveci, kliniğini açarken kusursuz hizmet vermek için hep şikayet topladıklarını, bunun faydasını görünce Şikayetvar sitesini kurduklarını anlatıyor. Deveci, doktorlar olarak zaten şikayet dinleyerek sorunları çözdüklerini de ifade ederek, aslında bu alana yabancı olmadıklarını belirtiyor.
         <br/>
         <br/>
         650 firma kayıtlı
         <br/>
         <br/>
         Peki sitede neler var? Şikayetvar, daha çok, hizmet veya ürünlerden kaynaklanan şikayetlere yer veriyor. Mahkemeye intikal etmiş sorunlara çözüm arama özelliği olmayan sitede, vatandaşların şikayetleri bir avukat ve editör tarafından işlenerek herkesin görebileceği şekilde yayımlanıyor. Günde 150 şikayetin ulaştığı, eleme sonucu bunun yaklaşık 100 tanesinin yayımlandığı Şikayetvar’a 650 büyük firma kayıtlı. Dolayısıyla tüketici şikayetlerine önem veren işletmeler, kendileriyle ilgili şikayetleri görebildiği gibi, siteye girenler de yayımlanan konulardan fikir edinerek, alışveriş yapacakları veya tercih edecekleri şirketleri seçebiliyorlar.
         <br/>
         <br/>
         Bu açıdan bakıldığında Şikayetvar, sadece şikayet değil aynı zamanda bir bilgi ve referans sitesi. Sitenin üç yıldır yayında olması, böyle bir birikimin ortaya çıkmasını da sağlamış. Mesela bir ayakkabı alacaksanız, beğendiğiniz marka ile ilgili şikayetleri inceleyerek hem firma hakkında bilgi ediniyorsunuz, hem de şirketin sorunlara ne kadar duyarlı davrandığını takip edebiliyorsunuz. Aynı şekilde, şehirlerarası bir yolculuk yapacaksanız, seyahat firmaları hakkında size fikir verebilecek bilgileri burada bulabiliyorsunuz. Dr. Deveci bu konuda şunları söylüyor: “Burada profil o kadar net ki, mesela İnci Ayakkabı’nın topuğu çıkar. Klasik bir arızadır bu. Opel’in direksiyon arızası vardır. Bu da klasik bir arızadır. Ama buna karşılık BMW’den hiç şikayet yok, Mercedes’ten de... Dolayısıyla ben arabamı alırken tercihimi ona göre yaparım. Bu site sayesinde kendi hayatımı çok güzel organize ettim.”
         <br/>
         <br/>
         Şikayetvar’da firmalar hakkında gelen sorunları çözme ligi de oluşturulmuş. Firmalara göre şikayetler ve sorunların iletildiği firmaların şikayetlerden ne kadarını çözdükleri de tüketiciye fikir veren bir veri tabanı oluşturuyor. Şikayetler, mevsimine göre de değişiklik gösteriyor. Yazın turizm ve seyahat firmaları şikayette başı çekiyor. Ev aletleri ile ilgili rahatsızlıkların ise mevsimi yok. Bankaları ve cep telefonu şirketlerini de bu kategoriye koyabiliriz.
         <br/>
         <br/>
         Batacaktık, sizin sayenizde kurtulduk
         <br/>
         <br/>
         Şikayetvar’a daha çok, çalışan kesimden şikayetler geliyor. Dr. Deveci, bu sonucu, sitenin hafta içi ve çalışma saatlerinde daha çok ziyaret edilmesinden çıkarıyor. Siteye günlük 15 bin farklı IP’den, yani bilgisayardan giriş yapıldığını söyleyen Ömer Deveci, kurdukları site sayesinde şikayeti sevimli hale getirdiklerini düşünüyor. Bunu nasıl yaptıklarını ise şöyle anlatıyor: “650 kayıtlı, yani şikayet gelen firma var. Bunlar ilk zamanlarda çok saldırgandı. Onların algılamalarına göre, biz, sanki onların açıklarını sergiliyormuş gibiydik.”
         <br/>
         <br/>
         Deveci’nin söylediklerine göre bu anlayış değişmiş. Tüketici rahatsızlıklarına önem veren firmalar, şikayetlerin kendilerine daha erken ulaştırılmasını talep ediyormuş artık. Hatta ‘hepsiburada.com’ adlı internet sitesi yetkilileri Deveci’ye: “Biz batacaktık sizin sayenizde kurtulduk” diye öz eleştiride bulunmuş. Nilüfer Turizm de ‘varlığınız, varlığımızın sebebidir’ diye düşünüyormuş.
         <br/>
         <br/>
         Vestel ise Şikayetvar’dan gelen sorunları çözmek için ekip bile oluşturmuş. Dolayısıyla siteye gelen şikayetlerin ortalama yüzde 51’ine firmalar tarafından çözüm getiriliyor. Şikayetlerin yüzde 20’si kadarında da tüketici ile firma arasında iletişim trafiği sağlanmış oluyor. Yani gelen şikayetler yüzde 70 oranında bir muhatap buluyor. Dr. Deveci, kendilerine ulaşan şikayetlerin yüzde 20’sinde de tüketicilerin haklı olmadıklarını söylüyor. Bu gruptakiler, her toplumda var olan memnuniyetsiz, şikayet hastası tiplerin oranını oluşturuyor.
         <br/>
         <br/>
         Bütün tüketiciler gizli bir denetçi
         <br/>
         <br/>
         Şikayetvar’ın belki de en önemli özelliği bilinçli tüketici olan herkesin site sayesinde birer ‘gizli denetleyici’ olması. Şikayetvar sitesine, yaşadıkları problemleri veya memnuniyetlerini ileten herkes, ürün satan firma veya hizmet sunan şirketler nezdinde birer sivil ajan. Zaten Deveci’nin şu söyledikleri de bunu teyit ediyor: “Çünkü, bu şekilde, biz, onların mağazasına giren, otobüslerine binen gizli birer müşteriyiz. Onların birer denetleyicisi olduk.”
         <br/>
         <br/>
         Buradan sadece müşteri ya da tüketiciler faydalanmıyor. Birbirlerine rakip olan şirketler de, tüketicilerin eleştirileri yönünde rakiplerinin zayıf noktaları konusunda bilgi edinerek personelini eğitiyor veya o konuda kendisini daha da güçlendiriyor.
         <br/>
         <br/>
         Yanlış anlaşılabileceği ve etik olmayacağı için hakkında çokça şikayet bulunan firmaların tekliflerine rağmen reklam almadıklarını söyleyen Ömer Deveci, danışmanlık, kalite kontrolü gibi alanlarda hizmet veren şirketlerin reklamlarını alabildiklerini ifade ediyor. Deveci, internet reklam payının tüm reklam oranları içerisinde yüzde 1 orana sahip olmasından dolayı, sitenin sağlayacağı reklam gelirini rahatlıkla gözardı ettiklerini kaydediyor. Deveci, bunun yerine, önümüzdeki süreçte, geride kalan 3 yılın sitede oluşturduğu bilgi birikimi ile isteyen firmalara veri satarak gelir elde etmeyi düşünüyor.
         <br/>
         <br/>
         Şikayetvar’da yer alan, hükümete öneriler bölümünde, vatandaşlar, Başbakanlıktan tutun da Genelkurmay Başkanlığı’na kadar pek çok kuruma şikayet veya öneride bulunabiliyor.
         <br/>
         <br/>
         BAKAN ÇİÇEK’E ŞİKAYET
         <br/>
         <br/>
         Sitede başbakandan genelkurmay başkanına kadar şikayet ve öneride bulunmak mümkün. 26 Ağustos 2004 tarihinde Adalet Bakanlığı’na yazdığı şikayette Çağatay Erer, Ulucanlar Cezaevi’nde hapis yattığı 1,5 yıl içerisinde sağlık sebeplerinden dolayı 5 kişinin hayatını kaybettiğini, mahkumların hastaneye nakillerinin geç yapıldığını ve önümüzün kış olması vesilesi ile Ulucanlar’da daha da zor şartların olacağını söyleyerek Adalet Bakanı Cemil Çiçek’in konuya el atmasını talep ediyor.
         <br/>
         <br/>
         ALANINDA EN ÇOK ŞİKAYET EDİLEN FİRMALAR
         <br/>
         <br/>
         <b>
          Şikayet alanı/firma adı        Şikayet sayısı
         </b>
         <br/>
         Cep Telefonu–Siemens        175
         <br/>
         Banka ve Kredi Kartları–Garanti        282
         <br/>
         Buzdolabı–Bosch        130
         <br/>
         Çamaşır Makinesi–Ariston        27
         <br/>
         Bulaşık Makinesi–Ariston        14
         <br/>
         Kombi/Şofben–Baymak        24
         <br/>
         Alışveriş merkezleri–Evkur        127
         <br/>
         Tv–Vestel        246
         <br/>
         Ayakkabı–Nike        88
         <br/>
         Giyim mağazaları–Sarar        35
         <br/>
         İçecek–Coca Cola        105
         <br/>
         Ulaşım–Metro Turizm        124
         <br/>
         Tur Operatörü–Asya Tur        63
         <br/>
         Şikayet alanı/firma adı        Şikayet sayısı
         <br/>
         Telekom–Türk Telekom        346
         <br/>
         Sigorta Şirketleri–Axa Oyak        35
         <br/>
         Otomobil–Opel        137
         <br/>
         Mobilya–İstikbal        114
         <br/>
         Medya (TV)–Digiturk        250
         <br/>
         Medya (Gazete)–Sabah        41
         <br/>
         GSM Operatörleri–Turkcell        371
         <br/>
         İnternet–online alışveriş–hepsiburada.com        247
         <br/>
         İnternet–Servis sağlayıcı–Superonline        49
         <br/>
         Belediye–Ankara Büyükşehir        31
         <br/>
         Kargo–Kurye Net        91
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 3862 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=15116), [web.archive.org (arşiv bağlantısı)](http://web.archive.org/web/20051220174225/http://aksiyon.com.tr:80/yazdir.php?id=15116)
