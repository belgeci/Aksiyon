# Âlime gözaltı ilme gözaltı

*Cemal A. Kalyoncu 2015.12.21*

<div class="pNewsDetailMainContent ctx_content" itemprop="articleBody">
 <p>
  Önceki hafta, gözaltına alınacaklar listesinde ‘Bu kadar da olmaz’ dedirtecek bir isim vardı: Prof. Dr. Suat Yıldırım. Hayatı ve eserleri ortada, hayatını Kur’an’a adamış bir İslam âlimi hakkındaki bu hukuksuz uygulama bütün vicdanları sızlattı.
 </p>
 <p>
  Çeşitli okullarda okuduktan sonra Diyarbakır Ziya Gökalp Lisesi’ne geçip liseyi burada bitirdiğinde ‘idealindeki mesleği’ yapmak için hukuk fakültesi imtihanına girdi. Fakülteyi kazandı ve 1959 senesinde Ankara Üniversitesi Hukuk Fakültesi’nin yolunu tuttu. Türkiye için ihtilal seneleriydi. Dedesi (Hacı Hüsnü Efendi) ve babası (Mehmet Zeki Bey) Ergani Müftülüğü yapmış birisi olan Suat Yıldırım, hukukçu olma hevesiyle geldiği Başkent’te, kendi ifadesi ile ‘ibadete’ başladı. Hevesle gelip girdiği derslerin kendisini tatmin etmediğini fark etti. Ve ihtilalin 2-3 ay öncesinde memleketine geri döndü. Kendini ibadete verdi; günde 200 rekât kaza namazı kıldığı olurdu bu zamanlar.
 </p>
 <p>
  Manevi atmosferin ağırlığı ile yüksek tahsiline dinî ilimler üzerine devam etmeye karar verdi. İlahiyat fakültesini, bu arzusunu yerine getirmek için uygun görünce tekrar sınava girdi ve Ankara’nın yolunu tuttu. Ankara Üniversitesi İlahiyat Fakültesi’ni kazanmıştı. Prof. Dr. Süleyman Ateş, Prof. Dr. Şerafettin Gölcük, Fikret Sönmez gibi arkadaşlarıyla beraber okudu. Fikret Sönmez, onu Risale-i Nur’la da tanıştırdı, daha ilk günlerinde. İlahiyat Fakültesi’ni 1964’te bitirince, önce Diyarbakır Müftü Yardımcılığı yaptı, 4-5 ay. Edirne Müftülüğü boşalınca da burada göreve başladı. Fethullah Gülen Hocaefendi ile yolları burada kesişti. Hocaefendi’nin kardeşi Mesih Gülen, Diyarbakır’da matbaacılık yapıyordu. Bir de eski İçişleri Bakanı ve en son 22. 23. ve 24. Dönem AK Parti İstanbul Milletvekili Abdülkadir Aksu’nun babası Muzaffer Aksu, Risale-i Nur’la ilgisinden dolayı PTT’de memur iken Edirne’ye sürgün edilmişti. Yıldırım, ikisi vesilesi ile Hocaefendi’nin Edirne’de olduğundan haberdardı. Böylece 1965 yılı nisan ayında askere gidene kadar Edirne’de aynı evi paylaştılar.
 </p>
 <p>
  1967’de askerden dönen Suat Yıldırım, Diyanet İşleri Başkanlığı’nda müfettiş oldu. Ancak bu, aradığı iş değildi. Yeni açılmış Atatürk Üniversitesi Edebiyat Fakültesi Arap Dili ve Edebiyatı Bölümü’nde asistanlığa başladı. Bir süre Bağdat’ta çalışmalarda bulundu. Ardından da Atatürk Üniversitesi’nin yine yeni açılan İslami İlimler Fakültesi’nde, uzun yıllar çalışacağı yolunu çizmeye başladı böylece. Önce tez olarak hazırladığı Peygamberimiz’in Kur’an’ı Tefsiri ile 1973’te doktor unvanını aldı. Suat Hoca’nın bu çalışması sonraki yıllarda ilavelerle iki hacimli cilt hâlinde yayımlandı. Prof. Dr. Muhittin Akgül’ün, Yeni Ümit Dergisi’nde ‘Yaşayan Bir İslam Âlimi Suat Yıldırım’ adlı makalesinde de belirttiği gibi, Peygamberimiz’in Kur’an’ı Tefsiri “pek çok sağlam kaynaktan Resûlullah’ın (s.a.v) Kur’an’ı tefsir bağlamında söz, fiil ve takrirlerini ihtiva eden bir eserdir.”
 </p>
 <p>
  Yıldırım, 1977 sonunda ‘Kur’an’da Uluhiyyet’ çalışması ile de tefsir doçenti oldu. Bu da önemli bir esere dönüştü sonraki yıllarda. Bu eserinde de Yine Akgül’ün ifadesi ile ‘müşriklerin Uluhiyyet telâkkisi, bunun aklî ve naklî açıdan çürütülmesi, gerçek Uluhiyet anlayışının nasıl olması gerektiği gibi önemli konuları, Kur’an’dan hareketle derin ve hassas ölçüler içerisinde delilleriyle ele alarak incelemiş, Allah Teâla’nın isim ve sıfatları üzerinde detaylı bir şekilde durmuş ve konuyu ilmî bir şekilde ele almıştır’ Suat Hoca. Sahasında orijinal bir eser olarak görülür çalışma.
 </p>
 <p>
  1974-75 yıllarında Paris Sorbonne Üniversitesi’nde incelemelerde bulunan Yıldırım, 1985 yılına kadar Atatürk Üniversitesi İlahiyat Fakültesi Tefsir Anabilim Dalı Başkanlığı yapar. YÖK’ün engel olması sebebiyle o yıl Marmara Üniversitesi’ne gelemez önce. Danıştay’a başvurur. Arada geçen sürede Medine İslam Tebliği Fakültesi’nde ders verir. Medine Üniversitesi sözleşmesini yenilemesine rağmen, Danıştay’dan, lehine karar çıkınca, Marmara Üniversitesi’nde tefsir profesörü olarak öğrenci yetiştirmeye devam eder. Burada 1993’e kadar da Tefsir Anabilim Dalı Başkanlığı görevini üstlenen Suat Hoca, 1993-1995 yılları arasında Sakarya Üniversitesi İlahiyat Fakültesi kurucu dekanlığını yapar. Tekrar Marmara Üniversitesi İlahiyat Fakültesi’ne döndükten sonra da 1998’de, iki yıllığına, Malezya Uluslararası İslam Üniversitesi’nde vazife alır. Gerçekte 1943 doğumlu olmasına rağmen ortaokul eğitimine devam edebilmesi için yaşı iki yıl büyütülen, annesinin babası (Mustafa İnal Bey) Osmanlı’da mutasarrıflık, onun babası da ayan azalığı yapmış olan Suat Yıldırım, profesör unvanını aldıktan sonra bir kısım akademisyenler gibi durmamış, eserler vermeye devam etmiştir. Aynı zamanda Sezai Karakoç’la da akraba olan Yıldırım, te’lif ve tercüme 13 kitap, yetmişten fazla ilmî inceleme ve makaleye imza atmıştır.
 </p>
 <p>
  Bu çalışmalarının neticesinde ilk yayımlanan eserlerinden biri de Kur’an İlimlerine Giriş’tir. Diyanet İşleri Başkanlığı’ndan çıkan Kur’an-ı Kerim ve Fennî Keşifler kitabı ayrı bir öneme sahiptir. Fatiha ve En’am Sureleri’nin Tefsiri, Mevcut Kaynaklara Göre Hıristiyanlık da kitapları arasındadır. Bu çalışması ile dinler tarihine vukufiyetini de ortaya koyan Yıldırım, Kur’an-ı Hakîm ve Açıklamalı Meali ile de Kur’an-ı Kerim’in anlaşılmasına olan ihtiyaca yönelik önemli bir hizmete vesile olmuştur. Mealin, Arapça metnin harfi harfine tercüme edilmesi değil de Kur’an’da farklı manalara gelen kelimeler, veciz ifadeler, deyimler, mecazlar, teşbihler gibi dil açısından dikkat edilmesi gereken hususları da göz önünde bulundurarak hazırlanmış olması bakımından önemlidir.
 </p>
 <p>
  Oryantalistlerin Yanılgıları, Fethullah Gülen’in Kur’an-ı Hakîm’e Yaklaşımı, Kur’an’la Diriliş, Anahatlarıyla Kur’an-ı Kerim gibi eserlerin yanında Kur’an’ı inceleyip Müslüman olan Prof. Dr. M. Bucaille’nin alanında çok önemli çalışması Tevrat, İncil, Kur’an-ı Kerim ve Bilim; M. Abdullah Draz’ın En Mühim Mesaj: Kur’an; Fahruddin er-Râzi’nin Tefsir-i Kebir Tercümesi gibi tercümeleri de mevcuttur. Makalelerini de üç cilt hâlinde Kur’an’a Bakışlar ismiyle bir araya toplayan Suat Yıldırım’ın ‘gözaltı listesinde olması karşısında eski Diyanet İşleri başkanları Tayyar Altıkulaç ve Mehmet Nuri Yılmaz ile yazar Ali Bulaç tepkilerini dile getirdi.
 </p>
 <p>
  Yılmaz, Erzurum’da asistanlığı döneminden beri tanıdığı Suat Hoca için “Hep okuma ve yazma ile ilgilenirdi. Bundan başka bir işi de yoktur. Büyük bir ilim adamıdır.” derken, Ali Bulaç, ‘kendi alanında dünyaca otorite sayılan’ Yıldırım için Diyanet ve ilahiyat camiasının sessiz kalmasına vurgu yapıp şu satırları tarihe not bıraktı: “Türkiye’de Gülen Hareketi’ne yapılan bu muamele sadece onlarla sınırlı kalmayacak. Sırasıyla bütün İslami hareketler ve cemaatler tasfiye edilmeye çalışılacak. Uluslararası plana göre cemaatlerin marjinalleşmesi murat ediliyor olabilir.” Düşüncelerini öğrenmek istediğimiz Suat Hoca’nın Ankara İlahiyat’tan sınıf arkadaşı Süleyman Ateş ise baskıya gireceğimiz ana kadar bize bir dönüş yapmamıştı.
 </p>
 <p>
  Günün şartlarına göre pozisyon alanların susması Suat Yıldırım Hoca’nın bilinen ilmî yönlerine gölge düşüremeyecekti nasılsa. Kur’an’la bu kadar alakadar olup güzel ahlak sahibi olmadan bunca eser vermenin imkânı da yoktur esasında. Dolayısıyla Prof. Dr. Muhittin Akgül’ün Yeni Ümit Dergisi’nde onunla alakalı yazıda beyan ettiği gibi, herkes “Muhammedî ahlâkı kendisine rehber edinmiş bir âlim olarak, tavır ve davranışlarıyla, sıcak ve samimi insanî münasebetleriyle, sadece belli bir çevre tarafından değil, gören ve tanıyanların saygıyla ve sevgiyle hürmet gösterdikleri bir sima” olarak anlatıyordu Suat Hoca’yı.
 </p>
 <p>
  Kısacası mütevazı, alçak gönüllü, vefakâr, haksızlıklar karşısında da susmayan birisi olarak bilinen bir İslam âlimidir Prof. Dr. Suat Yıldırım Hoca...
 </p>
</div>


Kaynak: [www.aksiyon.com.tr](http://www.aksiyon.com.tr/portreler/alime-gozalti-ilme-gozalti_553343), [web.archive.org (arşiv bağlantısı)](http://web.archive.org/web/20160119204914/http://www.aksiyon.com.tr/portreler/alime-gozalti-ilme-gozalti_553343)
