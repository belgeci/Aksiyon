# Türkiye'de polisin çözemeyeceği cinayet yok

*Cemal A. Kalyoncu 2005.03.21*

<div class="pNewsDetailMainContent" itemprop="articleBody">
 Demokrat Parti'li, beş vakit namazında bir babanın yedi çocuğundan sonuncusu olan ateist Ahmet Ümit, ağabeyleri sayesinde 14 yaşında solcu olmuş, 25 yaşında Moskova'yı gezip görünce yanıldığını anlayıp yazar olmaya karar vermiş. Babasının kendi Kur'an'ını hediye ettiği polisiye yazarı Ümit, "Türkiye'de polisin çözemeyeceği cinayet yoktur." diyor.
 <br>
  <br>
   Üniversite tercihlerini yaparken, Gaziantep'ten dışarı çıkmak istemediği için, o zamanlar ODTÜ'nün Gaziantep'te bulunan bölümünü yazmak istiyordu. Doğduğu yerden uzağa gidecekse de burasının Ankara olmasını tercih ediyordu. Dolayısıyla tercihleri arasında İstanbul'daki üniversiteleri düşünmüyordu. Fakat Marmara Üniversitesi Kamu Yönetimi Bölümü'nü kazanıp İstanbul'a geldiğinde hazırlıklıydı. Ama hazırlığı derslere yönelik değildi: "Benim geldiğim dönem çok sert kavgaların olduğu, hakiki bir savaş dönemiydi. Kavganın içerisine geldim, direkt çatışmaların ortasına düştüm. Ama bilerek de geldim. Kimseyi öldürmedim, kimseyi yaralamadım; ama çok kavga ettim."
   <br>
    <br>
     Eski yılların ateşli devrimcisi ve artık polisiye roman yazarı Ahmet Ümit '78 Kuşağı'nın bir temsilcisiydi. Ülkücü ile komünistin, sağcı ile solcunun birbirine düştüğü, düşürüldüğü o talihsiz kuşaktandı: "Benim arkadaşlarımın katili Amerika'dır. Asıl planı yapan, senaryoyu yazan onlardı. Ne yazık ki bu, Soğuk Savaş döneminin, ABD'nin bir hediyesiydi. İnsanları solcu ve sağcı olarak böldüler. Şimdi Irak'ta yaptıklarının bambaşka bir senaryosu idi yani. O dönemde sağdaki insanlar, ülkücüler hariç sağcı ama çok da hayata bulaşmak istemeyen insanlardı. Ama soldaki insanlar hakikaten çok militandı. Militanlık aktivitesi çok yüksekti. Yani bir iç savaş çıktığında solculardan çok insan silaha sarılabilirdi."
     <br>
      <br>
       Benim arkadaşlarım o rejim için ölmezlerdi
       <br/>
       <br/>
       Ahmet Ümit, bugünden düne baktığında şunları düşünmekteydi artık: "Bugünkü aklımla bir politik aktivitenin içerisinde bulunmazdım. 'Pişman mısın?' derseniz, değilim. O dönem benim bir yılda yaşadıklarım, belki de bazı insanların bir ömür yaşayacaklarından daha fazlaydı. O dönem kötü bir dönem miydi? Kötü bir dönemdi. Yaşanmamalıydı. Ülkücüsünden devrimcisine, komünistine, İslamcısına kadar bu insanların çoğu inanmış insanlardı. İyi bir ülke  için savaşıyorlardı. Ama bu savaş birbirimizi öldürmemizi getirmemeliydi. Evet, yine söyleyecek sözlerimiz olmalı. Ama diyaloğu koparmamalı, birbirimizin kafasını kırmaya ve birbirimizi yok etmeye çalışmamalıyız. Bir arada yaşamayı öğrenmeliyiz. Bu, bizim tarihsel kodlarımızda var zaten. Osmanlı tebaasına baktığımızda bunu görürüz. Osmanlı'yı bırakın, Endülüs'te İslam döneminde herkes özgürdü. Ama daha sonra biz despotik bir yapıya girmişiz."
       <br/>
       <br/>
       Ahmet Ümit'i bu noktaya getiren, belki de onu bir anda değiştiren hadise 1985 yılında vuku bulmuştu. Ahmet Ümit, Ali Beyhan adına düzenlenmiş illegal pasaportla, partisi TKP (Türkiye Komünist Partisi) tarafından Moskova'ya gönderilmişti: "Benim kafamın net olarak açıldığı yer Moskova'dır. Oraya  gittiğimde büyük bir hayal kırıklığı yaşadım. Kafamdaki sosyalist toplumla oradaki toplum aynı değildi. 25 yaşındaydım ve 11 yılım bu işlerin içinde geçmişti. 11 yıl sonra 'Benden bu kadar arkadaş. Bu iş yanlışmış. Gideyim babamın kilimci dükkanında çalışayım' diyecek halim yoktu. Ama orada gördüğüm hakikaten kötüydü. Daha önce görmüş olsaydım yine bırakır, çekilirdim. Ben 'o rejim için dövüşmem' dedim. Benim arkadaşlarım o rejim için ölmezlerdi yani. Yanlış bir rejimdi. Yazar olmaya orada karar verdim."
       <br/>
       <br/>
       Aslında Ahmet Ümit 14 yaşında iken girmişti sol, devrimci dünyanın içerisine. Onun solcu oluşu da birçokları gibi 'esen rüzgara' kapılmasıyla gerçekleşmişti. Fakat, onun bir farkı daha vardı. Biri kız, yedi kardeşin en küçüğü olan Ahmet'in, bugün İstanbul'da, Numune Hastanesi'nde başhekim yardımcılığı yapan psikolog ağabeyi Hacettepe Üniversitesi'nde okurken, 12 Mart 1971'de, Dev-Gençli olmaktan tutuklanmış, beş yıl ceza alıp hapse atılmıştı. Zaten İngiltere ve ABD'de okuyan en büyük ağabeyleri vesilesiyle evlerine yabancı ve sol kitaplar da giriyordu. Bu hava Ahmet Ümit'i de solcu yapıverdi birdenbire: "1974'te, bunlar hapisten çıkarken ve 12 Mart süreci de çözülürken ben birdenbire 14 yaşında solcu bir adam olarak dolaşmaya başladım. Aslında sol düşünce dünyayı kurtaracak, insanların sorunlarını çözecek gibi değil de hem tepkisel hem de bir kimlik kazanma amaçlı solcu oldum. Deniz Gezmiş'ler, Mahir Çayan'lar ölmüş. Bu genç insanlar kendilerini feda etmiş, biz de ederiz duygusu içerisindesiniz. Hayat sizin için siyah ve beyazlardan oluşuyor. Ölüm diye bir şey sizi korkutmuyor. Çocuksunuz aslında."
       <br/>
       <br/>
       Ahmet Ümit, aslında Demokrat Partili bir ailede büyümüştü. Çocukluğunun ilk yılları da Adnan Menderes'in idamına duyulan tepki ve Menderes'e beslenen sevgiyle geçmişti. Ümit, kulaktan dolma ilk politik bilgilerini de yine, babası ile anne tarafından dedesinin birlikte işlettiği, el dokuması kilim tezgahlarının bulunduğu, eski Gaziantep belediyesinin yanındaki dükkana giderek edinmişti.
       <br/>
       <br/>
       Beş vakit namaz kılan babanın  yazar oğlu
       <br/>
       <br/>
       Ahmet Ümit'in baba tarafı Nizip'ten Gaziantep'e gelmiş bir aileydi. Ailenin Nizip'e, Sarıkamış'ta donan 90 bin şehitten biri olan dedeleri Ahmet Efendi döneminde Elbistan'dan geldiği bilgisi yaygındı. Dolayısıyla, Ahmet Ümit, baba tarafının Kürt olma ihtimalinin bulunduğunu belirtiyor. Nizip'ten Kilis'e gelen babası Mehmet Bey, kilimci Ökkeş Efendi'nin yanında çalışmaya başlar, 1930'ların ikinci yarısında.
       <br/>
       <br/>
       Türkmen olan Ökkeş Çeteci (Fransızlara karşı yürütülen çete savaşlarından dolayı bu soyadını alır), yanında çalışan bu dürüst, namuslu, çalışkan, dindar adamı sever ve kızını verir ona. Ve yıllarca beraber kilim dükkanı işletirler: "Babam beş vakit namazını kılan, dinî görevlerini çok iyi yerine getiren, dünyada benim tanıdığım en dürüst adamdı. İnanmışlığı onu iyi, güzel bir adam yapıyordu. Her inanmış güzel olmayabilir. Ama İslam dini babam için çok güzel bir kaynaktı. Bu yönüyle de tabii ona saygı duyardım."
       <br/>
       <br/>
       Babam Kur'an'ını  bana hediye etti
       <br/>
       <br/>
       Mehmet Ümit, kendi dünyasına ters gelen, sol ve komünizm peşine koşan çocuklarını hiçbir zaman onaylamadı: "Sürekli uyardı, 'Yapmayın, etmeyin', 'Bu işlere girmeyin, bu işler yanlış işler' dedi. Ama başımız dara düştüğünde de bizi hep destekledi. Fakat benim babamla ilişkim çok iyiydi. Babamın çok büyük, çok güzel bir Kur'an'ı vardı. Benim dinî inancım yoktur. Ben ateistim. Fakat, babam ölmeden önce, Antep'e en son gittiğimde, o Kur'an'ı bana hediye etti. Ve şu an o benim evimin başköşesinde. Onu sürekli okurum, Türkçe tabii. Yani farklı düşüncelerimiz olmasına rağmen babam beni anlar ve çok severdi. Biz kardeşler bir araya gelince içki içerdik. Buna sinirlenir ve üzülürdü. Annem evde kadın terziliği yapar, çırak yetiştirirdi. Babama göre daha liberal, uzun süre bize daha yakındı. Fakat yaşlanmaya başlayınca onda da dine bir eğilim başladı. Babamın ölümünden sonra dinî inancı çok daha güçlendi."
       <br/>
       <br/>
       Din olmadan insan çığırından çıkabilir
       <br/>
       <br/>
       Ahmet Ümit, ateist olmasına rağmen insanda, mutlaka bir inanç olması gerektiğinin de farkındadır: "Bütün dinler başta olmak üzere Marksizmi ve çok farklı yaşam öğretilerini de okudum. Okuduğumda geldiğim nokta şu: Ben dedim ateistim, dini inancım yok. Ama din gereklilik. Çünkü insanoğlu öyle bir varlık ki, din olmadan veya din benzeri büyük bir düşünce sistemi olmadan çığırından çıkabilir. Çünkü insanın içinde iyilik kadar kötülük de var."
       <br/>
       <br/>
       -Siz neyi koyuyorsunuz bu gerekliliğin yerine?
       <br/>
       <br/>
       Doğamerkezli hümanizmayı koyuyorum. İşte 'Eğer denizi kirletirsem hayat bitecek. Size kötü davranırsam sizin düşmanlığınızı kazanacağım ve siz bana kötülük edeceksiniz. Ama birbirimize ihtiyacımız var. İnsanoğlunun tinsel bir dünyası var. O tinsel dünyasının doyurulması lazım. Bu sevgiyle felsefeyle, sanatla, dinle dolabilir. Ben din yerine felsefe, sanat ve sevgiden oluşan bir şey koyuyorum.
       <br/>
       <br/>
       -Adını koymamışsınız ama bunlar zaten İslam'da var olan şeyler.
       <br/>
       <br/>
       Olabilir, olabilir. Mesela ben ateistim ama tasavvufa inanırım. Şimdi tuhaf bir şey, çelişki gibi geliyor. Sonuçta bizi yaratanın doğa olduğuna inanıyorum. Doğa nasıl yaşamamız ve inançlarımızın nasıl olması gerektiğini söylüyor. Diyor ki bize 'Kendini o kadar fazla önemseme. Alçak gönüllü ol. Büyük bir kitlenin parçasısın sen çünkü. Tevekkül et. Ot değilim, böcek değilim. Ve canlı yaşam formuna sahip tek gezegen olan dünyada yaşıyorum. Bu, bir kere başlı başına büyük bir ayrıcalık. Bunun için işte ben doğaya teşekkür ediyorum. Yaşama böyle bakmaya başladığım zaman iyi olmam gerektiğini söylüyorum. Kibar ve nazik olmam gerekir. Böyle olunca insanlar bana gülümsüyor. Ben de onlara gülümsüyorum. Psikolojim bozulmuyor.
       <br/>
       <br/>
       Sürekli cephede idik
       <br/>
       <br/>
       Kardeşler ve aileleri bir araya geldiğinde İtalyan aileleri gibi çok kalabalık bir ortam oluşturduklarını söyleyen Ahmet Ümit, işte, 1974 senesinde solcu olup çıkar. Gaziantep Atatürk Lisesi'nde okurken dernek kurup başkanlığını bile yapar. Lise ikide sol bir aktivist, militan olarak öne çıkmaya, 15 yaşında da forumlarda konuşmaya başlamıştır artık: "Deyim yerindeyse profesyonel devrimciydik. Nerede miting, nerede kavga, nerede grev var biz orada, sürekli cephede idik."
       <br/>
       <br/>
       Milliyetçi Cephe Hükümeti'nin iktidarda olduğu dönemde ülkücülerle aralarında çıkan çatışmalardan dolayı 24 arkadaşı ile birlikte Gaziantep sınırları dışına eğitim sürgününe gönderilir. Dolayısıyla liseyi de 1976-77 yıllarında Diyarbakır/Ergani'de bitirir. Bir sene sonra da Marmara Üniversitesi'ne adımını atar: "İdeallerimiz yüksekti. İleride sosyalizmi kuracaktık. Hem Türkiye'de hem dünyada çok güzel bir toplum gelecekti. Herkes çok mutlu olacaktı."
       <br/>
       <br/>
       Bir dakika ile hayattayım
       <br/>
       <br/>
       Ahmet Ümit, Maocu ve Leninist şeklinde ikiye ayrılan, bunların ortasında da Dev-Genç'in yer aldığı solun Leninist kanadındandı. Bakırköy Halk Evi, onların üssüydü: "Halk Evi'nin bahçesinde dört kişi oturuyoruz. Bir an bir şey oldu, ben kalktım. Karşıdaki büfeye doğru gittim. İçeri girdim. Büyük bir patlama oldu. Döndüm baktım ki üç arkadaşım parçalanmış. Yani bir dakika... Beni bir şey kaldırdı oradan. Ne kaldırdı bilmiyorum, kalkıp gittim. Bunun gibi daha pek çok örnek var."
       <br/>
       <br/>
       Ümit, 12 Eylül 1980 İhtilali'nin olduğu günden bir gün önce, 11 Eylül'de, aynı okulda okuduğu, şimdiki eşini istemeye gider, annesiyle birlikte. (Bu evlilikten bugün bir kızı olan Ümit, şimdi, babasının kendisine nasihatlerini daha iyi anladığını söylemektedir.) Darbenin ertesinde yeraltına inen Ümit ve arkadaşları '1982 Anayasası'na hayır', 1983'te seçimleri protesto etmek gibi eylemlerle tekrar ortaya çıkarlar.
       <br/>
       <br/>
       Moskova ziyaretinin ardından 29 yaşında, 1989'da o tür aktif politikadan çekilmeye karar veren Ahmet Ümit, ilk kitabını yayımlar. Şiir kitabıdır bu. Bir yazar için oldukça zengin malzemeye sahip bir hayat mücadelesi olan Ümit, 1992'de de ilk öykü kitabı Çıplak Ayaklıydı Gece'yi çıkarır. Kar Kokusu'ndaki Cemil karakterinde olduğu gibi, bu kitabında da kendisinden belirgin izler vardır: "Arkadaşlarım beni hep destekledi. İlk kitaplarım çıktığında arkadaşlar seferber oldu. Beşer onar aldılar, kitap satsın diye."
       <br/>
       <br/>
       Ahmet Ümit'i Türk okuruna ulaştıran ise 1996'da yayımladığı Sis ve Gece olur. O artık Türk okurunun polisiye roman yazarıdır: "Türkiye Cumhuriyeti tarihinin son dönemine, özellikle de Soğuk Savaş döneminden bu yana baktığımızda bireysel cinayetlerin Avrupa ve ABD'deki gibi yeterince organize, önceden tasarlanmış, çarpıcı cinayetler olmadığını görüyoruz. Vahşet düzeyinde çarpıcılıktan söz edebiliriz; ama zeka düzeyinde çarpıcılık yok. Romanlara konu olabilecek düşünülmüş cinayetler ve komplolar daha çok politik bağlantılı. Susurluk olayı başlı başına böyle bir komplolar zinciridir. Sabancı'nın öldürülmesi yine başlı başına  enteresan ve çok iyi incelenmesi gereken bir olaydır."
       <br/>
       <br/>
       -Siz incelediniz mi?
       <br/>
       <br/>
       Yok. Yeterli delil de yok. Çok derin araştırmadım. Ama bana öyle geliyor ki o işin arkasında istihbarat güçleri var. Çünkü öldüren adam içeride öldürüldü. Uğur Mumcu cinayeti dahil faili meçhullerin hiçbiri, hatta 1977'deki 1 Mayıs, -o da faili meçhul- şu anda çözülmüş değil. Arkasında CIA olduğuna eminim.
       <br/>
       <br/>
       -Somut deliliniz mi var?
       <br/>
       <br/>
       Yok; ama bu cinayetlerin arkasında gizli servisler vardır ve çözülemez bunlar. Türkiye'de, polisin ya da istihbaratçıların çözemeyeceği olay yoktur. İnanılmaz gelişmiş kriminal laboratuvarları var polisin. Ben gittim gördüm, İstanbul'da, Vatan Caddesi'nde. Gidin, görün. Muhteşem yani. 'Her temas bir iz bırakır' diye bir söz vardır. Bu, cinayet için söylenmiştir. Birini öldürdüğünüzde mutlaka bir iz bırakırsınız. Ve onların elindeki teknoloji ile bunu kimin yaptığını bulmak çok mümkün. Ama bunlar bulunmak istenmiyor. Başka işler var, kapatılıyor bunlar. Devletler düzeyinde bir bağlantı var; o başka bir yerlerde konuşuluyor."
       <br/>
       <br/>
       -Çok emin konuşuyorsunuz?
       <br/>
       <br/>
       Ya Uğur Mumcu cinayetinin çözülmemesini ben anlayamam yani. Çözülür.
       <br/>
       <br/>
       Hayatındaki tek pişmanlığı, 1979 senesinde, iki sol grup arasında hiç sebepsiz yere çıkan kavgada bir kişinin ölmesi olayı olan, İstanbul'a gelişini hayatının dönüm noktası gören, Gaziantepspor taraftarı, iyi müzik oldu mu ayrım yapmayan, Agatha'nın Anahtarı, Patasana, Beyoğlu Rapsodisi, Şeytan Ayrıntıda Gizlidir, Kukla, Bir Ses Böler Geceyi ve Aşk Köpekliktir gibi kitapların yazarı Ahmet Ümit, şimdilerde Süryanilerle ilgili bir kitap hazırlığı içerisinde. Ardından, bu topraklarda hüküm sürmüş Doğu Roma ve Hitit İmparatorlukları'nı da içine alacak Minatta'nın Bileziği'ni yazacak. Sıralaması değişebilir; ama bir diğer kitap konusu, Nemrut Dağı'ndaki heykelleri yaptıran Komegena Kralı Antiyakos'un romanı olan, geçmişte kavgadan sakınmayan, gözüpek devrimci Ahmet Ümit, 1985'ten bu yana hiç kavga etmemiştir: "Bütün sinirlerimi aldırmış durumdayım. Geri çekiliyorum artık."
       <br/>
      </br>
     </br>
    </br>
   </br>
  </br>
 </br>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-14362-34-turkiyede-polisin-cozemeyecegi-cinayet-yok.html), [web.archive.org (arşiv bağlantısı)](http://web.archive.org/web/20150427143220/http://www.aksiyon.com.tr/aksiyon/haber-14362-34-turkiyede-polisin-cozemeyecegi-cinayet-yok.html)
