# Edebiyatın mahzun şairi

*Cemal A. Kalyoncu 2000.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Babam biz kök tutmayız derdi. Ona da babası mı söylemiş ne. Bir erkeğin meme uçları dışarıya bakıyorsa onun iki yakası bir araya gelmez, hep gurbet gezermiş."
  </font>
 </div>
 <div id="newsText">
  <font class="detail-text">
   Eskilere hak vermemek elde değil. Bazen 'ya boşversene' desek de söylediklerinde çoğunlukla haklı çıkıyorlar. Tanıyanlar bilir, şair Refik Durbaş, aynı zamanda da yazardır. Çıkmak üzere olan üçdört tanesini saymazsak bugüne kadar tam 41 kitaba imza atmış birisidir o.
   <br/>
   <br/>
   Erzurum Horosan'da Topal veya Çolak Mail olarak anılan çiftçi bir dedenin torunu olan Refik Durbaş'ın babası da su tesisatçılığı yapan birisidir. Okuma yazmayı dahi askerde söken baba Sıtkı (Aslen Sıddık. Ama daha kolay söylendiği için aile içinde bu isimle adlandırılıyor) Durbaş, Edirne'deki askerliğinden sonra hep gurbet hayatı sürer. Erzurum'da olduğu zamanlarda bile köyler arasında yine gurbette olan Sıtkı Durbaş, daha sonra evleneceği aynı azmanda akrabası da olan Şayeste (Tozan) Hanım'ın bulunduğu İzmir'e yerleşir. Tekrar Erzurum'a döndükten sonra Ege sahillerini dolaşan Sıtkı Bey, hayatı hep gurbette geçtiğinden olacak babasından duyduğu yukarıdaki sözü söyler çocuklarına. Onları neden gurbet yollarında dolaştırdığını açıklarcasına...: "Şimdi benim oğlan da yurtdışına gitmekten bahsediyor."
   <br/>
   <br/>
   Göztepeli Metafor Ali ile sınıf arkadaşı
   <br/>
   <br/>
   1941 veya 42'de evlenen ve evlendiği için Kız Sanat Enstitüsü'ndeki eğitimini yarım bırakan Şayeste Hanım'la Sıtkı Bey'in ilk çocukları olan Refik Durbaş'ın (diğerleri Makbule, Şefik, küçükken vefat eden Ragıp ve Rasih Nuri İleri'nin oğlu Suphi Nuri İleri ile evlenen Mahmure) Durbaş'ın hayatı da Evliya Çelebi gibi babasıyla dolaşarak geçer. 1944'te Erzurum'da doğan Refik Durbaş, (Durbaş soyadı babasının asker arkadaşının Erbaş olan soyadına nazire olarak alınır. Ancak ailenin asıl soyadı Kılıç'tır.) ilkokulu da Horosan'ın köylerinde dolaşarak üç ayrı yerde okur. Annesi ve kardeşinin bir kaza sonucu yanarak hastanede uzun süre kalmaları ile babasının işleri bozulan küçük Refik, bir süre okula gidemez: "Yoksul bir çocukluk geçirdik." Aile 1954'te tekrar İzmir'e dönünce Refik de buradaki Necatibey İlkokulu'nu bitirir (1956). Liseyi ise, ilerleyen yıllarda Göztepe'nin Fuar Şehirleri Kupası'nda (şimdiki UEFA kupası) yarı finale çıkacağı kadroda yer alacak kaleci Ali Altıner (Metafor Ali olarak anılırdı, daha sonra Galatasaray'da da oynadı) ve yine Göztepeli Ayhan Elmastaşoğlu ile beraber okul arkadaşlığı yapacağı İzmir Namık Kemal Lisesi'nde okur: "Tembel bir öğrenci idim. Sınıfın en büyükleri bizdik. İhtiyar derlerdiler bize." Durbaş, liseyi ancak altı senede bitirebilecektir. Ailesine yardım için çalışmak zorunda olan Durbaş, İzmir'e İstanbul'dan gelen gazeteleri satmaya çalışır önce. Ama beceremez. Lisenin ilk sınıflarına kadar açıkçası bir ideali olmayan Refik Durbaş'ın hayatında köklü değişikliklere yol açacak kıvılcımı ise edebiyat hocası çakacaktır: "Hayatımı değiştiren edebiyat hocamız İsmet Kültür oldu. Derse geldi, 'Bütün kitapları kaldırın' dedi. 'Biz onları okumayacağız, edebiyat da okumayacağız. Herkese beş numara garanti.' Okula kitaplar getirdi, onları okumamızı sağladı. Bir de 'Herkes mahallesini yazsın, komşu kızını seviyor musun? Evde neler yapıyorsun? Bunları yazsın' dedi. Ve bu yazıları alıp Genç Kalemler diye bir dergi çıkardı." Bunun dışında edebiyat hocası Durbaş'a sürekli, "Liseyi bitirince, sen benim yerime geçeceksin" der. Bu ilginin sonucunda Durbaş yazı yazmaya başlar. Lisede iken İsmet Özel ve Ataol Behramoğlu gibi o zamanın genç kalemleri ile beraber Evrim dergisini çıkarırlar. O zamanlar, devlet kültüre dolaylı destek olmak amacıyla Basın İlan Kurumu'nun gazetelere verdiği ilanlardan yüzde beş kesinti yapar ve bunu da çıkan dergilere dağıtırdı. 600 bin liraya mal olan Evrim'e düşen pay ise 750 bin liradır.
   <br/>
   <br/>
   Deniz Gezmiş'in teklifi
   <br/>
   <br/>
   Durbaş, lisede başlayan bu yazı yazmanın verdiği heyecanla üniversite eğitimi için de İstanbul Üniversitesi Türkoloji Bölümü'nü tercih eder: "O zaman Beyazıt çok canlı bir yerdi. Beyaz Saray'da kitapçılar vardı." Beyaz Saray, o zamanlar edebiyatçıların uğrak yeridir. Derslere çoğunlukla gitmeyen Durbaş, burada şair Kemal Özer'in kitabevinde çalışmaya başlar. Durbaş, yeni çıkan Kapital'in Üsküdar gibi yerlere dağıtımını da yapar. Yine bu devrede Yeni a Dergisi'ni çıkarırlar. Burada Cemal Süreya, Edip Cansever, Necatigil ile çalışır. Bu yıllar dünyada kömünizmin hızla yayıldığı yıllardır. Üniversitelerde olaylar tırmanmaktadır. İzmir'de iken İşçi Partisi'nin gençlik kollarında bulunan Durbaş (Burada bir parantez açıp Doğu Perinçek'le aynı kulvarda hiç bir zaman bulunmadığını belirtiyor) bu karmaşık dönemi, birkaç kez katıldığı Taksim yürüyüşleri dışında olaysız atlatır: "Ben hapse girmedim. Ne tanıklığım istendi, ne de polisin eline düştüm." Celal Doğan, Deniz Gezmiş gibi isimlerle beraber üniversiteyi paylaşan Durbaş, Gezmiş'in ona yaptığı çağrıyı da geri çevirir: "Deniz Gezmiş, 'Sen niye katılmıyorsun?' derdi. Ben de 'Benim silahla işim yok. Ben şiir yazacağım. Senin yaptıklarını yarına kim aktaracak?' derdim ona."
   <br/>
   <br/>
   Sezai Karakoç'un da şiir yazacağı bir başka dergi olan Devinim'in ardından aralarında Murat Belge, Ataol Behramoğlu, Süreyya Berfe ve İsmet Özel'in de bulunduğu onbeş kişi onar lira para koyup, Refik Durbaş'ın sahibi ve yazı işleri müdürü olduğu Alan'67 adlı dergiyi çıkarırlar. Ancak parasızlıktan dört sayı yayın yapabilirler. İsmet Özel de başta içinde bulunduğu bu dergiye daha sonra yazı yazmaktan vazgeçer: "Fakat İsmet sonra vazgeçti. Herhalde o Müslümanlık şeyi, geçiş dönemi idi." Bu arada Kemal Özer'in yanından da ayrılan Durbaş, bir arkadaşı ile beraber Sirkeci'deki Büyük Postane'nin önünde gömlek satarak işportacılık yapmaya başlar. Bu işi de yürütemeyen Refik Durbaş, 1967'de Kemal Uzan'ın Yeni İstanbul'unda musahhihlik işi bulur: "Orada Murat Sertoğlu pehlivan tefrikaları yazardı. İki sayfa havadan, gökyüzünden anlatır, sonuna geldiğinde de Kurtdereli pençeyi taktı kaldırdı der, bırakırdı. Bir pehlivan tefrikası nasıl yazılır, onu kaptım orada."
   <br/>
   <br/>
   Gazeteler o zaman da çok yazar ve yönetici değiştirmektedir. Yeni İstanbul'da da Turhan Selçuk'lar gider Oktay Verel'ler gelir. Yine böyle bir dönemde Durbaş'ın değil ama arkadaşının yaşadığı bir hadise vardır ki... : "Dış haberlerden birisinin ayrılması ile Anjelik adıyla yayınlanan bir tefrikanın çevirisi yarım kaldı. O gidince Erdoğan Tokmakçıoğlu ben yazarım dedi. Şişhane'de şarapçılar vardı. Bir bardak şarap içer otururdu yazmaya. Beşyüz gün tefrika olmuş, hiç öpüşmemiş Anjelik birden seks delisi oluverdi. Erdoğan o namuslu kadını birden değiştirdi. Bunun üzerine okuyucudan telefonlar yağmaya başladı."
   <br/>
   <br/>
   Durbaş, 1969'un sonunda Cumhuriyet'e geçer. Burada 1981'de er olarak yapacağı askerliği hariç çok uzun yıllar çalışan Durbaş, 12 Eylül'den sonra Hasan Cemal ve Okay Gönensin'in teklifi ile beş yıl düzeltmen servis şefliği yapar. Beş yılın sonunda da, kendi imzasının dışında zaman zaman Fikret Kaynakçı adıyla da yazılar yazdığı kültür sanat sayfalarında artık devamlı kalem oynatan birisi olur.
   <br/>
   <br/>
   1991 onun hayatındaki en önemli dönüm noktasıdır. Cumhuriyet iflas etmiştir bu yıl: "Ben emekli oldum, tazminat da gitti." Bir yıl aradan sonra Sabah gazetesinde kitap sayfası hazırlamaya başlar. 5 Nisan Kararları'na kadar Sabah'ta çalışan Refik Durbaş, bu sayfaların okurları Oktay Akbal'ın sözlerinden hatırlayacaklardır  Akbal'ın "Mülkiye'yi bitirirsin, Galatasaray'dan mezun olursun, Mason Derneği'ne de girdin mi artık karada ölüm yoktur sana" tezini doğrularcasına işine ilk son verilenlerden birisi olur. Sonrasında Yeni Yüzyıl çıkmaya başlayınca orada kültür sanat servisi şefliği yapar. Durbaş onun kapanmasıyla da Star Gazetesine gitmek üzere iken Zafer Mutlu'nun çağrısı ile tekrar Sabah'a döner.
   <br/>
   <br/>
   40'tan fazla kitap
   <br/>
   <br/>
   İlk kitabı Kuş Tufanı'nı bir zamanlama hatası da denebilecek bir zamanda çıkaran Durbaş'ın talihsizliği 1971 Mart Muhtırası'nın yaşanmasıdır: "Şubat'ta ikramiye aldık. Kitabın kapağını Sait Maden yaptı, kartonunu da o aldı. Kağıdını başka bir arkadaş tedarik etti. Dizgisini de başka biri yaptı. Ben de ikramiyemden cilt parasını karşılayabildim." Böylesine zorluklarla çıkan ve bin adet basılan kitabın 500'ü dağıtıma verilir. Yine bu zamanda Cumhuriyet Gazetesinin taşınması ile de kitabın kalan 500 adedi kayıplara karışır. İncelemearaştırma, şiir ve antolojileriyle beraber yeni çıkacakları da sayarsak 40'ı aşkın kitaba imza atan şair Refik Durbaş, Çırak Aranıyor şiir kitabıyla 1979 Yeditepe Şiir Armağanı'nı, Nereye Uçar Gökyüzü kitabıyla da 1983 Necatigil Şiir Ödülü'nü alır.
   <br/>
   <br/>
   Gazeteciler Cemiyeti, Yazarlar Sendikası ve Pen Kulüb'ün de üyesi olan Durbaş, yönetmen Ali Özgentürk'ün eşi Işıl Hanım'ın kardeşi Bilge (Türkben) Hanım'la 1981'de evlenerek bu evliliğinden Alican (1986) adını verdiği bugün Saint Joseph'de okuyan bir çocuk sahibi olur. Gençliğinde çok gezmesine (söylediğine göre sadece Hakkari şehir merkezi ile Muş ve bir de Tunceli merkezine gitmemiştir) rağmen, "Emekli olunca deniz kıyısında ufacık bir kulübem olsun. Ama çocuk olunca onu da yapamadım" dediği emeklilik sonrası hayalinden çok uzakta İstanbul Göztepe'de kiradaki evinde, lisedeki edebiyat hocasının onda yaptığı değişikliğin esiri olmuşçasına yazılarına devam etmektedir.
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6226-edebiyatin-mahzun-sairi.html), [web.archive.org (arşiv bağlantısı)](http://web.archive.org/web/20130922084113/http://www.aksiyon.com.tr:80/aksiyon/haber-6226-edebiyatin-mahzun-sairi.html)
