# Balkon konuşmasının içi doldurulmazsa Suriyeleşiriz

*Cemal A. Kalyoncu 2015.11.09*

<div class="pNewsDetailMainContent ctx_content" itemprop="articleBody">
 <p>
  1 kasım’da Ak Parti’nin tek başına iktidar çıkacağını tahmin eden gazeteci Ünal Tanık, Ahmet Davutoğlu’nun balkon konuşmasının içerisinin doldurulması gerektiğini söylüyor: “Eğer bir fren mekanizması işletilmezse Türkiye Suriye oluncaya kadar gidecek.”
 </p>
 <p>
  1 Kasım seçimleri, araştırma şirketleri ve hatta pek çok AK Partili için de sürprizle sonuçlandı. Ama bir isim için sonuçlar sürpriz değildi. İnternet sitesi Rotahaber’in de sahibi olan gazeteci Ünal Tanık, 26 Ağustos 2015’teki yazısına ‘AK Parti bu sandıktan iktidar çıkar’ başlığını atmıştı. Ona göre bu sonuca ulaşmak çok basitti. 7 Haziran gecesi MHP Genel Başkanı Devlet Bahçeli öyle bir konuşma yapmıştı ki elindeki tüm kartları açık etmişti. Muhalefetin tutumu ve iktidar partisinin süreci iyi okuması bu sonucu getirmişti. Tanık, bir de ‘sosyal simülasyon’ uygulamıştı gelişmelere yönelik. Bunların sonucunda da halkın iktidar partisine oy verip vermeyeceğini sormuş ve tespitlerin hepsinin başına da ‘Verecekler çünkü’ eklemişti. “Sonradan baktım, manifesto gibi olmuş.” dediği şu verilerle AK Parti’nin iktidar çıkacağını yazmıştı: “Muhalefet muhalefet değil. Hiçbiri seçmende güven telkin etmedi. İnsanlar borçlandırılarak rehin alınmış durumda. Halka risk almanın neye mal olacağı gösterildi ve gösteriliyor. STK’lar susmuş. Toplum kendine gösterileni görüyor, ona göre karar veriyor. Toplumun deniz feneri olan aydınları pıstırılmış ve hepsi kendi derdine düşürülmüş görünümünde. On yıllar içinde insanların değer yargıları değiştirildi.”
 </p>
 <p>
  <strong>
   -Yazılarınızın bütününe bakınca ‘enseyi karartmak’ gerekiyor. Nasıl bir tablo ile karşı karşıyayız?
  </strong>
  <br/>
  Geleceğe dair tablo çizdirmeyin bana. Türkiye’nin gittiği yeri detaylandırırım ama toplum demoralize olur. Bunları bugün söylemiyorum. 19 Şubat 2014’te yazdığım yazının başlığı “Üç aydır yazmamak için direndiğim yazı”. Orada anlatmaya çalıştığım şey şu: Türkiye bir iç savaşa gidiyor. Türkiye’yi iyi okuduğuna inandığım insanlar bunu yeni konuşuyor. Taha Akyol seçimden birkaç gün önce söyledi. Yani ben kendimce izliyorum, okuyorum, analiz ediyorum. Kendi birikimimi katıyorum, dünyayı gözlüyorum. Şu an bir yalancı bahar yaşayacağız. 2011’deki Arap Baharı ile Türkiye’nin önünde açıldığını zannettiğimiz kapı ile ne hülyalara kapılmıştık, hatırlarsınız. Şu an Türkiye böyle bir yalancı baharı yaşıyor.
 </p>
 <p>
  <strong>
   -Bahar derken yüzde 50 için diyorsunuz herhâlde değil mi?
  </strong>
  <br/>
  Ekonomik anlamda söylüyorum. Zaten kendi kesiminin dışında bir bahar yok. Açın TÜİK’in, Hazine ve Dış Ticaret Müsteşarlığı’nın verilerini. İşsizlik rakamları, enflasyon yukarı gidiyor. Üretim, sanayi kapasite kullanım oranı dibe vurmuş. Yani bunlara baktığımızda işte tek pozitif gibi görünen şu an ihracatın ithalatı karşılama oranı. O da ithalat düşmüş ondan. Yani bu yalancı bahar! İnşallah yanılıyorumdur. Ekonominin dışında bir de sosyal tarafı var bunun. Şimdi bu gergin ortam, işte Tayyip Bey seçim sonrası muhtarlar konuşmasına “Türkiye’de Abdullah Cevdet’ler var.” diyerek başladı. Abdullah Cevdet’i bu toplum bilir. Arkadaşlara söylemiştim, Konya’da, Mevlana Meydanı’nda Ahmet Davutoğlu’nun yaptığı konuşmayı Erdoğan duyarsa onu uyarır demiştim. ‘Böyle bir konuşmayı kabul etmesi asla mümkün değil’ dedim. Davutoğlu’nun yaptığı kucaklayıcı bir konuşmaydı. Ankara’daki balkon konuşmasında iki noktadan birinde geri adım attı. Mevlana Meydanı’nda iki şey vardı: Bir, herkesi kucaklama; iki, bu zafer bizim zaferimiz havası. Tayyip Bey’in ikisini de kabul etmesi mümkün değil. Davutoğlu, Ankara’daki konuşmasında ‘zafer bizimdir’ havasını kaldırdı ama o kucaklamayı devam ettirdi. İşte o kucaklamanın olmadığını zaten 2 Kasım sabahı gördük; İzmir’deki operasyonlarla, şunlarla bunlarla. Muhtarlara yönelik konuşmasında da Erdoğan, tavrını net bir şekilde ortaya koymuş oldu.
 </p>
 <p>
  <strong>
   -Ne kadar sürer bu yalancı bahar ve arkasından ne olur?
  </strong>
  <br/>
  Zaman vermek yanıltıcı olabilir bu tür şeylerde. Ama bu Meclis’in 4 yıl sürebileceğini pek sanmıyorum. Böyle bir Türkiye olmayacak! Niye? Kendileri yüzünden. Hâlbuki şu oluşan tablo toplumda rahatlık sağlamalı idi. Davutoğlu’nun o akşam yaptığı konuşmanın içi doldurulmuş olsa Türkiye bambaşka bir noktaya gider. 2004, 2005 Türkiye’sine gider.
 </p>
 <p>
  <strong>
   -Davutoğlu, Mevlana Meydanı’ndaki konuşmasını hayata geçiremeyecek mi?
  </strong>
  <br/>
  Hiç sanmıyorum. Hadi daha genel bir şeyle söyleyelim. Balkondaki konuşmasını hayata geçirmesine asla izin verilmeyecek!
 </p>
 <p>
  <strong>
   -Bu varsayımınız neye dayanıyor?
  </strong>
  <br/>
  Tayyip Bey’in tavrından dolayı bu hayata geçmeyecek. Mesela ben Davutoğlu’nun bunu isteyebilecek yaklaşımı olduğunu, hatta niyetinin de olduğunu düşünüyorum. Ama buna izin verilmeyecek.
 </p>
 <p>
  <strong>
   -Neler yaşanabilir bu noktada?
  </strong>
  <br/>
  Arkadaşlara da söyledim. Davutoğlu eğer Mevlana Meydanı’ndaki tavrını devam ettirirse -ki ettirmedi balkonda- hükümet kurma görevini alamaz dedim.
 </p>
 <p>
  <strong>
   -Kime verilir. Binali Yıldırım’a mı?
  </strong>
  <br/>
  Verecek biri bulunur. Davutoğlu hasta olur, çekilir. Ne olur ki! Bizim siyasi hayatımızda hastalıklar önemlidir biliyorsunuz.
 </p>
 <p>
  -Bundan sonra Erdoğan ve Davutoğlu politikaları nereye kadar çatışmadan gidebilir, nerede çatışabilir ve AK Parti’yi ne bekliyor?
  <br/>
  Davutoğlu’ndan kaynaklanan bir çatışma ihtimalini görmüyorum. Bir çatışmaya girmek istese bile yapamayacağını bilir. Ama görüş ayrılığı var aralarında.
 </p>
 <p>
  <strong>
   -Medyasını oluşturuyor yorumları yapılıyor.
  </strong>
  <br/>
  2 Kasım sabahının gazetelerini, internet sitelerini açın, okuyun!
 </p>
 <p>
  <strong>
   - 7 Haziran’da nerede problem var dendiğinde problemin çoğu Erdoğan’a çıkıyordu konuşmalara bakınca. Başkanlık da dâhil. Ama seçim sonrası hemen gündeme geldi.
  </strong>
  <br/>
  Başkanlık uzun sürecek bir tartışma. En az 2017’nin konusu. Tartışmasından bahsetmiyorum. 1 Kasım seçim stratejisini AK Parti’den daha doğru çizen olmadı. Eleştirelim, devlet imkânı diyelim, hepsini söyleyelim ama AK Parti ‘halk bize uyarıda bulundu’ dedi. Adayların yüzde 40’ına yakınını değiştirdi. Halka temas anlamında her şeyi yaptılar. Ötekiler sanki 7 Haziran’da büyük bir zafer kazanmış gibi -özellikle MHP, CHP için de geçerli bu- adaylarına dokundurmadılar.
 </p>
 <p>
  <strong>
   -Muhalefetin adaydan çok başka sorunları da var mıydı? Özellikle MHP’nin…
  </strong>
  <br/>
  Romanyalılar ‘mare problem’ der. Büyük, yani aşılmayacak problem anlamında. Bahçeli öyle şu an. MHP’ye parti misyonunu başkaları, milliyetçiler yüklüyor. Ahmet Takan bir yazı yazdı, ‘içten fethedilmiş’ dedi MHP için. Seçimden 2-3 hafta önce bir siyasi partinin genel başkanı ile kahve içiyoruz. “Devlet Bey” dedi “Meclis dışında MHP’li, Meclis’te AKP’li.” Muhteşem özetledi durumu. Dolayısıyla MHP’nin sorunu birden fazla. CHP’deki sorun da takım oyunu oynayamaması bir türlü. İmaj sorunu da var ama bunu 40 yaş altındakilerde epey düzeltti.
 </p>
 <p>
  <strong>
   -Muhalefette ne olur bundan sonra?
  </strong>
  <br/>
  CHP içinde ne olduğunu bilmiyorum ama bir aday çıktı, muhtemelen bir iki aday daha çıkacak. Belki bir iki tanesi elenir. MHP’de ise inanılmaz bir rahatsızlık var. Bugüne kadar partide dışlanan insanların ‘artık bu genel başkanla yürünmez’ dedikleri bir dönemi yaşıyoruz. Ama burada şöyle bir risk var. Bunu da söyledim konuştuklarıma. Delege bazında hazırlık yapmadan çok çabuk bir karar alıp kurultay toplamaya kalkılırsa, Bahçeli’nin işine yarar. Böyle bir çalışma da en erken yaza doğru veya belki sonbaharda yapılacak bir kurultay anlamına gelir. O zaman MHP tekrar küllerinden doğabilir ve merkez partisi hâline gelebilir.
 </p>
 <p>
  <strong>
   -1 Kasım tahminlerinizi yazıp imzalamışsınız…
  </strong>
  <br/>
  AK Parti için 45 demiştim, yüzde 26-27 CHP, MHP ile HDP için de yüzde 12. Seçim öncesi 10 gün kadar Afyon’daydım. Değişik köyleri dolaştık. Yani toplum İstanbul’un algıladığından, sizin, bizim algıladığımızdan bambaşka bir yerde. Oradaki insanların tek iletişim aracı televizyon. Hangisini açarsanız açın hepsi tek ses. Dinlediği, izlediği… Köyün kahvesine de Takvim, Sabah geliyor. Organize edilmiş. Minibüsle geliyor, ertesi gün yenisi gelinceye kadar orada duruyor. Yani insanların bir tane, tek yönlü bilgi kaynağı var.
 </p>
 <p>
  <strong>
   -Böyle bir seçim olabilir mi peki?
  </strong>
  <br/>
  15 Ağustos muydu, Oğuz Kaan Salıcı ile Samanyolu’nda bir programa katıldım. Orada birtakım şartlar anlatmıştı. Oğuz Kaan Bey’e ‘Bugün yaşadığımız ve anlattığınız tablodan çok daha ağırını göreceğiz’ dedim. ‘Tablo eğer bu anlattığımız gibi ise siz AK Parti’nin iktidara gelmesi için figüranlarsınız.’ Yayında söyledim bunu. ‘Seçimleri bu şartlarda boykot edin’ dedim. ‘Öyle şey mi olur?’ dedi. Bizim sorunumuz şu. Simülasyonun biz sadece pilot eğitiminde kullanılabileceğini zannediyoruz. Hâlbuki sosyal simülasyonlar bizim en çok yapmamız gereken şeyler. Bunun yapılması da basit. Bu, toplumu nasıl etkiler, hangi yönde etkiler? Bunun için bu toplumu tanımanız lazım, o kadar.
 </p>
 <p>
  <strong>
   -Bu veriler Erdoğan’da 8 Haziran sabahı var mıydı sizce?
  </strong>
  <br/>
  Bence vardı. Bahçeli 7 Haziran akşamı konuştu. Arkadaşlara o gece dedim ki ‘7 Haziran’ı unutun. Böyle bir seçim yapılmadı.’ Bir siyasi lider ilk günden elini açık eder mi?
 </p>
 <p>
  <strong>
   -Siyaseten gerilim bütün ülkelerde muhalefete yarar ama bizde neden hep iktidara yarıyor?
  </strong>
  <br/>
  Çünkü bizde oyun kurucu her zaman iktidar. Muhalefetin elinde hiçbir argüman yok. Olanları da çabuk harcıyorlar. İşte 7 Haziran’da toplum tarafından verileni kullanamadılar. İkincisi, muhalefet dediğimiz kesim bizatihi iktidarın istediği gibi hareket ediyor. Dolayısıyla da iktidar hangi oyunu kurmak isterse o oyunu kurguluyor ve bitiriyor. Bu kadar kolay yürüyor.
 </p>
 <p>
  <strong>
   -Size göre bu gerilimden beslenme politikasını ne zamandan beri uyguluyor Erdoğan?
  </strong>
  <br/>
  Gerilim politikasını algılama konusunda ben saflık yaptım.
 </p>
 <p>
  <strong>
   -Kimine göre o baştan beri böyle, bizler fark etmiyorduk.
  </strong>
  <br/>
  Evet. Saflık yaptım dediğim şey o. Yani Erdoğan aslında ‘beni kandırdılar’ dediği her şeyi kendi yapıyor. İşte Ergenekon’u kandırmış, cemaati kandırmış, PKK’yı kandırmış. Yani ‘beni kandırdılar’ dediği her kesimi o kandırdı aslında. 1989’da Beyoğlu Belediye Başkanlığı’na adaylığını koymuştu. Seçilemediği zaman gitti ilçe seçim kurulu başkanı hâkimle kavga etti. Kendi adıma saflık ettim dedim ya. 2007’de biraz şüpheler düştü aklıma, sonra seçim kararı alınınca ‘yok’ dedim. Ama 2010’daki referandumla birlikte bambaşka bir karakter ortaya çıkmaya başladı. Referandum öncesinde iktidara bu kadar denetimsiz yetki konusu gündeme geldiğinde o zaman şüpheye düşmüştüm. Yaşadığım çelişki şuydu: Geçmişten gelen birikimim bana şey diyor. Toplum bu kadar acı, sıkıntılar çekti, bu sorunlardan dolayı. Dolayısıyla böyle bir şeye ihtiyaç var. Öbür tarafta sağduyum da diyordu ki ‘bir iktidar bütünüyle denetimlerden kurtulursa yanlış yapmaya müsait olur.’ Bunun çelişkisini yaşadım. Evet dedim ama 2011’den itibaren de bambaşka bir tablo ortaya çıktı.
 </p>
 <p>
  <strong>
   -Askerî vesayet kırılıp yetkiyi ele alınca mı bu kimlik ortaya çıkmaya başladı yoksa bu kafasında bir proje miydi?
  </strong>
  <br/>
  Bir projeydi. Abdurrahman Dilipak yazdı, Merkez Parti Genel Başkanı Abdurrahim Karslı söyledi. Daha önce bizzat Muhsin Yazıcıoğlu’ndan dinlediklerim var.
 </p>
 <p>
  <img alt="" src="http://web.archive.org/web/20160304080701im_/http://medya.aksiyon.com.tr//aksiyon/2015/11/09/572959.jpg "/>
 </p>
 <p>
  <img alt="" src="http://web.archive.org/web/20160304080701im_/http://medya.aksiyon.com.tr//aksiyon/2015/11/09/572960.jpg "/>
  <strong>
   -3 madde hâlinde yazdınız siz de, bundan sonra neler olacak diye. Birinci maddede daha önce muhalif ve hain gördüklerinin üstüne daha fazla gidecek ve ülkeyi yaşanmaz hâle getirecek. Bu nereye kadar gidecek böyle?
  </strong>
  <br/>
  Eğer bir fren mekanizması işletilmezse Türkiye Suriye oluncaya kadar gidecek.
 </p>
 <p>
  <strong>
   -Siz bir de Birleşmiş Milletler’in 1973 Sayılı Kararı’na çok vurgu yapıyorsunuz, her konuşmada, her yazıda.
  </strong>
  <br/>
  Ben o karar ilk çıktığı 2011’de bunu o zaman yayında da söylemiştim, ‘Bu kararın esas hedefi Türkiye’ diye. Karar, benim ifademle söyleyeyim, bir ülkede yönetim kendi toplumuna zulmediyorsa BM oraya asker gönderebilir. Özü buydu dediğimin. Libya için çıkarılmıştı bu karar.
 </p>
 <p>
  <strong>
   -BOP (Büyük Ortadoğu Projesi) tartışılıyor, canlı mı hâlen?
  </strong>
  <br/>
  Capcanlı hem de. Bakın çözüm süreci değimiz şey, Suriye’deki gelişmelerin hayata geçmesi için PKK’nın güçlerini ikiye bölmemesini sağlayan bir girişimdi. Yani PKK bir yere teksif olsun diye yapıldı.
 </p>
 <p>
  <strong>
   -Amerikalı bir yarbayın 2 Şubat 1991’de Sabah gazetesinde Güneri Civaoğlu’na söylediklerine de vurgu yapıyorsunuz bu aşamada. Sizin ifadenizle “Yarbay, duvara asılı dev haritada elini bölge üzerinde gezdirerek, -daha Kürt adının telaffuz edilmesinin yasak olduğu bir dönemde- Kürt devletinin nerede ve nasıl kurulacağını anlatıyor.” diyorsunuz. Onun için mi iç savaş vurgusu yapıyorsunuz?
  </strong>
  <br/>
  Maalesef sürüklendiğimiz yer orası. Biraz daha zaman var ona fakat sürecin böyle olacağı kanaatindeyim.
 </p>
 <p>
  <strong>
   -İstiklal Savaşı vurgusu nereden çıkıyor peki?
  </strong>
  <br/>
  Kendisini hem o BOP misyonunu yerine getirecek durumda konumlandırıp hem de kahraman yapması lazım. Yazılarımda anlatmaya çalıştığım şuydu. Bizi terörle terbiye edecekler demiştim. O da yetmezse ekonomik krizle terbiye edecekler dedim. Terörle terbiye etmeleri yetti.
 </p>
 <p>
  <strong>
   -PKK niye buna yardım etti?
  </strong>
  <br/>
  KCK operasyonlarını hatırlayın. Ne denmişti? ‘PKK’nın içindeki yüzde 20’si bizim adamımız.’ PKK dediğimiz monoblok bir yapı değil. Almanya’nın PKK içinde kullandığı bir yapı var, Amerika’nın var. Yani işte KCK ile ilgili o söylediklerinden hareket ettiğimizde devletin de bir PKK’sı var demektir.
 </p>
 <p>
  <strong>
   -Yani dışarıdan ve içeriden iktidarın devam etmesi istendi gibi bir pozisyon mu var?
  </strong>
  <br/>
  Erdoğan dönemi bitmedi. Görevi bitmedi. Erdoğan, tarihi boyunca Batı’nın en çok arzu ettiği lider olma dönemini yaşıyor. Dışarıdaki birtakım hakikaten demokratik duruşlu organizasyonların harekete geçeceği ve sonuca ulaşacağını düşünmek yanlış bence. Batı’da yapılan demokrasi çağrısını medyada büyütmenin, önemsemenin anlamı yok.
 </p>
 <p>
  <strong>
   -AK Parti’nin iki yolu diye bir yazı yazdınız ve yazının sonunda da isterseniz bunu 1 Aralık’ta tekrar dönüp okuyun dediniz. O kadar hızlı bir giriş mi bekliyorsunuz?
  </strong>
  <br/>
  Bu tablo Türkiye’yi bilinçli bir şekilde patlatmaya çalışan bir tablo. Bu durdurulabilir mi? Yani Türkiye’nin Suriyeleşmesinin önüne geçilebilir mi? Hiç şüpheniz olmasın, hâlâ geçilebilir. Ve sağlıklı bir zemine oturtulabilir noktadayız şu an, Allah’a şükür. Ama biz hâlâ daha doludizgin kargaşaya sürükleniyoruz. Benim korkum o.
 </p>
 <p>
  <strong>
   -Bu gidişatı engellemenin argümanı ne sizce?
  </strong>
  <br/>
  Davutoğlu’nun balkon konuşmasının içini doldurmak önemli bir başlangıç olabilir. Suriyeleşmenin önüne ancak böyle geçilebilir. Ama cumhurbaşkanı 3 Kasım’daki konuşmasında ‘Türkiye’de yüzde 49,5 var. Onun dışındakiler hain’ yaklaşımında olduğunu hemen ortaya koydu. Bu yaklaşım bazı kesimleri belki biraz daha sindirir. Ama ‘49,5 dışında kimse yok’ diyen bir tavırla bu ülke sahil-i selamete çıkarılamaz.
 </p>
 <p>
  <strong>
   -Erdoğan seçimlerde istediğini aldı. Bundan sonra istediği ne? Niye bu gerilim politikasını yürütsün mesela?
  </strong>
  <br/>
  Bu soruya tek cümlelik cevabım var: BOP’taki görevini yerine getirmek. BOP eş başkanlığının ne olduğunu da Necmettin Erbakan videolarında, konuşmalarında anlatıyor.
 </p>
 <p>
  <strong>
   -Bu sonuçları da gördükten sonra, yine hep bahsettiğiniz ‘bu kadar da olmaz’ diyen kitle artık sesini yükseltebilir mi?
  </strong>
  <br/>
  Bir süre susacak. O süre ne kadar olur, bilmiyorum. Bir süre sonra iktidarın yaptığı, işte baskı, zulüm her ne ise o tür şeylerle vicdanları tekrar sızlamaya başlayacak onların.
 </p>
 <p>
  <strong>
   -Bu süreçte en ibretlik durum medyada yaşandı. Bunu kimse bu düzeyde yapmamıştı daha önce…
  </strong>
  <br/>
  Neler olacağını, kavga yaşanacağını öngörüyordum ama insan yapımızın bu kadar pespaye olduğunu öngörmemiştim. Düşünmemiştim.
 </p>
 <p>
  <strong>
   -Sebebi ne peki?
  </strong>
  <br/>
  Bunların hepsinin de para ile ilgili olduğunu düşünürsek yanlış yaparız. Birincisi para. İkincisi mensubiyet duygusu. Üçüncüsü yılların verdiği ezilmişlik duygusunun tatmini. Onun üzerinden geliştirdiği bir gurur var. Dördüncüsü, kendini ifade etme, ona dayanma durumu. Bir de değerlerimiz çok değişti. Benim tanıdığım, isim vermeyeceğim, bugüne kadar kimsenin itibar etmediği pek çok arkadaş vardı. Kendi kuruluşu, kendi ailesi içinde bile itibar görmeyenler allandı pullandı, uçaklarda taşınmaya başlandı, bambaşka bir kişilik oldular. Ama esas şey değerlerimiz çok değişti. Ekonomik tahribatı iki üç senede düzeltirsiniz ama bizim insan yapımızdaki tahribat bir iki kuşakta zor toparlanır.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/balkon-konusmasinin-ici-doldurulmazsa-suriyelesiriz_552907), [web.archive.org (arşiv bağlantısı)](http://web.archive.org/web/20160304080701/http://www.aksiyon.com.tr:80/roportaj/balkon-konusmasinin-ici-doldurulmazsa-suriyelesiriz_552907)
