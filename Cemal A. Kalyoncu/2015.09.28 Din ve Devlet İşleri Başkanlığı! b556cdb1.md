# Din ve Devlet İşleri Başkanlığı!

*Cemal A. Kalyoncu 2015.09.28*

<div class="pNewsDetailMainContent ctx_content" itemprop="articleBody">
 <p>
  Diyanet, din işlerini idari yapıya bağlamasıyla, camiye siyaset sokmasıyla, yurtdışında üstlendiği yeni görevleriyle, sorgulanmayan bütçesiyle en fazla tartışıldığı dönemi yaşıyor.
 </p>
 <blockquote>
  <p>
   Yıllardır Diyanet’i eleştiren yazılar yazıyorsunuz. Kaldırılsın deyince en çok tepki kimlerden geliyor yazılarınıza?
  </p>
 </blockquote>
 <p>
  En büyük tepkiler ilk Kemalist kesimden geliyordu. Sonra adına ‘Yeminliler Grubu’ denen ilahiyatçılar kesiminden geldi. Hatta bir ara, bu ilahiyatçıların önde gelen bir zatı bana dedi ki… Tartışma, hac konusunda Diyanet’in bazı yanlışlar yaptığını söylememle başladı. Yani ‘hac ibadeti üzerinde tekel kurulmuş, hac ibadetini pahalıya satıyor.’ Bunu anlattım ve bunun sivilleştirilmesi gerektiğini, devletin diğer sağlık hizmetlerini denetler mahiyette hac organizasyonunu denetleyebileceğini fakat bu ibadeti tekeline alamayacağını yazdım. Buradan tabii Diyanet’e geldik. Ben dedim ki ‘Siz ne kadar direnirseniz direnin Avrupa Birliği (AB) üyelik sürecinde günün birinde sıra Diyanet’e de gelecek. Türkiye AB’ye üye olacaksa Diyanet gibi bir kurumu olmayacak.’ Bunun üzerine bana dedi ki ‘Türkiye’de iki kurum asla değişmeyecektir; Genelkurmay ve Diyanet. Ve bu iki kurumun statülerinde asla hiçbir değişiklik olmayacağı için Türkiye asla AB’ye girmeyecek.’ Bunu söyleyen bir ilahiyatçı profesör. İsim vermek istemiyorum. Ama etkili ve yetkili bir zat.”
 </p>
 <p>
  İlahiyatçı, sosyolog, gazeteci, yazar Ali Bulaç, Diyanet üzerine konuştuğumuzda söylüyor bunları. Ki kendisi Diyanet üzerine kafa yormuş birisi…
 </p>
 <p>
  Gerçekten de 3 Mart 1924’te çıkarılan Şeriyye ve Evkaf ile Erkân-ı Harbiye-i Umumiye Vekaletlerinin İlgasına dair 429 sayılı kanun, iki kurumu kaldırıp yerlerine Başbakanlığa bağlı Diyanet İşleri Reisliği ve Genelkurmay Başkanlığı’nı getiriyordu. Böylece yeni bir tartışmanın kapısı aralanıyordu. Genelkurmay ile Diyanet’in aynı kanunla kurulması üzerine değildi tabii...
 </p>
 <p>
  Osmanlı’da din işleri şeyhülislam eliyle yürütülürken, Vakıflar Genel Müdürlüğü, Adalet ve Millî Eğitim bakanlıkları ile Yükseköğretim Kurulu’nun tüm yetkilerini de bir elde toplamıştı. Osmanlı’da ömür boyu göreve getirilen şeyhülislamlar, fetva makamı dışında ülke yönetimi ile ilgili ilke ve kanunların ihdası aşamasında da etkiliydi.
 </p>
 <p>
  1920’den sonra ise Ankara Hükümeti, bu kurumu Şeriyye ve Evkaf Vekaleti’ne dönüştürdü. Din işleri ve vakıflardan sorumlu bu bakanlık, Millî Mücadele döneminin en önemli bakanlığı olarak öne çıktı. Hatta Başbakan ve Meclis Başkanı Mustafa Kemal’in yokluğunda TBMM’ye başkanlık dahi ediyordu.
 </p>
 <p>
  1924’te ihdas edilen Diyanet, bakanlık düzeyindeki temsiliyetten Başbakanlığa bağlı idari bir kuruma geriletilmişti. Genelkurmay ve Diyanet’i ‘idari kuruma’ indirgemedeki resmî amaç, din ve ordunun politika akımlarıyla ilintili olmasının sakıncalı görülmesiydi. Diyanet İşleri’nin görevleri de özetle ‘İslam dininin inanç ve ibadete ilişkin işlerini yürütmek ve camilerdeki hizmetleri ve diğer İslam ibadetlerini idare etmek’ şeklinde düzenlenmişti kanunda.
 </p>
 <p>
  Dinî hayatı temsil eden bir kurumun idari kuruma indirgenmesi çok tartışılmıştı. Ali Fuat Başgil’in bu kanuna yorumu, “Diyanet’i, bütün personeliyle birlikte Başbakanlığa bağlı, hükümetin emri altında bir teşkilat hâline getirdi.” şeklindeydi. Böylece, Başgil’e göre, Diyanet İşleri Başkanlığı’nın (DİB) kurulması ile Türkiye’de ‘devlete bağlı din’ dediği üçüncü devreye girilmişti. Osmanlı padişahlarının halife unvanını almalarından 1839’a kadar ‘dine bağlı devlet’ dönemi, sonrası ise ‘yarı dinî devlet’ dönemiydi.
 </p>
 <p>
  Genelkurmay, devlet protokolündeki temsil yerini korumuştu yıllar içinde. Buna karşılık DİB 51. sıraya kadar gerilemişti. Kurumun devlet idaresi içerisinde görüldüğü konum, Adalet Partili Devlet Bakanı Refet Sezgin’in 1966’daki şu sözlerinde gizliydi aslında: “Bizim için Diyanet İşleri Başkanı’nın Tapu Kadastro Genel Müdürü’nden farkı yoktur.” Sezgin, bu sözleri, 25 Ekim 1966’da Libya seyahatindeyken görevden aldığı Diyanet İşleri Başkanı İbrahim Bedrettin Elmalı ile ilgili gelen tepkiler üzerine sarf etmişti.
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571675.jpg "/>
 </p>
 <p>
  <strong>
   GENELKURMAY-DİYANET DENGESİ
  </strong>
 </p>
 <p>
  Tam bu noktada tekrar Bulaç’a kulak verelim. “Genelkurmay veya Diyanet’in yapılarından birinde değişiklik olursa diğerinde de olur.” diyen Bulaç, Türkiye Cumhuriyeti’nin dört destek üzerine oturduğunu söyleyerek şunları anlatıyor: “Biri,  Genelkurmay, askerî bürokrasi ve askerî bürokrasi ile beraber hareket eden sivil bürokrasi. Diğeri Diyanet. Sonra eğitim ve nihayetinde hukuk. Bu desteklerden birinin çökmesi, bu yapının sarsıntıya uğrayıp dökülmesi demek. Onun için Diyanet meselesi bir rejim sorunu olarak algılanıyor. Ve Diyanet’i 3 Mart 1924’te dizayn eden zihin bunu bir paket olarak düşünmüş. Yani sadece Şeriyye ve Evkaf Vekaleti’nden Diyanet İşleri Başkanlığı’na bir geçiş yapılmamış. Bir reform paketi içerisinde bu Diyanet de fonksiyonel olarak kurulmuştur. Uygulamalarının tamamı kuruluş felsefesine ve işleyen prosedüre uygundur Diyanet’in.”
 </p>
 <p>
  Bulaç’ın söylediklerini destekler mahiyette bir durum da Siyasi Partiler Kanunu’nun 89. maddesinde, Diyanet İşleri Başkanlığı’nın Yerinin Korunması adı altında uygulamasını bulmaktadır. Buna göre “Siyasi partiler, lâiklik ilkesi doğrultusunda, bütün siyasi görüş ve düşünüşlerin dışında kalarak ve milletçe dayanışma ve bütünleşmeyi amaç edinerek özel kanunda gösterilen görevleri yerine getirmek durumunda olan Diyanet’in genel idare içinde yer almasına ilişkin Anayasa’nın 136. maddesi hükmüne aykırı amaç güdemezler.” Güderse de kapatılırlar. Prof. Dr. Eser Karakaş, bu konuyu “Diyanet tartışmalarında ahlaki boyut” olarak görüp “Bu maddeyi değiştirmeyen, değişmesini önermeyen ama aynı zamanda Diyanet’in mevcut statüsünü savunan görüşleri siyasi ahlak açısından ciddiye almak mümkün görünmemektedir.” diye düşünüyor.
 </p>
 <p>
  Diyanet’in genel idare içindeki konumu her dönemde tartışmaya açıktı. Eşref Edip, “Diyanet İşleri’ni hükümet emrine aldılar. Diyanet makamını ruhsuz bir müdüriyet hâline getirdiler.” derken, Prof. Dr. Turhan Feyzioğlu, “Diyanet’in idare içinde tutulması salt dinî hizmetleri sağlamak için değil, devletin laik yapısını korumak, dinin devlet işlerine ve siyasete karışmasını önlemek için de gereklidir.” tezini işleyecekti. 1965 seçimleri öncesinde Nihat Erim, aşırı siyasi akımları serbest bırakamayacaklarını, bu nedenle Diyanet’in de idare dışına çıkarılamayacağını ifade etmişti. Başka itiraflar da vardı tabii. Teşkilatın eski başkanlarından Sait Yazıcıoğlu, “Ne Yan Yana, Ne Karşı Karşıya” adını verdiği hatıralarında “Diyanet ve siyaset fonetik olarak birbiriyle uyumlu gibi görünse de ilişkileri hep sorunlu olagelmiştir.” diyordu. Şu satırlar da ona aitti: “Dolayısıyla devlet dini kontrol altında tutarak kendisine rakip olabilecek bir tehlikeyi bertaraf etmek istemiştir.”
 </p>
 <p>
  Abdurrahman Dilipak ise bu değerlendirmelere de bakarak 1990’da yayımladığı “Bu Din Benim Değil” kitabında resmî din öğretisini eleştirmiş ve “Bugünkü tapu kadastro memuru statüsündeki Diyanet İşleri Başkanlığı’nın Müslümanları temsil etmesinin düşünülemeyeceği gibi mecburi din dersleri de olamaz. Bu hem Müslümanlığa hem de laikliğe aykırıdır.” demişti. Aynı Dilipak, daha on sene önce Diyanet’e yönelik ağır yazılar yazarak bu kurumun hac organizasyonu yapamayacağını da söylemişti. Fakat bugün bu yaklaşımından eser yok.
 </p>
 <p>
  Her kesimden eleştiri vardı Diyanet’e. Cübbeli Ahmet Hoca da “Diyanet İşleri Başkanlığı, yönetimlerin halkı yönlendirme, tek tip adam yetiştirme ve kendi duyurularını yapabilme niyetiyle esasen çok iyi niyetli kurulmuş denemez bidayetinde. Fakat bazı Diyanet reisleri, mesela Ömer Nasuhi Bilmen Hazretleri, bazı şeylere fetva vermedi ve ‘Bırakıyorum bu işi’ dedi. Mesela Ömer Nasuhi’den sonra gelen başkanlardan bir tane daha ‘Ben bu işe fetva vermem, bırakıyorum’ diyeni duymadım.” diyecekti.
 </p>
 <p>
  Prof. Dr. İştar Gözaydın, “Anılan kadrolar ibadete ilişkin hizmet bağlamında din işlerini teknik idare içinde bir örgütün kontrolüne vererek bir yandan dinin toplum yaşamındaki yerini gözeterek kontrolü altına almış, öte yandan da seküler yapı içinde yer vermekle işlevinin dünyevi bir nitelikte olmasını sağlamıştır.” tespitinde bulunuyordu Diyanet’le ilgili kitabında.
 </p>
 <p>
  Bunlara rağmen tek parti döneminin sonuna doğru Türkiye’de dinî hayata dair bazı ılımlı sayılabilecek adımlar atılmıştı. CHP, 1947’deki kurultayında bu yönde olumlu fikirler beyan etmiş, imam hatip okulları ve ilahiyat eğitimi verecek fakültelerin açılması gündeme gelmişti. 1949’da Ankara Üniversitesi İlahiyat Fakültesi’nin açılış konuşmasını yapan Rektör Ord. Prof. Dr. Enver Ziya Karal’ın “Biz bu fakülteyi dini kontrol altına almak için açıyoruz.” demesi, kontrolün devam ettiğini gösteriyordu.
 </p>
 <p>
  Din üzerinde bu yolla kurulan denetim nelere yol açmıştı peki? Bunun cevabını da ilahiyatçı Prof. Dr. İsmail Kara’nın “Cumhuriyet Türkiyesi’nde Bir Mesele Olarak İslâm” kitabında buluyoruz: “Cumhuriyet ideolojisinin Batılı manada bir din-devlet/siyaset ayrılığı öngörmediği, hatta bunu kendisi için tehlikeli ve tehditkâr bir husus olarak telakki ettiği açıktır.” Kara, ‘laiklik anlayışı ve uygulaması ile Diyanet İşleri Başkanlığı organizasyonuna dair mevzuat ve uygulamaların çok alt düzeyde işlediğini, başka ifade ile siyasi merkezin dinî alana ve giderek dinî yaşantıya tahakküm etmesine dönüştüğünü’ de söylüyordu.
 </p>
 <p>
  Diyanet’in 1924’teki kanunla sadece din işlerini yönetmekle sınırlanan vazifelerine paralel, siyasi irade, bu tarihten sonra kısa süre içinde tekke ve zaviyeleri kapatarak; 1926’da Türkçe hutbe okutup ayet ve duaların Türkçe mealiyle namaz kıldırarak; okul müfredatlarında din derslerini azaltarak veya kaldırarak; Anayasa’dan “Türkiye devletinin dini İslam’dır” ifadesini çıkartarak; devlet memurluğu sınıfından çıkarıp din görevlilerinin ihracına karar vererek; Kur’an kursları ve imam hatip mekteplerini kapatarak; tekbir; ‘talep yok’ diye ilahiyat fakültesinin kapısına kilit vurarak dinî yaşantıya yönelik bir daraltmaya gitti. 1931’de camilerin yönetimi bile Diyanet’ten ayrılmıştı… Buna rağmen aynı süreçte Elmalılı Hamdi Yazır’ın Hak Dini Kur’an Dili çalışmasını basan Diyanet İşleri Başkanlığı, 1928’de başlayıp 1948’e kadar, Sahih-i Buhari Muhtasarı, Tecrid-i Sarih Tercemesi ve Şerhi’ni de yayımlayabilmişti.
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571676.jpg "/>
  Diyanet’in, devrim kanunlarına destek olması için açıklamalar yapması, hutbeler okutması misyonuna ters düşmüyordu! Siyasi içerikli mahyalar da bununla ilgiliydi. ‘Atatürk’ ve ‘Varol İnönü’ mahyaları geçmişte kalmıştı ama 2000 sonrasında da mahyalar siyasi iradeler tarafından kullanılmış, daha geçen yılki ramazanda Urfa Belediye Başkanı adını mahyaya yazdırmıştı.
 </p>
 <p>
  Kurumun ilk başkanı, eski mebus ve Ankara Müftüsü Mehmet Rifat Börekçi, kayd-ı hayat şartıyla görev yapmıştı. 1941’de vefat edinceye kadar Börekçi’ye çok iş düşmüştü! Sadık Albayrak, “Türkiye’de Din Kavgası” kitabında “Belki iyi niyetli bir zattı ama kendisine, Müslümanları terörün cenderesine sıkıştıran emirleri yaptırdıklarından, emellerine alet ettiklerinden, bugünkü tahlil süzgecimizden müspet bir şekilde geçmemektedir.” notunu düştüğü Börekçi için şunları da kaleme almıştı: “Zira daha önce görüldüğü ve bundan sonra da görüleceği üzere Müslümanlara manevi sıkıntı veren bütün kararlarda kendisinin imzası bulunuyordu. Eğer bu kararlardan memnun olmamış olsaydı, şüphesiz bu mesuliyetli işten ayrılırdı.” Ondan sonra başkanlığa atanan Ord. Prof. Mehmet Şerafettin Yaltkaya da eleştirilerden payını almıştı. Atanmadan önce İzmirli İsmail Hakkı ile birlikte “Kur’an’ın Türkçe Tercemesiyle Namazda Okunması” başlığı altında bir inceleme çalışması yapan Yaltkaya, ölünceye kadar görevde kalmıştı (1947). Albayrak, Börekçi ve Yaltkaya’nın, halkın Diyanet teşkilatına olan veya olması gereken hürmet ve inancını yok ettiklerini belirtiyordu.
 </p>
 <p>
  <strong>
   AKSEKİ DÖNEMİ FARKLIYDI
  </strong>
 </p>
 <p>
  Bu iki isimden sonra Diyanet’in başına atanan Ahmet Hamdi Akseki’nin başkanlığı farklı bir döneme işaret ediyordu. İsmail Kara’nın “İcraatlarını bütünüyle tasvip etmek mânâsı anlaşılmamak şartıyla” Tayyar Altıkulaç’ın dışında iki etkili Diyanet İşleri Başkanı’ndan biri dediği Akseki, selefi Şerafettin Yaltkaya’nın İslamcılar tarafından Türkiye’deki İslami kurumların yozlaşmasına ve yok olup gitmesine izin vermekle suçlandığı bir dönemde geldi işbaşına. Dinî hayatın yeniden ihya edilmesine yönelik halis niyetinden şüphe edilmeyen Akseki, Clemson Üniversitesi (ABD) akademisyenlerinden Amit Bein’in “Osmanlı Uleması ve Türkiye Cumhuriyeti” kitabına da konu ettiği gibi, 1950 sonunda Türkiye’deki dinî hayatın içler acısı hâlini şiddetle eleştiren, çözüm teklifleri getiren bir rapor yayımlamıştı. Demokrat Parti’nin (DP) ilk yıllarında, bu alandaki umutlar artmışken Akseki’nin 9 Ocak 1951’de vefatı, Başgil’in ifadesiyle ‘dinî idareyi yeniden güçlendirme çabalarına ölümcül bir darbe indirmişti.’ Kara, Akseki’nin, Diyanet’in bütçe görüşmeleri sırasında Ferit Melen’in hakaretine uğrayıp yaşadığı üzüntü üzerine vefat ettiğini, Sebilürreşad’dan naklediyordu. Akseki’nin başlatmak istediği büyük hamle yarım kalmıştı. Yerine gelip 27 Mayıs’a kadar görevde kalan Eyüp Sabri Hayırlıoğlu döneminde pek ilerleme olmadığı gibi Said Nursi, eserleri ve talebeleri başta olmak üzere yaşananlar biliniyordu.
 </p>
 <p>
  27 Mayıs darbesi din-devlet-Diyanet açısından yeni bir sayfa açtı. 1961 Anayasası ile anayasal bir kimliğe bürünen Diyanet’in başına Ömer Nasuhi Bilmen atandı. Darbe ile birlikte dinde reformcuların ortaya çıktığı, Türkçe ezan ve Kur’an-ı Kerim’in Türkçe okutulması tartışmalarının arttığı bir dönemdi bu. Bunlara olur vermediği için ancak 9 ay görevde kalabilmişti Bilmen.
 </p>
 <p>
  Tayyar Altıkulaç ise 3 ciltlik hatıralarında yazmadığı bir anekdotu bizimle paylaşarak Bilmen’in görevden ayrılması ile ilgili şunları anlatıyor: “Bir gün Ahmet Uzunoğlu ile birlikte Cumhuriyet Senatosu Vekili Hayri Mumcuoğlu’nu ziyarete gitmiştik. Konu Diyanet’ten açılınca, Mumcuoğlu şunları anlattı: ‘Ben devlet bakanı iken Bilmen’den bir tefsir yazmasını istedim. Bir türlü yanaşmadı ve kabul etmedi. Bir gün kendisini habersiz olarak ziyarete gitmiştim. Odasına girdiğim zaman bir de ne göreyim! Hoca, masasının üzerine kitapları yaymış, tefsir yazmakla meşgul. Bunun üzerine kendisini görevden aldım.”
 </p>
 <p>
  <strong>
   TARİKAT VE CEMAATLERE MESAFE
  </strong>
 </p>
 <p>
  Bilmen’in ardından Hasan Hüsnü Erdem başkanlığa, emekli tümgeneral ve tarikat mensubu Sadettin Evrin de yardımcılığına getirildi. Bu dönemde yine Müslümanlara yönelik katı bir tutum içine girdi Diyanet. Nurculuk ve Nurcuları İslam’dan ayrıymış gibi gösteren eserler kaleme alındı. Evrin, kendisinin hazırlayıp Erdem’in imzası veya adıyla bir çalışma yayımlamak istemişti. Kabul etmeyince de re’sen emekliye sevk edildi. Kitapçık, onun ardından DİB Yayınlarından “Nurculuk Hakkında” adıyla çıktı. Ankara Üniversitesi İlahiyat Fakültesi’nden bir ekip de başka çalışmalarla bu faaliyetlere katkı yapmıştı. Neda Armaner, 1964’te “İslam Dininden Ayrılan Cereyanlar: Nurculuk” kitabını yazdı. Gazeteci Yılmaz Çetiner de -belli ki bu bir dalgadır ve aynı merkezden yönlendirilmiştir- “İnanç Sömürücüleri, Nurcular Arasında Bir Ay” kitapçığı ile katıldı kervana. Bir yönüyle günümüzdeki karalama kampanyalarını andıran, bugün, imza atanların da utanacağı çalışmalardır bunlar. “Biberiye Tarikatı”, “Komünizm Karşısında İslami Görüşler” gibi başka imzasız eserleri de olmuştur bu dönemde Diyanet’in. Buna benzer bir durum da 28 Şubat sürecinde, Sait Yazıcıoğlu’nun başında bulunduğu Ankara İlahiyat Fakültesi’nde yaşanır. Yazıcıoğlu’nun hatıralarında itiraf ettiğine göre “İslam Gerçeği” kitabı, bütün karşı gelmelere rağmen MGK Genel Sekreteri Orgeneral Doğan Beyazıt’ın isteği doğrultusunda yayımlanır.
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571678.jpg "/>
  Anlaşılmaktadır ki Diyanet özellikle tarikat veya cemaatler aleyhinde yoğun bir çaba içerisinde olur belli zamanlarda. İsmail Kara, bu konuda yetkin bir isim olduğu için yazdıklarına sık sık başvuruyoruz. Aleviliğin kurumdan dışlandığı iddiasından bahisle Diyanet’in kuruluşundan bugüne Alevilik ve Alevilerle ilgili üst makamlara takdim etmek için herhangi bir rapor hazırlamadığını söyleyen Kara, buna karşılık “Nurcular, Süleymancılar, tarikatlar, cemaatler… Yani Sünni topluluklar ve bunların suçsuz temsilcileri hakkında aşağılayıcı ve mahkûm edici çokça metin kaleme aldığını” söyler. Bunun neye yol açtığını da Amit Bein şöyle izah eder: “Diyanet, her darbenin ardından Kemalizm’e olan sadakatini güvenceye almak amaçlı ağır müdahalelere hedef oluyor, bunlar ise İslamcı çevrelerde Diyanet’e karşı beslenen kuşkuları yeniden harekete geçiriyordu.”
 </p>
 <p>
  Hasan Hüsnü Erdem’den sonra Tevfik Gerçeker, İbrahim Elmalı ve Ali Rıza Hakses’in nerede ise ancak birer yıl başkanlık yapabildiği Diyanet, 12 Mart 1971 müdahale sürecini de Lütfi Doğan’ın vekaleten görevli olduğu dönemde geçirdi. İsmail Kara, 12 Mart 1971 müdahalesinden sonra Diyanet’e siyasi etkiden sonra bir de parti tesiri eklendiğini söylüyor. Ona göre özellikle 1973’ten sonra Millî Selamet Partisi (MSP) çizgisi tesirli olmaya başlar kurumda. Bunun neticesinde, Kara’nın ‘en laik Diyanet İşleri Başkanı’ dediği Dr. Lütfi Doğan (diğer Lütfi Doğan ile karıştırmamak lazım) görevden alınır, yerine Süleyman Ateş getirilir, 1976’da.
 </p>
 <p>
  Teşkilat başkanlarının siyasete merakı da ilginçtir. Birinci başkan Rifat Börekçi, Birinci Meclis’te Manisa mebusu iken; Eyüp Sabri Hayırlıoğlu, İkinci Meclis’te CHP temsilcisi olarak bulunmuştu. İbrahim Elmalı, Millet Partisi ve Demokrat Parti’de, Lütfi Doğan ise MSP ile başlayıp Refah ve Fazilet Partilerinde sürdürdü siyasi hayatını. Dr. Lütfi Doğan ise CHP’den girdiği siyasette Diyanet’ten sorumlu bakanlık bile yaptı. Tayyar Altıkulaç, DYP ve AK Parti’den, Sait Yazıcıoğlu da yine AK Parti’den Meclis’te bulundu.
 </p>
 <p>
  <strong>
   DİNİN HUKUKİ BOYUTU DEVRE DIŞI
  </strong>
 </p>
 <p>
  Bu gelişmelerin ışığında ilk teşkilat kanununa 1935’te kavuşan Diyanet İşleri Reisliği’nin, aradaki yıllarda birtakım düzenlemeler yapılsa da en kapsamlı teşkilat kanunu 1965’te çıkarıldı. Bununla 1924’teki vazifelerine birkaç cümle daha ilave yapıldı. 22 Haziran 1965’te yasalaşan 633 sayılı Diyanet İşleri Başkanlığı Kuruluş ve Görevleri Hakkında Kanun’un ilk maddesi şöyleydi: “İslam dininin inançları, ibadet ve ahlâk esasları ile ilgili işleri yürütmek, din konusunda toplumu aydınlatmak ve ibadet yerlerini yönetmek üzere; Başbakanlık’a bağlı Diyanet İşleri Başkanlığı kurulmuştur.”
 </p>
 <p>
  Prof. Dr. İsmail Kara’ya göre, burada dikkat çeken ilk şey, dinin önemli bir alanı olan muamelatın, yani hukukun tamamen dışta bırakılması ve bu tasarrufun ‘Muamelat-ı nasa dair olan ahkâmın teşrii ve infazı TBMM ile onun temsil ettiği hükümete aittir’ ifadesiyle doldurulmasıydı. İletişim Yayınları’ndan çıkan “İslamcılık” cildinde konuyu değerlendiren Kara, bu duruma “İslam dininin inanç, ibadet ve ahlâk alanlarıyla muamelat alanının birbirinden ayrılmasının imkânsızlığı zaviyesinden bakıldığında, siyasi merkezin hem düşünce hem de uygulama alanlarını da tabii muhtevası ve sınırları içinde bırakmayı düşünmediği kuvvetle tahmin edilebilir. Nitekim icraat da böyle olmuştur.” yorumunu getiriyordu. Kara, yasadaki dikkat çeken ikinci husus olarak da daha öncekinde olmayan ‘ahlâk’ kelimesinin ilave edilmesi olduğunu söylüyordu. Diyanet’in yetki ve sorumluluklarını tayin eden ilk iki fıkrada kastedilen şeyin camileri idare etmek olduğunu anlatan İsmail Kara, 28 Şubat sürecinin ardından Mart 1998’den itibaren ‘irtica yasaları’ ile gündeme gelen Diyanet’in, cami ve mescitler üzerindeki yetki ve sorumluluklarının genişletilmesi talebenin de müspet anlam taşımadığını belirtiyordu yine. Bununla da halkın cami yapımı konusunda ortaya koyduğu iradenin kontrol altına alınmasının amaçlandığını belirtiyordu. Bu kanunla Diyanet’in teşkilat yapısı ve hizmet alanlarında genişlemeye de gidildi böylece. Mesela Din İşleri Yüksek Kurulu ihdas edildi.
 </p>
 <p>
  Demokrat Parti döneminde ezanın aslına dönmesi, 1959’da Yüksek İslam Enstitüsü’nün açılması ve bu alandaki gelişmeler toplumun, kendisine biçilen elbiseyi kabul etmeyeceğinin de bir göstergesiydi.
 </p>
 <p>
  633 sayılı kanunun laiklik ilkesine aykırı olduğu iddiasıyla Birlik Partisi iptal davası açtı. Anayasa Mahkemesi’nin verdiği kararın gerekçesi, Diyanet üzerindeki tartışmalarda siyasi merkezin bakışını resmediyordu: “Diyanet İşleri Başkanlığı, dinî bir teşkilat değil, Anayasa’nın 154. maddesinde saptandığı üzere genel idare içinde yer almış idari bir teşkilat durumundadır.” Prof. Dr. Kara’nın “Cumhuriyet Türkiyesi’nde Bir Mesele Olarak İslâm” kitabında bu karara yorumu ise şöyleydi: “Gerçekten de Diyanet, nerede ise cumhuriyet ile yaşıt tarihi süresince, kendisine biçilen yere ve sınırlara sadık kalarak Müslümanların din işlerine bakmaktan çok ‘devletin din işlerine bakan’, devletin felsefi ve siyasi temayülleri, zaman zaman baskıları doğrultusunda dinî yorumlar yapan, halkın din anlayışını, dini yaşama biçimini dönüştürmeyi amaçlayan bir kurum olagelmiştir.” Kara, 1982 Anayasası’nın 136. maddesinde ise “Diyanet’in laiklik ilkesi doğrultusunda, bütün siyasi görüş ve düşünüşlerin dışında kalarak ve milletçe dayanışma ve bütünleşmeyi amaç edinerek, özel kanunda gösterilen görevleri yerine getirir” denmesinin amacının da bu olduğunu belirtiyordu.
 </p>
 <p>
  Yıllar itibarıyla teşkilat yapısında bazı değişikliklere daha gidildi. Personel sayısı da artık 130 binlere dayanan Diyanet’in kuruluşunu sağlayan 633 sayılı kanunda son düzenleme ise Prof. Dr. Ali Bardakoğlu’nun başkanlığının son dönemlerinde, Temmuz 2010’da yapıldı. Diyanet’in görevlerini düzenleyen birinci madde aynen korundu. Diyanet’e Hizmet Hareketi’nin yaptığı faaliyetlere benzer görevler yükleyen yeni düzenleme ile yurtdışında daha aktif bir kurum amaçlandı. Bu gayeyle, Diyanet’in 2006’da başlattığı pek çok il ve ilçe müftülüklerinin yurtdışında kardeş şehir belirlemesine ağırlık verilmeye başlandı. Medyaya girip radyo ve TV kurmasına imkân sağlanan Diyanet’in dinî eğitim- öğretim alanında da imkânları genişlemiş oldu böylece.
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571680.jpg "/>
 </p>
 <p>
  1924’te Başbakanlığa bağlı kurulan, sonradan bakanlığa bağlı hâle getirilen Diyanet, Tayyar Altıkulaç’ın başkan olduğu 12 Eylül 1980 darbesinden önce, ilgili devlet bakanı Muhammet Kelleci’nin istifası üzerine Başbakan Süleyman Demirel’in iki cümlelik bir genelgesi ile tekrar başbakana bağlandı. Sonraki yıllarda yine bakanlığa bağlı statüsü devam eden Diyanet, 2010’daki düzenleme ile genel müdürlükten müsteşarlık düzeyine yükseltildi. 2014’te ise Başbakan Ahmet Davutoğlu’nun kurumu kendisine bağlaması ile tekrar değişikliğe gidilmiş oldu. Protokolde 10. sıraya kadar yükseldi. Başkanın görev süresi de beş yıl ile sınırlandırıldı; ikinci kez atanması yolu açılarak…
 </p>
 <p>
  <strong>
   YA DÖRDÜNCÜ DÖNEM!..
  </strong>
 </p>
 <p>
  Bir önceki başkan Ali Bardakoğlu, Diyanet’in 2004’e kadarki evresini üç döneme ayırmıştı. 1924-65 yılları arasını kapsayan birinci dönem, sadece ‘yürütme-yönetme’ dönemi idi. 1965’ten 82’ye kadar olan ikinci dönem ise halkı daha çok dinî konularda bilgilendirme dönemini kapsıyordu. 1982’den Bardakoğlu’nun başkan olduğu 30 Mayıs 2003’ü de içine alan 2004’e kadarki evre ise ona göre üçüncü dönemdi ve bu dönem toplumsal dayanışma ve bütünleşmeyi sağlama dönemi idi. Bunlar aslında 1961 Anayasası’nın Anayasal bir kurum olarak düzenleyip 1982 Anayasası’nın da önceki görevlerine ek ‘laiklik ilkesi doğrultusunda’ kuruma yüklediği görevlerdi. 2004’ten sonrası, hatta başkanlığının son iki yılı nasıl yorumlanmalıydı acaba?
 </p>
 <p>
  633 sayılı Diyanet İşleri Başkanlığı ve Görevleri Hakkında Kanun’un 25. maddesi, Diyanet teşkilatının bütün çalışanları için siyasi faaliyette bulunma yasağını koruduğu gibi personelin her ne surette olursa olsun siyasi partilerden herhangi birini övme ve yermesini de ihraç sebebi sayıyordu. Bu madde nin bugün iktidar partisi lehine işletilmediği herkesin malumu.
 </p>
 <p>
  Hükümete angaje olmak bütün Diyanet İşleri başkanlarının kaderidir belki. Hatıralarını yazan ve her üçü de profesör olan Süleyman Ateş, Tayyar Altıkulaç ve Said Yazıcıoğlu, siyasi baskılara maruz kaldıklarını itiraf ettikleri gibi baskılara boyun eğmediklerini de söylüyordu. Hatta Diyanet İşleri Başkan Yardımcılığı dönemini de sayarsak 15 yıl kurumda görev alan, Ateş’ten sonra 1978’de Ecevit döneminde başkanlığa getirilen, Süleyman Demirel, Bülent Ulusu, Turgut Özal ve Kenan Evren’le çalışan Altıkulaç, makamında, bir personeli istediği yere getirmediği için CHP’li vekil Celal Paydaş’ın silahlı saldırısına bile maruz kalmış birisiydi.
 </p>
 <p>
  Altıkulaç, en fazla sıkıntıyı, Diyanet çalışanlarına yönelik MİT’in düzenlediği ve hiçbir hukuki geçerliliği olmayan raporlar yüzünden yaşamıştı kurumda. Çok iyi bildiği ve yakından tanıdığı isimler bile MİT’in bu rapor engeline takılıyordu. Kendisine dair bile MİT’in raporları ile karşı karşıya kalmıştı. Kenan Evren’le iyi ilişkiler kurarak ve ona güven vererek pek çok engeli aşmayı başarmıştı.
 </p>
 <p>
  Altıkulaç’tan 6-7 ay sonra atanan ve 17 Haziran 1987-3 Ocak 1992 tarihleri arasında Diyanet İşleri Başkanlığı yapan Mustafa Sait Yazıcıoğlu da 1993’te verdiği bir röportajında Diyanet’in mevcut yapısı ile siyasi baskıdan uzak kalamayacağını belirtmişti. 2007’de kurulan 60. Hükümet’te Din İşlerinden Sorumlu Devlet Bakanı olan Yazıcıoğlu, “Anayasa’nın bu müesseseye verdiği görevle mevcut yapı çelişkilidir. Anayasa Diyanet’e diyor ki her türlü siyasi görüş ve düşüncenin üzerinde kalarak görev yapacaksın. Ondan sonra da müesseseyi siyasi partiye mensup bir bakana bağlayacaksın.” demişti. Bu, şüphesiz, Yazıcıoğlu’nun hatıralarında da yazdığı gibi devletin Diyanet’i siyaset yoluyla kontrol etme arzusundan kaynaklanıyordu.
 </p>
 <p>
  <strong>
   DİYANET İSTİHBARAT TOPLAR MI?
  </strong>
 </p>
 <p>
  Yazıcıoğlu’nu asıl şaşırtan başkaydı. Onu da hatıralarında yazmıştı: “Başbakanlık’tan bir heyet randevu almıştı. Kimlerin olduğuna dair bir bilgi yoktu. Randevu saatinde dört kişilik bir heyet geldi ve kendilerini MİT üst düzey çalışanları olarak tanıttılar. Ve içlerinden biri diğerleri adına söz alarak ‘MİT ile Diyanet’in başka kurumlar ile de olduğu gibi, zaman zaman sıkı işbirliği içinde çalıştığını, aynı işbirliğinin devam edeceğini umduklarını ve arzu ettiklerini’ ifade etti.” Yazıcıoğlu’nun cevabı, ‘soğuk bir hava’ estirecekti ortamda: “Görev alanlarımızın ve yaptığımız işlerin tamamen farklı olduğunu, dolayısıyla nasıl yakın bir çalışma içinde olacağımızı anlayamadığımı söyledim.”
 </p>
 <p>
  Yazıcıoğlu, bir gün de Dışişleri Bakanlığı’ndan ‘gizli damgalı’ bir dosya almıştı. Dosyaya göre bir Avrupa ülkesindeki büyükelçi, din hizmetleri müşavirini, ülkeyi dolaşıp dinî gruplarla ilgili rapor hazırlaması için görevlendirmişti. Yazıcıoğlu, rapora çok öfkelenmiş, hemen ilgili müşaviri arayıp “Biz seni oraya vatandaşlarımızı devlete ispiyonlaman için değil, onları bir arada tutman, hiçbir ayrımcılık yapmadan hepsini kucaklaman ve sıkıntılarına çare olman için gönderdik.” diyerek müşaviri derhâl geri çekmişti. Yurtiçi ve yurtdışı dahil 25 yıl Diyanet bünyesinde çalışmış eski din görevlisi Mehmet Mustafa Hacet’in önceki sayfalarda anlattıklarını da bu manada dikkatle okumak gerekiyor.
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571681.jpg "/>
 </p>
 <p>
  Görev yapan başkanlardan Diyanet’in özerkliğinden memnun olan var mıdır? Sanmıyoruz. Onun için bütün başkanlar Diyanet’in özerkliğine duyulan ihtiyaca dikkat çeker her daim. Ali Bardakoğlu, “100 bin personeli olan bir kurumun özerk olması gerektiğini vurgulasa da bu talep karşılanmamıştı ki halefi Mehmet Görmez tarafından da yinelenmişti. Görmez, anayasal kamu kurumu vasfı korunarak Diyanet’in özerkleşmesi gerektiğini ifade etmiş, ancak siyasi kadrolar bu konuda bir ilerleme düşünmemişti. Diyanet, Görmez’in başkanlığı döneminde ‘güncel ve politik konularda belirli bir duruş’ sergilemişti. Alevi ve Kürt meselelerinin gündemde olması sebebiyle Diyanet de bu konularda çalışmalar yapmıştı. Ancak bunlar, Helsinki Yurttaşları Derneği’nce yapılan Diyanet araştırmasında Yrd. Doç. Dr. Nil Mutluer tarafından şöyle değerlendirilmişti: “Diyanet’in her iki konudaki açıklamaları, bir yandan geçmiş dönemlerin aksine, meseleleri tanıyan ve çözüm arayışı sergileyen tutumlar içerse de, konjonktürel değişiklikler, çelişik açıklama ve uygulamaları da beraberinde getirmişti.”
 </p>
 <p>
  <strong>
   MERCEDES VE MAKARA
  </strong>
 </p>
 <p>
  Ayrıca camilere masa sandalye kurulup siyasi propaganda yapılması da son iki yıllık AKP sürecinde yaşanmıştı. 7 Haziran seçimlerinde Almanya’da sandık kurulu başkanlığı yapan Diyanet’e bağlı imam Hasan Tüfek, başkasının yerine oy verirken yakalandı. Ya Risale-i Nurların Diyanet tekeline alınıp izin alınmadan basılamayacağı nasıl açıklanmalıydı?
 </p>
 <p>
  Diyanet İşleri Başkanı Mehmet Görmez’e makam aracı olarak alınan, kurumun açıklamalarına göre 300 bin lira, gazetelerdeki haberlere göre 1 milyon lira değerindeki Mercedes marka otomobil olayı da uzun süre unutulacak gibi değildi. Millete İslam dinini anlatmayı görev addetmiş bir kurumun başında bulunan Görmez, gelen eleştiriler üzerine Mercedes’i ‘ibret-i âlem’ için iade edeceğini açıklamıştı. Fakat cumhurbaşkanının araya girmesi ile geri adım atmak zorunda kalmıştı. Cumhurbaşkanı, “Sadece bu ülkenin dinî lideri değildir. İslam dünyası içerisinde bu coğrafyanın saygın bir dinî lideridir.” dediği Görmez’e bir de zırhlı Mercedes hediye ederek ibret-i âlem olmasına bile izin vermemişti!
 </p>
 <p>
  Kurumun imajını sarsan gelişmelerdi bunlar. Doğru İslami bilgiyi halka ulaştırmakla mükellef Diyanet, yine bu süreçte AKP milletvekili ile gazeteci arasında geçen Bakara-Makara tartışmasını görmezden gelmişti. Ayrıca Erdoğan’a yönelik eski Aydın AK Parti İl Başkanı İsmail Hakkı Eser’in o zaman başbakan olan Erdoğan için “Başbakanımız ikinci peygamber gibidir” sözüne, eski Bursa Milletvekili Hüseyin Şahin’in “Başbakana dokunmak bile bence ibadettir” demesine, eski Düzce Milletvekili Fevai Arslan’ın “Allah’ın bütün vasıflarını üzerinde toplayan bir lider” ifadesine,  Efkan Ala’nın “Peygamberimiz Hz. Muhammed’in (sas) Mekke’nin fethi sırasında gurura kapıldığını” söylemesine yönelik hiçbir açıklamada bulunmamıştı yine. Liste uzayıp gidiyordu. Ama aynı Diyanet, elinde hiçbir delil olmadan siyasi iktidarın söylemleri ile Fethullah Gülen başta olmak üzere bir camiaya karşı cephe almakta tereddüt etmiyordu! Görmez’in, İslam’ın imajına zarar verecek şu açıklaması ise unutulur gibi değildi: “Elbette hırsızlık kötü bir şeydir. Ancak milletin maneviyatını çalmak çok daha kötü bir şeydir.”
 </p>
 <p>
  Cübbeli Ahmet Hoca da Diyanet’in İslam dışı açıklamalar karşısında sessiz kalmaması gerektiğini söylüyordu: “Dünya kadar Ehl-i Sünnet dışı fetva çıkıyor, Diyanet’ten bir açıklama bekliyorsun ama yok! Önüne gelen konuşuyor! Resmî güç Diyanet’te ama çok daha faal olması lazım. Batıla, yanlışlara dur demesi lazım.”
 </p>
 <p>
  Mehmet Nuri Yılmaz’ın 11 yıllık başkanlık dönemi, 28 Şubat postmodern darbe sürecini kapsıyordu. Merkezî hutbeye ve vaaz sistemine bu dönemde geçilmiş, Diyanet’in hazırlamış olduğu hutbeler Millî Güvenlik Kurulu tarafından kontrol edilir olmuştu. Siparişle hutbe bile hazırlanmıştı. İşçi Partisi’nin başlattığı ‘Dolara Hayır’ kampanyasına Diyanet de hutbe hazırlayarak katılmıştı. Yrd. Doç. Dr. Nil Mutluer, Diyanet’in o zamanki aylık yayınlarına bakıldığında İslami bir tehdide karşı geliştirilmiş militarist ve milliyetçi dilin dikkat çektiğini söylüyordu. Türkiye Diyanet Vakfı, aynı bugünkü gibi, o dönemde de bazı resmî kurum yayınları dışındaki yayınevlerinin yayınlarının satışını yasaklamıştı mesela. Yılmaz, AKP’li bakanın kendisiyle çalışmayacağını duyunca 2003’te istifa etti.
 </p>
 <p>
  Diyanet, son iki yıldır olduğu gibi yaptıkları, yapmadıkları, başkanların açıklamaları ile her daim kamuoyunun gündeminde olmuştu. Böyle anlarda tartışmaların yoğunlaştığı noktaların başında da Diyanet’in varlığı, kapatılıp kapatılmaması veya cemaatlere devri hep gündeme gelmişti. Prof. Dr. İsmail Kara’nın tespitine göre, 1980’lerin ortalarında, Diyanet’in laiklik ilkesi etrafında iki tartışma alanı daha belirmişti. Bunlardan biri, ‘Diyanet’in cemaatlere devri’, diğeri de ‘Alevilerin Diyanet’te temsili’ idi. Kara, bu iki fikrin aslında yeni bir tartışma olmadığını söylüyordu. Fiilî olarak çok partili hayata geçildiğinin ilk yıllarından itibaren açık veya örtülü dile getiriliyordu bu talepler. “80 sonrası yeni olanın, belki tartışmaların demokratikleşme ve özgürlükler bağlamında yürütülmesi olduğunu” söylüyordu İsmail Kara.
 </p>
 <p>
  Yazıcıoğlu’nun henüz başkanken 1989’da Milliyet’ten Fikret Bila’ya verdiği röportaj da tartışmaları alevlendiren en bariz örneklerden biriydi. “Din işleri devletten ayrılmalı, cemaatlere bırakılmalı”, “Türkiye laik değil” şeklinde duyurulan röportajda Yazıcıoğlu, “Diyanet İşleri Başkanlığı gibi bir teşkilata devlet içinde yer verilmemesi lazımdır. Din işlerinin cemaatlere bırakılması lazımdır.” görüşünü açıklıyordu. Beklendiği gibi yer yerinden oynamıştı tabii.
 </p>
 <p>
  <strong>
   “DİYANET DİNİ LAİKLEŞTİRMEKTEDİR”
  </strong>
 </p>
 <p>
  40 yıldır görüşlerinin arkasında olup “Diyanet’e lüzum yok” diyenlerden biri Ali Bulaç. Bu tezini, Zaman’daki köşesinde kaleme almıştı: “İslam bakış açısından Diyanet’in meşru bir temeli yoktur. Devletin dini uhdesinde tutması masumane değildir. Devletin öncelikleri ile dinin öncelikleri, devletlerin yürüttükleri zalimane politikalar ile dinin hayata geçirmeyi emrettiği politikalar farklıdır. Diyanet, kuruluş felsefesi itibariyle partilerin değişen politikalarına göre renk ve şekil değiştirmez ama partilerin ve iktidarların politikalarından ve çıkış hesaplarından da tamamen uzak olduğu söylenemez. Tutarlı laiklik açısından da Diyanet gibi bir teşkilatın sistem içerisinde yeri olmaz. Diyanet dini laikleştirmektedir.” Bulaç’a göre Diyanet, İslam dinini devletleştiren bir kurumdur: “Devletin politikalarına aykırı hutbelere yer vermesi düşünülemez. Geçmişte bütün partiler Diyanet’ten bir şekilde istifade etmeye çalışmışlardı, bugün de mevcut iktidar istifa etmektedir.”
 </p>
 <p>
  Fakat dün iktidarda olmayıp farklı düşünenler iktidara gelince başka türlü düşünebilmektedir bu konuda. AKP’li Mehmet Metiner, 1993’te Yeni Zemin dergisinde yazdığı yazısında “Devlet dinden elini çekmeli.” derken, Yalçın Akdoğan da yine aynı dergide ‘Dinin Özgürleşme Talebi’ yazısıyla Diyanet’e eleştiriler getirir. Bir başka örnek Bülent Arınç’tır. AKP’nin ilk yıllarında, 2006’da TBMM Başkanı iken ‘laikliğin olduğu bir ülkede Diyanet’in olmaması, din hizmetlerinin vakıflar eliyle yürütülmesi gerektiğini’ vurgulayan aynı Arınç, 2012’de bu sefer Başbakan Yardımcısı ve Hükümet Sözcüsü olarak ‘Diyanet’in hizmetlerinin önemini vurgulayıp protokoldeki yerinin ön sıralara yükseleceğine’ işaret eder.
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571683.jpg "/>
 </p>
 <p>
  Gazeteci-yazar Ali Ünal ise Diyanet’in ıslah edilmesi görüşünden yanadır. “Diyanet’e rejimin biçtiği bir fonksiyon var. Bu ayrı konu. Fakat beri tarafta Türkiye’de din konusunda bırakın az bilenleri, hiç bilmeyenler de konuşuyor.” diyen Ünal, ilahiyatçıların bile ortalığı karıştıran açıklamalarından dert yanıyor: “Bunun için de devlet gerçek manada dinden elini çekmeli ve gerçek İslam’a bırakmalı alanı.”
 </p>
 <p>
  Ünal, bunun için de gerekli bir mekanizmanın kurulması görüşünü ifade ediyor. Samimi Müslümanların bir araya gelip adına ister encümen veya din işleri yüksek kurulu gibi bir kurum deyin, kendi aralarından bir Diyanet İşleri Başkanı seçmesini öneriyor. Veya geçim, ekonomi endişesi olmayanlardan müteşekkil Diyanet gibi bir resmî kurum da olabilir ona göre: “Amaç, İslam’ın haysiyetini koruma, yani dini tam temsil etme, dini tam öğretme noktasında olursa o zaman Diyanet’in varlığını faydalı bulurum.”
 </p>
 <p>
  Ali Ünal, halkın yüzde 80’inin cemaat ve tarikatların dışında bulunduğunu, dolayısıyla bunların Diyanet’in vereceği fetvalara itibar ettiğini de söylüyor. Bu şekilde bu kitle üzerinde Diyanet’in oynayacağı rolün önem kazanacağını anlatıyor.
 </p>
 <p>
  Fakat bu tartışmalar faraziyeden öte gidemiyor. Hatırlatmakta fayda var, bugün Diyanet’in cemaatlere devri tartışmalarının önünü tıkayan, tekke ve zaviyeleri yasaklayan kanun hâlâ varlığını koruyor.
 </p>
 <p>
  Bir de Diyanet’in 1982 Anayasası’ndaki yerini yeterli görenler de var tabii. Abant Platformu tarafından 2012’de düzenlenen Yeni Anayasanın Çerçevesi konulu toplantıda, o zaman İslami Araştırmalar Merkezi (İSAM) Başkanı olan Prof. Dr. Mehmet Akif Aydın, 82 Anayasası’ndaki Diyanet ile ilgili maddelerin korunması gerektiğini söylüyor. Cafer Solgun’un şaşırdığı bu teklifin sahibi Aydın, o maddeleri ideale yakın buluyor. Aydın, Diyanet’i ‘öteden beri siyaset üstü bir kurum’ olarak da görüyor. Peki, halk ne düşünüyor. Son on yıl içinde yapılan iki büyük ankete göre katılımcıların yüzde 75 ila 80’i Diyanet’i Cumhuriyet’in laik niteliğine uyumlu bulduğunu ve lağvedilmesi veya cemaatlere devrini onaylamıyor.
 </p>
 <p>
  Diyanet üzerinde bu kadar farklı yelpazedeki tartışmalar üzerine DİB Strateji Geliştirme Başkanı Dr. Necdet Subaşı, gelinen noktada teşkilatın hem laik devlet pratikleri içindeki açmazları hem de Müslüman zihninin oluşum ve devamlılığındaki rolleri üzerinden incelenmesi gerektiğini’ söylüyor. 2012’de çıkan Diyanet Dergisi’ndeki yazısında “Din alanının Diyanet marifetiyle kontrol edildiği ve bu nedenle de devletin dinî hareketliliği manipüle etmek üzere söz konusu kurumu ihdas ettiğini iddia edenler az değildir.” diyen Subaşı’nın şu tespiti de hayli ilginç: “Bugün Diyanet’i negatif bir kurum olarak ele alan eleştiriler kadar aynı kurumu dinî hayatı pekiştiren, güçlendiren bir konumda gören yaklaşımlar da önemlidir ve her iki perspektif de kendine toplumda güçlü bir karşılık bulmakta zorlanmamaktadır.” Peki, bu ‘paradoksal’ sayılabilecek görüş ve düşünceler nasıl olup da toplumda makes bulabiliyor? Subaşı’na göre bu da akademik çalışmalara konu olması gereken bir durum.
 </p>
 <p>
  Diyanet, 130 bine yaklaşan personeli, pek çok bakanlığı katlayan bütçesi, denetimden uzak ve şeffaf olmayan yapısı ve başkanın atamayla gelmesi gibi pek çok mevzuda tartışılan bir yapı. 1975’te kurulan, hac organizasyonunu tekeline alan ve artık bir ‘holding’ olarak yorumlanan milyon dolarlık meblağların döndüğü Türkiye Diyanet Vakfı ise başlı başına ayrı bir tartışma alanı…
 </p>
 <p>
  <strong>
   DİNDARLIK NİYE ARTMIYOR PEKİ?
  </strong>
 </p>
 <p>
  Peki, bütün bu imkânlara rağmen Türkiye’nin dinden uzaklaşması nasıl açıklanabilir? Gazeteci İrfan Bozan’ın 2007’de TESEV için yaptığı araştırmaya göre halk Diyanet’ten daha aktif olmasını bekliyor. Kurumun eğitim ve halkı aydınlatma konularında yeterli olmadığını düşünüyor. Diyanet’in aktif olması talebi din görevlilerinin de arzuları arasında yer alıyor. Mehmet Görmez, 2013’teki bir röportajında “Dünyanın her yanına hizmet götüren bir kurum olarak ifade etmek isterim ki temsil, yeterlilik ve nitelik açısından olmamız gereken yerde değiliz.” itirafında bulunmuştu. Ali Bardakoğlu ise “Türkiye’nin giderek dindarlaştığı tezinin doğru olmadığını” söylüyordu. Bu algıya yol açan, bolca kullanılan dinî kelime, kavram ve şekil ile sembollerin artmasıydı. Bardakoğlu, “Dinin insandan beklediği özü ve samimiyeti ölçü alıp ahlakiliği esas alırsak çok gerilere gittiğimizi de söyleyebilirim.” diyordu. Cübbeli Ahmet Hoca, kurumun bütçesinin zerresinin bazı dernek ve vakıflarda olması hâlinde 5 vakit namazda camilerin cuma namazı gibi dolacağını iddia ederek Diyanet’in faaliyetlerini güçlü bulmadığını beyan ediyordu.
 </p>
 <p>
  Diyanet’in yaptığı güzel hizmetler de vardı tabii ki.
 </p>
 <p>
  İşte böyle… İrfan Bozan’ın hazırladığı TESEV araştırmasında da ortaya çıktığı gibi, kamuoyu ve din görevlilerinin nezdinde Diyanet İşleri Başkanı, bütün kurumla özdeşleşmiş bir hâlde. O ne kadar özgür olursa Diyanet’in de o kadar özgür olacağı düşünülüyor. Dolayısıyla din hizmetlerinin de... Son dönemdeki şu örneklere bakarak teşkilatın özgür olup olmadığını anlamak mümkün aslında: Siyasetin empoze ettiği gibi vaaz ve hutbe vermeyen veya sosyal medyada paylaşımlarda bulunan imam ve müezzinler soruşturuluyor, görevden alınıyor. Hırsızlık ve yolsuzlukla ilgili hutbe verilmiyor. AKP’nin akreditasyon uyguladığı gazeteciler hacca da götürülmüyor.
 </p>
 <p>
  <strong>
   Mustafa Hacet (Emekli Din Görevlisi):
  </strong>
 </p>
 <p>
  <strong>
   DİYANET’İN  İSTİHBARATLA NE İŞİ VAR!
  </strong>
 </p>
 <p>
  <strong>
   -25 yıl gerek yurtiçinde gerek yurtdışında vaizlik de yapmış eski bir din görevlisisiniz. Sizce, Diyanet, kuruluşundan bugüne gerçek manada misyonunu üstlendi mi?
  </strong>
  <br/>
  Başkanlığın faaliyetleri ile alakalı müspet manada söylenecek söz çok. Fakat mutlaka çok iyi niyetlerle kurulmuş bir teşkilat olmadığı çok ortada. Cumhuriyet’in ilk yıllarında yapılanlar belli. Devrim diye tutturan insanlar din noktasında hakikaten samimi olsalar bu problemler çok rahatlıkla çözülür. Türkiye’de komünizm tehlikesi belirdiği dönemlerde Avrupa’nın yeşil kuşak projesi adı altında imam hatiplere, ilahiyatlara, Diyanet’e hız vermeye yönelik çalışmalar arttı. Buna yönelik bir kısım Mısırlı, Pakistanlı ya da Ortadoğu’nun bir başka ülkesinden birçok İslamcı aydının eserlerinin ölçüsüz tercümeleri netice itibarıyla imam hatip ve ilahiyat neslini arzu edilenin ötesinde farklı bir çizgiye doğru itti. O da radikal İslam. O dönemlerde ülkenin yerli insanı Bediüzzaman, Risale-i Nur külliyatı ve talebeleri mahkemede yargılandı. Fakat imam hatip ya da ilahiyat öncüsü Hayrettin Karaman, Bekir Topaloğlu ve emsali hocalarımız diyelim, bunların nezaretinde gelişen bu yeşil kuşak projesi hiçbir takip görmedi. Ve nesil bir anlamda İslamcılaştırıldı. Şimdi gelinen noktada üçüncü bir trende girdik.
 </p>
 <p>
  <strong>
   -Nedir bu trendler?
  </strong>
  <br/>
  Birincisi modernist İslam, ikincisi radikal bir İslam çizgisine kayış. Üçüncüsü de şimdi gelinen noktada evrensel bir İslam’dan mahalli bir İslam’a dönüşen, ‘millî devlete hizmet etmeyen Diyanet bize lazım değil’ anlayışı. Tamamen millî devlete hizmet eden bir kurum. E, nasıl bir Diyanet bu? Diyanet, MGK’nın bir altyapısı gibi. Yani ülke Diyanet İşleri Başkanlığı tarafından takip ediliyor. Benim 25 senede müşahede ettiğim hadiseler var. 6 sene Almanya’da din görevliliği yaptım. Yurtdışında iken her üç ayda bir form dolduruyorduk. ‘Bölgenizde cemaatçiler kim, tarikatçılar kim, farklı cemaatten olanlar kim?’ diye. Hâlen devam ediyor. Oradaki din ataşeleri topluyorlar bunları. Ne yapıyorlar bununla? Arşiv mi yapıyorlar? Bunları nereye aktarıyorlar? İstihbarata aktarıyorlar tabii. Netice itibarıyla millî devlet vazifesi telakki ediyorlar bunu. Ben buna bir şey demem. Yani devletin istihbaratı vardır, devlet vardır, bir vazife istiyordur bir birimden. Ama dinin evrenselliği ile bunu telif edemezsiniz. Din hizmeti farklı bir şey. Diyanet niye siyaset yapıyor ki? Bunlar siyasi meseleler. Devletin istihbaratı varsa, elemanlarını tutar. Diyanet’in içine de koyabilir, başka bir yere de koyabilir.
 </p>
 <p>
  <strong>
   -Hep böyle mi çalışılıyor?
  </strong>
  <br/>
  Elbette. Herkes. Birkaç defa göndermediğim için beni uyarmışlardı. ‘Sen niye göndermiyorsun?’ Gönderdiğimde de ‘Gönderiyorsun ama bir şey yazmıyorsun.’ Uyarı almıştım mesela. Bana ters geliyor. Bugün il ve ilçe müftülükleri… Yaşadık biz bunu. 2 ay da il müftü vekilliği yaptım. Biliyorum. Rutin geliyorlar istihbarattan. Bilgi istiyorlar. Bu bilgi neyin bilgisi? İmamların, müezzinlerin içerisinde cemaatçi var mı, tarikatçı var mı? Ya da cami cemaati herhangi bir cemaate, tarikata üye mi? Sistemli bir biçimde, kademe kademe, imamdan müftüye, müftüden ilgili yerlere bilgiler aktarılıyor. Eski başkan Sait Yazıcıoğlu da hatıratında buna benzer bir hadise yazıyor. İstihbarattan gelip ‘Daha öncekilerle olduğu gibi sizinle de uyumlu çalışmayı umuyoruz’ diyorlar. Ama bazı insanlar kimlikli, kişilikli hareket etmişler. TV’de de söyledim. Mehmet Görmez Hoca’ya atfen dedim ki ‘Sen de biraz kimlikli, kişilikli davran.’ Seni adamlar kullanmaya çalışıyorlar. 27 Mayıs cuntacılarının Ömer Nasuhi Bilmen’in önüne koyduğu evrak var ve adam istifa etti. Ben bu yaştan sonra kâfir olamam diye! Kenan Evren’in Tayyar Altıkulaç’a kabul ettirmek istediği şeyler var. ‘İmamların sakalları kesilecek, işte Atatürk’ün adı hutbelerden açık açık okunacak.’ Altıkulaç diyor ki ‘Bunları yaparsanız millet arazide cuma namazı kılmaya başlar.’
 </p>
 <p>
  <img alt="" src="http://web.archive.org/web/20151104232421im_/http://medya.aksiyon.com.tr//aksiyon/2015/09/28/571685.jpg "/>
 </p>
 <p>
  Şimdi bakın, şöyle bir şeye kim inanır. Görmez Hoca, rüyasında (Mustafa) Sungur Abi’yi görüyor. “Benim Sungur Abi’yi ziyaret etmem lazım.” diyor. Sungur Abi hastanede. O güne kadar gözü kapalı olan Sungur Abi gözünü açıyor, tebessüm ediyor, ‘Hoş geldin’ der gibi, sonra vefat ediyor. Namazını Görmez Hoca kıldırıyor. Devrin başbakanı da dibinde duruyor. Ondan sonra da camiaların arası açılıyor! Benim gibi bir acemi bile bunun bir kurgu olduğunu görüyor. Aynı Görmez Hoca kalkıyor, Cemaati rüya ile amel etmekle itham ediyor!
 </p>
 <p>
  Camiler seçim bürosuna döndü. Avrupa’da camiler A Haber kanalına kodlu. Netice itibarıyla Almanlar bunu takip ediyor. Yazık, günah. Avusturya’da din görevliliğini kaldırdılar. Böyle giderse ‘Bu Diyanet siyasetle uğraşıyor’ diyecekler. Hâlbuki bu kadar güzel hizmetleriniz var ama senin, siyasetin içerisinde bu kadar işin ne!
 </p>
 <p>
  <strong>
   -Hiç bu kadar açıktan siyasallaşma hatırlıyor musunuz teşkilatta?
  </strong>
  <br/>
  Hayır. AK Parti’nin ilk dönemlerinde arkadaşlarıma diyordum ki “Bu partinin hiçbir yararı olmamışsa bile teşkilatımız adına bizi siyasetten kurtardı ya. Bu yeter.” Çünkü teşkilat Ülkücü, Nurcu, Millî Görüşçü, bunlardan müteşekkil. AK Parti geldi herkes sarmaş dolaş oldu. Ama şimdi gelinen döneme bakıyorum, Allah muhafaza buyursun. Kan gövdeyi götürecek!
 </p>
 <p>
  Diyanet’in müfettişi dedi ki bana “Eskiden bizim görevlileri İrancı, Turancı diye şikâyet ederdi cami cemaati. Şimdi ahlaki şikâyetler öne çıkıyor. Çünkü eski görevlilerin içerisinde namazsız, abdestsiz, bilgisiz insan yok. Ama yeni görevlilerin içerisinde izin günü namaz kılmayanlar olduğu öne sürülüyor. Arkadaşlara soruyorum, şu andaki imam hatip okullarını. Yüzde 10 diyorlar namaz kılma oranını. Siz bin, 2 bin tane imam hatip açıyorsunuz ama netice itibarıyla bu ne kadar adam aldığınızla değil, ne kadar adam eğittiğinizle alakalı bir şey. Hayrettin (Karaman) Hocalar ‘şu kadar okul açtık, bilmem ne yaptık’ diyorlar. İşte camilerimiz 100 bine yaklaştı, görevlilerimiz 130 bin oldu, maaşları da bu kadar oldu. Bunlardan hareketle Türkiye’de Diyanet’in ya da dinin geliştiği yorumunu yapmak çok hatalı olur. Toplumun içindeyiz. Camiye, din adamına, dindara hürmet azaldı. Cemaat bilgi olarak imamların önünde. Değiştiremiyor, dönüştüremiyor, teşkilat kendini yenileyemiyor.
 </p>
 <p>
  Bir rivayet söylüyorum. Paralel safsatası adı altında teşkilattan isim toplatmışlar. 130 binlik teşkilat. 30 bin isim gelmiş. Demişler ki ‘Efendim, biz bu 30 bin adama muamele yapmaya kalkarsak ortada ne Diyanet ne de din kalır. Bunun sancısı 100 yılda bitmez.’ 30 tane arkadaşa bir şey yaptılar işte. Netice itibarıyla bir devlet dini oluşturuluyor. Böyle bir millî projeye dayalı bir devlet dini ile İslam’ın evrenselliğini nasıl telif edeceksiniz? Bunu hangi Arap, hangi Acem yutar? Global manadaki hangi İslam aydını yutar? Şu anda Türkiye’de Suudi Arabistan ve İran’da ne uygulanıyorsa aynı uygulanmaktır. Arabistan ve İran’da tarikatlara, cemaatlere yönelik bir yapılanma yok. Türkiye de buraya doğru götürülüyor. Çünkü tarihe, dine dönüş kaçınılmaz hâle gelince aynı güçler ‘bizim kontrolümüzde olarak bu hadiseler cereyan etsin’ diye işin başına bir İttihat Terakki kafasını getirdi.
 </p>
 <p>
  <strong>
   HACDA DİYANET TEKELİ NASIL İŞLİYOR?
  </strong>
 </p>
 <p>
  <strong>
   İsmini açıklamayan emekli bir Diyanet mensubu anlatıyor:
  </strong>
  <br/>
  Diyanet hac hizmetlerini tekelinde bulunduruyor. Hâlbuki dinî bir vazife hiçbir kuruluşun inisiyatifi altında bırakılamayacak kadar yüce bir vazifedir. Ancak hac ve umrenin resmî bir merci altında koordine olmasında da fayda var. Gidecek insan sayısı 60-70 binse ve 1 milyon kişi başvurmuş sıra bekliyorsa elbette kuraya girecek.
 </p>
 <p>
  Yüzde 1’i oranına göre Türkiye için kota 74 bindi. Oradaki tadilattan dolayı 55 bine düştü. Fakat hacca gideceklerin yüzde 60’ının Diyanet’le gitme mecburiyeti var. Geriye kalan yüzde 40 ise 170 acente arasında bölüştürülüyor. İşte bu kota yanlış, adilane değil. Diyanet burada organizatör olmalı. Hacıların güvenilir bir şekilde gidip gelmeleri bakımından işin başında resmî kontrolleri yapmalı. Yüzde 60’ını üstlendiği zaman, Diyanet burada birinci eldir ve tekeldir. Hâlbuki dinî vazifeler İslami açıdan tekel altına alınamaz. Mesela Diyanet dese ki ‘Kurbanınızı bize verin, başka yerlere vermeyin.’ Bu, dini inhisar altına almak olur.
 </p>
 <p>
  <strong>
   -Diyanet neden hac, umre işlerine bu şekilde dâhil oldu?
  </strong>
  <br/>
  20 sene önce Diyanet bütçesinin yüzde 97’si maaşlara giderdi. Ekstra hizmetler yapmak için geriye yüzde 3 kalırdı. Bu elbette yanlıştı. Diyanet de bu açığını kapatmak için kendisine gelir kalemleri aradı. Bu kalemlerin de başında hac ve umre vardı. Umrede kota uygulanmıyor. Ama Diyanet, kimlik kartı için firmalardan adam başı 30-40 dolar alıyor. Diyanet Kimlik Kartı çıkmadan da vizeye müracaat edemiyorsunuz.
 </p>
 <p>
  <strong>
   -Hac organizasyonunda nasıl işliyor sistem?
  </strong>
  <br/>
  Şöyle. Siz Arabistan’a gidip ‘40 bin müşterim var’ derseniz, istediğiniz oteli istediğiniz fiyata kapatabilirsiniz. Ama normal küçük bir firma ‘50 kişi getirdim’ diye otele gitse yüzüne kimse bakmaz. En fazla götüren özel firma 3 bin 500 kişi götürüyor. Ve Diyanet istediği oteli istediği fiyata verirken, özeller arasında rekabete şans tanımıyor. Fiyatı sabitliyor. Sabitleyince, diğer firmalar da Diyanet’in belirlediği fiyata uygun bir yer bulmak zorunda kalıyor. Otellerin mesafelerini de Diyanet, kendi tuttuğu yerleri esas alarak belirliyor. Sen de hangi mesafede tutarsan o fiyata göre hacı götürebiliyorsun. Çünkü yakın oteller lüks oteller zaten. Oranın fiyatı yok. 7 binden başlayıp 15 bin dolara kadar değişiyor. Ama Diyanet en uzak yerdeki oteli en ucuz fiyata kapatıyor ve orayı 3 bin 600 dolardan satıyor. Yani en yüksek kârı o elde ediyor. Diyanet’le giden vatandaş hangi otelde kalacağını, gidince öğreniyor. Beğenmezse kim itiraz edecek? Fiyatı Diyanet belirlediğinden rekabet olmuyor. Bu işe kalitenin gelmesi için rekabete açılması gerekiyor. Devlet her şeyde tekeli bırakıyor ama hac ve umrede tekelden vazgeçmiyor. Çünkü bu, Diyanet’in en büyük gelir kalemi. Diyanet’in güvenilir, halkın itimadını kazanacak bir kuruluş hâline gelmesinde fayda var. O zaman hac ve umreyi tekeline almasına da gerek kalmaz. Sen güzel hizmet verirsen vatandaş seninle gelecektir. Serbest bırak, özeller arasında da yarış başlar, Diyanet işi sıkı tutmak mecburiyetinde kalır. O zaman hizmete kalite gelmiş olur.
 </p>
 <p>
  <strong>
   -Diyanet hiç hacı götürmesin?
  </strong>
  <br/>
  Yüzde 10’larda, 20’lerde kalabilir. Yüzde 60’ı Diyanet’te olunca hiçbir firma hac konusunda uzmanlaşamıyor. Küçük şehirlerde vatandaş resmiyeti tercih edip Diyanet’e yöneliyor. Ama büyük şehirlerde okuyan, araştıran vatandaş kesinlikle Diyanet’le gitmek istemiyor. Firmayı özgürce seçmek istiyor. Ama seçemiyor. Bunun için diğer yüzde 40, ilan edildiği gün sabah namazında erkenden sıraya girmek mecburiyetinde. Mesela bir müftülükte sıraya girdiler. İlk verdikleri sıra 101. Bu kota, bu kura belli firmalara oradaki memurlar tarafından pazarlanmış demektir. Böyle olunca kişi de istediği firmayla gidemiyor. Bu her sene böyledir. Bazı müftülüklerdeki ‘sırtını birilerine dayayan cesur memurlar’ el altından, bazı hac kurası çıkmış olan şahısları, pahalı yerlerde kalabilecek hacıların isimlerini bazı firmalara pazarlarlar. Hani adam başı 200-300 dolar alıp da bunları veren memurlar olduğunu bilmeyen kimse yoktur bizim camiada. Onun için Diyanet bütün bu görevlilerin yerlerini değiştirdi bir sene. Ama sistem değişmiyor ki, düzen aynı.
 </p>
 <p>
  <strong>
   -Şikâyet eden de yok o zaman?
  </strong>
  <br/>
  Şikâyetler olmuş, en son Diyanet’ten sorumlu devlet bakanına, hatta dönemin başbakanına kadar kalın dosyalar hâlinde bu şikâyetler ulaştırılmış. Bakan, ‘araştıracağını’ söylemiş. Araştırmış, ‘ama yapacağımız bir şey yok. Diyanet’e dokunamıyoruz’ demiş.
 </p>
 <p>
  Bu sene 3 bin 600 dolardan başlıyordu hac fiyatı. Diyanet, son yıllarda şöyle bir şey de yaptı. Kurası çıkmayan vatandaşları arayıp ‘Bu sene gitmek isterseniz işte 8 bin 300 dolara otel var’ diyerek özellere vermediği bir organizasyon gerçekleştirdi.
 </p>
 <p>
  Diyanet’in yapacağı en güzel hizmet, hac ve umre işini güzel yapacak rehber yetiştirmek olmalı. Bu rehberleri firmalara verebilir.
 </p>
 <p>
  <strong>
   -Rehber eğitimleri nasıl oluyor?
  </strong>
  <br/>
  Böyle bir mekanizma yok. Herkes Diyanet’ten emekli olmuş, tecrübeli, emektar din görevlilerini kullanmaya çalışıyor. Diyanet kendi kadrosunu kullanıyor. Ama resmî görevlilerden biri özel firmalarda iki veya üç defa tura katılmışsa bunlar soruşturmaya tabi tutuluyor. Diyanet, hacca ve umreye iki kişi gönderiyorsa, birini hiç gitmemişlerden seçiyor. Onun için özel firmaların ödü kopuyor, hiç gitmemiş birini hacıların başına verecek diye. Diyanet dayatıyor, firma görevliyi mecburen ondan alıyor. Verdiği acemi hocanın masraflarını da firmaya yükleyen Diyanet, özel firmalarla hacca gidenden de kişi başı 100 dolar alıyor. Bütün işler bilgiyle olabilir ama hac ve umre işi tecrübeyle yapılır. Hacca, umreye, yurtdışına gidecek din görevlileri imtihanla seçiliyor. Acaba torpili olmayan herhangi bir hocanın böyle bir göreve gelme ihtimali var mıdır? Onun için taşra teşkilatındaki biri hacca, umreye veya yurtdışına gitmeyi düşünüyorsa başındaki idareci ile çok iyi geçinmek zorunda.
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/din-ve-devlet-isleri-baskanligi_552376), [web.archive.org (arşiv bağlantısı)](http://web.archive.org/web/20151104232421/http://www.aksiyon.com.tr:80/ust-manset/din-ve-devlet-isleri-baskanligi_552376)
