# MİT raporunda yer almamın sebebi Semra Özal’dı

*Cemal A. Kalyoncu 2005.05.30*

<div bgcolor="#FFFEF6">
 <font>
  <img border="0" height="1" src="/web/20051227123629im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20051227123629im_/http://www.aksiyon.com.tr/resim/547/20.jpg" vspace="5"/>
  </p>
 </font>
 <font class="content">
  Üsküp ve Mardinli iki ailenin birleşmesinden doğan, yarışmada ses kraliçesi seçilmesine rağmen hayatta başka kariyer hedeflediğini söyleyen Emel Sayın, 1. MİT Raporu’nda adının yer almasını Semra Özal’la yaşadığı küslüğe bağlıyor. Sayın, Kenan Evren’le ilişkisinden hacca gitme arzusuna, seyyid olup olmadığından hayattaki en önemli pişmanlığına kadar hayatını Aksiyon’a anlattı.
 </font>
 <p>
  <font class="content">
   ‘Gittik. Çok hoş bir görüşme oldu makamında. Ve dedi ki ‘Biz size bir teklifte bulunmak istiyoruz. Bundan sonra Dışişleri Bakanlığı için çalışır mısınız?. Yani bizim müzik elçimiz olur musunuz?’ Teklifi yapan, üç defa Dışişleri Bakanlığı koltuğuna oturmuş İhsan Sabri Çağlayangil’di. Çağlayangil’in, Dışişleri Bakanlığı için çalışmasını arzuladığı kişi ise Emel Sayın’dan başkası değildi.
   <br>
    <br>
     1970’lerden başlayarak 13 kez yurtdışı konserlerle görevlendirilir Emel Sayın. Resmi ziyaretlerde neredeyse kadrolu sanatçı gibidir. Başbakanlar değişse de o yurtdışı konserlerini vermeye devam eder. Bu konserler çok başarılı geçer: “Emek verip çok iyi hazırlanıyordum konserlere. Hangi ülkeye gidiyorsam onların dilinden bazı şeyleri ezberliyordum.”
     <br/>
     <br/>
     Pakistan devlet başkanının ziyaretinde çok kısa zamanda özel bir hazırlıkla herkesi kendisine hayran bırakacak kadar başarılı bir iş çıkaran Emel Sayın, böylece Kenan Evren’in de gözüne girip, o süreçteki konserlerin aranan sanatçısı olur. 1974’te Maliye Bakanlığı yapan, bugünkü CHP’nin Genel Başkanı Deniz Baykal “Emel Hanım farkında değilsiniz. Çok önemli şeyler yaptığınızı biliyor musunuz?” bile diyecekti kendisine: “İran’a gitmiştim. Ama o kadar büyük ilgi gördüm ki orada ben de şaşırdım. Mesela Azerbaycan’da olağanüstü ilgi ve sevgi gördüm.”
     <br/>
     <br/>
     Üç defa İran’a giden Emel Sayın’ı Şah da çok merak etmiş ve halkın bu kadar sevgi gösterisinde bulunduğu sanatçıyı tanımak istemişti. Sayın’ın Azerbaycan macerası ise unutulur gibi değildi: “Dört konser için gitmiştim başlangıçta. Ama öyle büyük ilgi oldu ki 21 konser verdim. Bırakmıyorlar. Dönemiyoruz. Hükümetler arası görüşmeler oldu. ‘Uzatın’ dediler. 21 gün sonra zor kurtulduk!”
     <br/>
     <br/>
     Azerbaycan, SSCB’nin hakimiyetindedir bu yıllarda. Emel Sayın da Çile Bülbülüm Çile şarkısıyla noktalamaktadır konserini: “Şarkının sonunda Allah dedirtiyordum insanlara. Bayılıyorlardı. İlk gün böyle yaptık. İkinci gün, görevli geldi. ‘Emel Hanım ricamız var’ dedi. Komünist idare Allah kelimesini din propagandası olarak algılamıştı. Şarkıyı söylemem yasaklandı. Ne kadar üzüldüm.”
     <br/>
     <br/>
     Sayın, Azerbaycan’dan sonra Moskova’da bir konsere çıkmak üzeredir: “Nasıl heyecanlıyım. Emel Sayın’ı kimse bilmiyor, etmiyor. Konsere gelecekler mi? Çıkmak istemiyorum. Allah’ım bir şey olsun da konser işi kalsın diye dua ediyorum.” Bu heyecanla ateşi 38,5 dereceye kadar çıkar. Ancak ilk eşi İsmet Kasapoğlu ve menajeri Egemen Bostancı, onun bu durumuna hiç aldırmamaktadır: “Egemen geldi. ‘Korkunu anlıyorum ama ateşin 40 derece de olsa sahneye çıkacaksın. Yoksa hükümetler arası skandal olur’ dedi. Beni öyle korkuttu. Öylece çıktım sahneye. TRT de çekiyor. Salon dolmuş. Bir ara arkama döndüm baktım, Türk bayrağı asmışlar. Birden Türk olduğumu, buraya niye geldiğimi hatırladım. ‘Çile Bülbülüm Çile’yi ben burada okurum’ dedim. Son şarkı olarak onu okudum ve komünist Ruslara Allah dedirttim.”
     <br/>
     <br/>
     Çağlayangil’in başlattığı protokol ve resmi davet organizasyonlarında gelenek bozulmaz. Evren ve arkadaşları 12 Eylül’de yönetime el koyunca protokol konserleri için akla ilk gelen isim o olur.
     <br/>
     <br/>
     12 Eylül’den sonraki süreçte daha sık davetler verilmeye başlanır: “Böyle olunca bir dedikodu çıktı, ‘Kenan Evren Paşa Emel Sayın’a ilgi duyuyor’ gibi. Böyle bir şey mümkün değil. Ne kadar üzülüyorum. Üstelik Evren Paşa’nın ailesi ile tanışma imkanım da oldu.”
     <br/>
     <br/>
     -Peki nereden çıktı bütün bunlar?
     <br/>
     <br/>
     Bir yakıştırma oldu. Halktan mı oldu, basın mı yaptı, bilmiyorum. Dikkati çekti. Hep ben davet ediliyordum. Ama Evren Paşa’ya sorduklarında ‘Çünkü yüzümüzü hiçbir zaman kara çıkarmadı Emel Hanım. Bir konsere geldiğinde o kadar iyi hazırlanıyor, başarılı oluyor ki yüzümüzü ağartıyor. Sebep budur’ diye cevaplamıştı.
     <br/>
     <br/>
     -Bu durum 1. MİT Raporu’na da yansımıştı? Adınız rapora nasıl girmişti sizce?
     <br/>
     <br/>
     O zaman Mehmet Eymür vardı. Nedenini bilemiyorum. Beni hakikaten çok üzen bir hikayeydi o. Hikaye değil, olaydı.
     <br/>
     <br/>
     Emel Sayın’ın ismi Necdet Ürüğ Paşa ile anılmıştı: “Paşayı hiç tanımıyorum. Ne de kendisi beni tanıyor.”
     <br/>
     <br/>
     -Bu olaydan yıllar sonra ‘O zaman MİT Raporu’ndan bahsetseydim beni harcarlardı’ demiştiniz...
     <br/>
     <br/>
     Şimdi yaralandım tabii. O zaman David Younnes’le evliydim. Biz Londra’da iken çıktı haberler. Eşime böyle böyle dedim. Şöyle bir güldü. “Fazla önem verme. Bana sorarsan bu konuda hiç konuşma.” dedi. Hemen Türkiye’ye döndük. Ama içimden böyle anlatmak geliyor. Anlatayım, bağırayım “Nasıl çirkin bir iftira bu?” diye konuşmak istiyorum. Çok önemli bir şey oldu. Bunu hiç anlatamadım. Şimdi anlatmam doğru mu bilmiyorum.
     <br/>
     <br/>
     Semra Özal ismi
     <br/>
     <br/>
     Emel Hanım, Anavatan Partisi’nden yakın dostu bir hanımın kendisine aktardıklarını biraz tereddüt etse de ilk kez anlatmaya başlıyor: “O hanım canhıraş, bana telefon açtı. ‘Emel Hanım, böyle bir rapor... Ortalık birbirine girdi. Sizi ne kadar aradım. Sakın üzülmeyin. Bunu kimin yaptırdığını biliyorum ben’ dedi. ‘Kimin yaptırdığı o kadar önemli ki benim için’ dedim. ‘Semra Özal’ dedi.”
     <br/>
     <br/>
     Emel Sayın’ın anlattıklarına göre Semra Özal, kendisine kızmış ve tavır almıştı. Özal iktidarında da bu durum devam etmiş; Semra Özal, Emel Sayın’a siyasilerin de katılacağı programlarda hep ambargo uygulatmıştı: “Nedeni de çok saçma sapan bir şeydi. Yani belli bir sebebi bile yoktu. Araya Türkiye’nin de tanıdığı, bildiği eş dost girdi. ‘Semra Hanım’dan bir özür dile’ diye. Neyin özrünü dileyeceğim? Ama benim inadım, karşılaşmayı hep reddettim. Keşke etmeseydim.
     <br/>
     <br/>
     Şimdi isterseniz baştan alıp, 1983 senesine, Turgut Özal henüz başbakan olmadan iki gün öncesine gidelim.
     <br/>
     <br/>
     Seçimler yapılmış, Turgut Özal’ın başbakanlığı kesinleşmiş, İstanbul The Marmara Oteli’nde İslam ülkelerinden konuklar ağırlanmaktadır. Her zaman olduğu gibi bu tür davetlerin sanatçısı Emel Sayın da bir konser verecektir. Sanatçı yine titiz bir repertuvar hazırlar konuklara. Turgut Özal’la da ilk defa orada karşılaşır, hatta selamlaşırlar. Emel Sayın programını yaptıktan sonra otelden ayrılmak üzeredir. Otel müdürlerinden biri koşarak kendisine Semra Özal’ın talebini iletir: “Haberim yoktu hanımların başka bir salonda olduğundan. Sazlar da gitmişti. ‘Ne olur Semra Hanım’a saygılarımı da iletin ve söyleyin.’ Ne eksik, ne fazla. Aynen böyle. ‘Yukarıda ses düzeneği de yok. Ben tek başıma gelip orada ne yapabilirim? Arzu ederlerse geleyim, masalarına oturayım, bir kahve içelim onlarla’ dedim.”
     <br/>
     <br/>
     Görevli, Semra Hanım’ın yanına gider ve aynı hızla tekrar geri döner: “Semra Hanım’ı daha hiç tanımıyoruz. Yalnız birkaç gün önce bir gazetede Turgut Bey’le birlikte tam sayfa bir röportajları vardı, orada ‘Hangi sanatçıları sever, dinlersiniz?’ sorusuna ‘Suna Kan ve Emel Sayın dinleriz’ demişler. Bunu da biliyorum. Neyse mesaj gitti. Görevli geri döndü ki alı al, moru mor; ‘Semra Hanım dedi ki ‘Kahve içmeye gelecekse hiç gelmesin. Şarkı söylemeye gelecekse gelsin.’ Ben tokat yemiş gibi oldum. Semra Hanım’ın böyle bir yapısı mı var, haberimiz yok. Otel müdürü ‘Gel, yoksa iyi olmayacak. Gelmen gerekiyor’ dedi. Ama ben hakaret addettiğim için ‘Gelemem’ dedim. O kadar ısrar etti ki düşündüm, yabancı misafir hanımlar var. Onlara mahcup olmayalım. Onu da mahcup etmeyeyim. Gideyim. Sazlar yok. Otelin piyanistini buldular. Bir mikrofon uydurup verdiler elime. Durumu anlatıp, üç şarkı söyledim. Semra Hanım’ı tanımadığım için herkese eşit muamele ettim. İşte bütün mesele bu. Yani ‘beni takmadı, bana saygısız davrandı gibi algılamış.”
     <br/>
     <br/>
     Emel Sayın’la Semra Özal bu olaydan iki-üç gün sonra yine aynı yerde bu sefer Gündüz Gedikoğlu ve eşinin ev sahipliğinde Lösemili Çocuklar Vakfı’nca düzenlenen gecede karşı karşıya gelir. Semra Özal, başbakan eşi olarak ilk toplantısına katıldığı için bütün gözler onun üzerindedir. Emel Sayın, artık tanıdığı için tebriklerini de sunmak üzere Semra Özal’a doğru yaklaşır: “Önüne geçtim. Hemen arkasını döndü. Sanki sahneye bomba düşmüş gibi oldu. Bir yanlışlık oldu diye düşündüm. Semra Hanım o an yanındaki Kaya Erdem’in eşi ile konuşmaya başladı. Bir daha deneyeyim dedim. Tekrar arkasını döndü. Orada kesinleşmiş oldu ve ortalık buz kesti. Alkış da bitti. Bu benim çok ağırıma gitti. Mana veremiyorum. Nedir bu? Hiç, iki gün öncesine de bağlayamıyorum. Aklım çalışmıyor. Semra Hanım’la bu durum on sene devam etti.”
     <br/>
     <br/>
     Emel Hanım anlatmaya devam ediyor: “Özal ambargo koydu. Şimdi, konser teklifi geliyor, Antalya’da büyük bir otel açılıyor. Ben davet ediliyorum. Ertesi gün telefon tekrar çalıyor ‘Emel Hanım programda bir değişiklik oldu, özür dileriz. Bir öğreniyorum ki Semra Özal da geliyor oraya. Yani hiçbir yere giremedim. Birçok kapı kapandı bana.”
     <br/>
     <br/>
     Bu dönemde Kenan Evren, cumhurbaşkanı olarak, resmi davetlerde sahneye çıkararak bilmeden de olsa ona destek çıkar. Aslında Turgut Özal da bir Emel Sayın hayranıdır. ABD’de ameliyat olup gözlerini açtığında ilk arzusu ‘Bana Emel Sayın’ı dinletin’ olmuştu.
     <br/>
     <br/>
     Birkaç sene önce de Erkan Yolaç ve eşi, evlenme yıldönümlerinde Semra Özal’la Emel Sayın’ı bir masanın etrafında buluşturarak ikilinin arasındaki soğukluğun önüne geçmeyi amaçlamıştı: “Ben de affedemedim yapılan şeyleri. Hiç hak etmemiştim çünkü. Suçum olsa bin kere özür dilerdim. Ama o akşam gayet sıcak bir şekilde ‘Hoş geldin Emel’ dedi. Sanki bir şey yok ve 40 yıllık dost gibi. Konuşamıyordum bir türlü. Ama içimden ‘O senin büyüğün. Bu kadar yakın davranıyor. Sürdürme bunu’ dedim. ‘Semra Hanım sizinle bir gün konuşmamız, görüşmemiz gerekiyor’ dedim. ‘Biliyorum, konuşuruz’ dedi. Belki bana anlatacağı bir şeyler olabilir. Fakat yakından tanıyınca çok sevdim onu. Yazık oldu o on seneye. Kim bilir ne güzel şeyler yapardım o dönemde.”
     <br/>
     <br/>
     Emel Hanım belli ki yıllarca içinde yer etmiş, tortu bırakmış hadiseyi söküp atmak istemişti. O yüzden bir çırpıda anlatıverdi bunu bize. 1. MİT Raporu’na adının bu vesile ile karıştığını anlatan Sayın, o dönemde arkadaşları ve basından bazı dostlarının kendisine konuşmamasını telkin ettiklerini, buna karşılık Necdet Üruğ’un açıklama yapmasıyla bir nebze de olsa rahatladığını söylüyor bugün.
     <br/>
     <br/>
     Kin tutmayan biri olmasına rağmen, bu hadiselerin iletişim eksikliğinden kaynaklandığını düşünen Sayın, kendisini ‘telefon özürlü’ olarak tanımlıyor. Bu sebeple, bir irtibatla çözülebilecek meselelerin üzerine gitmediği için başka dargınlıklar da yaşamış. Rahmetli Yıldırım Gürses’le de sırf bu yüzden dargın ayrılmış. Emel Sayın, küçüklüğünde aslında içine kapanık, kendi halinde, uysal, sessiz ve müthiş kırılgan bir çocukmuş.
     <br/>
     <br/>
     Dört çocuklu bir ailede büyüyen Emel’in babası Ahmet Sayın, Selanik’te doğmuştu. Ancak ailesi aslen Üsküplüydü. Selanik’ten sonra Lüleburgaz’a bağlı Celaliye Köyü’ne göç etti aile. Ahmet Sayın’ın babası Mehmet Bey, çevresinde hoca olarak biliniyordu. Mehmet Hoca’nın Hatice Hanım’la evliliğinden üçü erkek beş çocukları olmuştu. Ahmet Bey, memuriyeti dolayısıyla Sivas/Koyulhisar, Niğde/Höyük gibi her sene başka bir Anadolu kasabasında görev alıyordu.
     <br/>
     <br/>
     Ahmet Sayın eşi Suat Hanım’la Toprak Mahsulleri Ofisi’nde çalışırken tayin edildiği Sivas/Koyulhisar’da tanışmıştı. Suat Hanım’ın ailesi ise Mardinliydi. Suat Hanım’ın babası Mehmet Hamdi Acar Şaarzadeler olarak bilinen bir aileye mensuptu. Muhakemet memurluğu yapan Mehmet Hamdi Bey’in bir kardeşi Şam’a yerleşmişti. Mehmet Hamdi, Hasine Hanım’la birleştirmişti hayatını. O da dava vekili Arif Hikmet Bey’in tek kızıydı. Çiftin üçü erkek üçü kız altı çocuğu olmuştu. Emel Sayın’ın annesi Suat Hanım ve ailesi henüz çok küçükken ayrıldıkları için ailenin geçmişiyle ilgili hiç-bir detaylı bilgiye ulaşmak mümkün değildi.
     <br/>
     <br/>
     Tekel başmemuru olarak Koyulhisar’a tayin edildiklerinde evlenen Suat Hanım’la Ahmet Sayın’ın da en büyükleri Emel olmak üzere Şenel, Fatoş ve Hülya adında kızları olmuştu. Şenel Necdet Mizanoğlu ile, Fatoş Ömer Tektaş ile ve Hülya da Ali Gücüyener ile evlenmişti.
     <br/>
     <br/>
     Ailesi gezgin gibi Anadolu’yu dolaşan Emel, dolayısıyla, İkinci Dünya Savaşı sona erdikten sonra Sivas’ta doğmuştu.
     <br/>
     <br/>
     Ahmet Sayın, Niğde Höyük nahiyesinde iken okul bulunmadığı için kızı Emel’i anneannesinin yanına, Kayseri’ye göndermiş, o da burada Cumhuriyet İlkokulu’na başlamıştı. Küçükken ud dersi alan Suat Hanım’ın evdeki şarkı söylemeleri kadar, Emel’e ikinci desteği ilkokuldaki hocası vermişti. Zira okulun ilk gününde, öğretmeni, ‘sınıfta şarkı bilen var mı?’ diye sormuş, o kırılgan, içine kapanık çocuk, şarkı söylemek olunca kabuğunu birdenbire yırtarcasına, 80 kişilik sınıfta, parmak kaldıran tek kişi olmuş ve şarkı söylemeye başlamıştı: “Bir ağıt söyledim. Sessizce dinlediler. Bitince başımı kaldırdım, öğretmen ağlıyor. Ondan etkilenen çocuklar da ağlamaya başlamış.” Ünü okul içinde yayılan Emel, artık bütün müzik derslerinde, hocalarından izinli bir şekilde diğer sınıflarda da aranan öğrenci-sanatçı olmuştur.
     <br/>
     <br/>
     Aile gezmeye devam eder. Biga, Keşan, Uzunköprü derken Suat Hanım İstanbul’a yerleşmek ister. Bir yıl Çapa’da kalırlar ve Emel Çapa Ortaokulu’nu bitirir. Sonra Üsküdar’a taşınırlar. 1961’de gazetede çıkan ilân üzerine bir yarışmaya katılır: “Münir Nurettin Selçuk’tan da ders alıyordum. Ondan öğrendiğim çok klasik, şimdi kimsenin okumadığı, bilmediği, şair Nedim’in sözleriyle yapılmış ‘Dedi canan ki keramet var içinde’ şarkısını okumaya kalktım. Çünkü orada kupayı görmüştüm. ‘Bu kupa benim olacak’ dedim. Şarkıyı okumaya başladım, saz bana eşlik edemedi. Çıt çıkmadı ve beni dinlediler. Halk müthiş etkilendi.”
     <br/>
     <br/>
     Erkan Yolaç da yine o yarışmanın farklı bir branşında birinci çıkmıştı. Ses dalında ise Emel Sayın birinciydi.
     <br/>
     <br/>
     Yarışma jürisinde yer alan Gönül Yazar’ın ilk eşi Necdet Yazar, Emel Sayın’ı Ankara’daki Küçük Çiftlik Park’taki gazinosuna almak ister: “Sahneye çıkmayı hiç istemiyordum. Ailem de istemiyordu. ‘Bizim kızımız okuyacak. Sahnelerde harcanmasını istemiyoruz. Doğru düzgün bir şeyler yapacak diyorlardı. Başka ideallerim de vardı. Kariyer sahibi olmayı çok istiyordum. Onun için sahneye çıktığım sene Ankara Radyosu imtihanına da girdim ve kazandım. Ama benim asıl amacım opera şarkıcısı olmaktı. O yüzden üç yıl konservatuara gittim. Batı müziği eğitimi aldım şan bölümünde; ama yarım kaldı, sahneye çıkmak zorunda kaldım. Çok istediğim bir şey daha vardı. Müzik eğitimi alırken eğitim yapmayı çok istiyordum. Yani eğitimli bir sanatçı olmak, bir üniversite bitirmek idealimde vardı. Çocukken sorarlar ya ‘Ne olacaksın?’ diye Ben hep ‘Doktor olacağım’ derdim. Ama bunu kalben isterdim. Doktor olamazsam da eczacı olayım derdim.”
     <br/>
     <br/>
     Ailenin maddi durumu bu yıllarda iyi olmadığından Emel de ailenin büyük kızı olarak annesine çalışmak istediğini söyler: “Büyüyorduk ve babamın aldığı para kesinlikle yetmiyordu. Annem de bize fark ettirmeden gizli gizli ağlıyordu. Babam neşeli, ümitli biriydi. Ama sorumluluklar annemin üstündeydi.” Ailesine kabul ettirir ve Üsküdar’da bir eczanede bir yıl boyunca çalışır. Maddi sıkıntılar sebebiyle tercih yapmak durumundadır: “Ya lise ya müzik ve üniversite... Benim için en zor dönemdi. Bir kâbustu. Sonunda müziği tercih ettim, konservatuara gittim.”
     <br/>
     <br/>
     Maddi imkansızlıklar artınca, aile Necdet Yazar’ın teklifine ‘evet’ der. Emel Sayın ilk kez Ankara’da sahneye çıkar. Bir süre sonra aile de Ankara’ya yerleşir. Radyoda kendisi için açılan özel imtihanı kazanır ve stajyer olması gerekirken, direkt solist olur. Sahnede bir türlü tatmin olamayan Sayın, radyoya girince kendini daha iyi hissetmeye başlar. Canlı yayına çıkar. Bir yılın sonunda İstanbul’un dikkatini çeker: “Sahneyi hafife alıyordum. Sonraları o gözle bakmamaya başladım. Hiç şımarmıyordum. Fazla düzgün bir kızdım yani. Hiç kaprisim yoktu.”
     <br/>
     <br/>
     Nevin Demirdöğer, Neşe Can ve Müzeyyen Senar’ın altında solist altı çıkmaya başlar: “Müzeyyen Senar bana sürekli öğretirdi. Şöyle yap gibi. Öğreten bir insandır. Çok etkiledi beni, hem özel yaşamımda hem sanat hayatımda.”
     <br/>
     <br/>
     15 film çeviren, herkesin beğenisini kazanan albümler yapan Emel Sayın, sahne yaşamındaki başarısını evliliklerinde gerçekleştirememişti. Birinci evliliğini İsmet Kasapoğlu ile 1968’de yapmış, 9 yıl sonra ayrılmış, bir yıl ara verdikten sonra aynı kişiyle yeniden evlenmişti. İki yıl sonra Kasapoğlu’ndan tekrar ayrılan Sayın, ikinci evliliğini Gazinocular Kralı olarak ün yapan Fahrettin Aslan’ın oğlu Selçuk Aslan ile yapmıştı. Son eşi ise Amerikalı David Younnes olmuştu. Ancak çocuğu olmamıştı. O zamanki yakın çevresi, sahne hayatından uzak bırakacağı için ona çocuk sahibi olmamayı salık vermişti. O da, ilk eşine çocuk istediğini söylemiş, tepkiyle karşılaşınca, kırılgan yapısı sebebiyle bir daha da çocuk konusunu açamamıştı: “Çocuğumun ve gerçek bir ailemin olmaması hayatımdaki en büyük hatam ve eksiğimdir. Müthiş bir pişmanlığım var. Bir bilinçsizlikmiş.”
     <br/>
     <br/>
     Şampiyon takımı tuttuğunu söyleyen, bahçe işleriyle ilgilenen Sayın’ın son yıllarda gerçekleştiremediği bir de arzusu var: Hacca gitmek. “Müthiş böyle bir isteğim var hâlâ. 25-30 sene önce, tanıştırıldığım, hayranım olan bir beyefendiye söylemiştim bunu. İlk defa da farkında olmadan o zaman söylemiştim böyle bir isteği. ‘Seni mutlu edebilmem için ne yapabilirim?’ diye sormuş, ben de bunu söylemiştim. Tanınan birisiydi. Çok garip geldi herhalde bir daha görüşmedik onunla.”
     <br/>
     <br/>
     Emel Sayın bu isteğini yakın çevresinden kime açarsa hep gülmeler ve kahkahalarla karşılandığı için önce bir ikiliyor, daha sonra da konuyu hep kapatıyordu. Alınganlığı burada yine karşısına çıkmış olacak ki, böyle durumlarda yine içine dönüp, bu isteğini bastırmasını sağlamıştı. Sonunda hac olmasa da Nadire İçkale’nin organizasyonunu yaptığı kafileyle yakın zamanda umreye gidebilme imkanını yakalamıştı ki,  bu sefer de doktoru, ayağındaki rahatsızlığın tedavisi için gitmemesini öğütlemişti ona.
     <br/>
     <br/>
     Emel Sayın’ı ürküten bir de konu vardı. Kendisi de Mardinli olan halkla ilişkilerci Betül Mardin söylemişti bunu kendisine: “İki defa ben Londra’ya giderken ikisinde de sanki yer ayırtmışız gibi Betül Hanım’la yan yana denk geldik. İkimiz de çok şaşırdık. Betül Hanım ikisinde de bana ‘Senin sülalenin nereden geldiğini, kökenini biliyor musun?’ dedi. ‘Hayır’ dedim. Çünkü hiçbir şey bilmiyorum. ‘Bunu araştır. Çünkü sen çok önemli bir ailenin torunusun. Senin sülalen Peygamberimizin sülalesinden geliyor’ dediğinde ben böyle bir irkildim. Büyük bir şoka girdim ve kaskatı kesildim. ‘Betül Hanım niye bunu söylüyorsunuz? Nereden biliyorsunuz’ diye hiçbir şey de soramadım. Anneme anlattığımda ‘Mümkün ama hakikaten bilmiyorum’ dedi. İnanılmayacak kadar güzel bir şey ama korku da veriyor insana. Ben buna layık mıyım? diye. İlk defa size açıyorum. Nasıl araştıracağımı bilmiyorum; ama, yanlış veya doğru bunu bilmeyi gerçekten çok istiyorum.”
     <br/>
     <br/>
     Yurtdışına devlet tarafından gönderilecek sanatçılar arasında tercih edilen Sayın, yıllarca bu tür organizasyonlarda yer almasına rağmen Çağlayangil’in yukarıdaki teklifine ‘evet’ dememişti: “Menajerim Egemen Bostancı rahat biriydi. Teklifi duyunca bir kahkaha attı. ‘Efendim’ dedi ‘Peki biz nasıl geçineceğiz?’ Çağlayangil, bize ödeme yapıldığını zannediyordu. Ancak çok küçük bir harcırah alıyorduk. Bostancı ‘Çok güzel bir görev bu ama cebimizden para harcayarak gidiyoruz bunlara’ dedi. Çağlayangil, sonra kendisi de öğrenince çok gülmüştü.”
     <br/>
     <br/>
     Sanatçılar için en zoru siyasilerin katıldığı konser veya davetlerdi. Politikacı, davetten ayrıldı mı, herkes onu uğurladığı ve bir daha salona dönmediği için sanatçı da salonda 5-10 kişiyle başbaşa kalıyordu. Emel Sayın, Başbakan Recep Tayyip Erdoğan’ın bu konudaki tutumuna da müteşekkirdi. İki kez bu şekilde karşı karşıya gelmelerine rağmen, Erdoğan da onun hassasiyetini bildiğinden olacak, kalkışa hazır uçağını bekletme uğruna Emel Sayın’ı sahnede mahcup bırakmamıştı.
     <br/>
     <br/>
     1. MİT RAPORU
     <br/>
     <br/>
     Emel Sayın’ın da isminin geçtiği I. MİT raporu 1987’de yayınlandığında Türkiye’de adeta deprem etkisi meydana getirdi. “Banker Bako olayı, polis içindeki çekişme ve yeraltı-polis-kamu görevlileri ilişkileri” isimli istihbarat raporunun yaklaşan genel seçimler ve daha da önemlisi cumhurbaşkanlığı seçimlerini etkilemek için kaleme alındığı ileri sürüldü. Raporda cumhurbaşkanlığı koltuğuna oturmaya hazırlanan eski Genelkurmay Başkanı Necdet Üruğ’un yeraltı dünyası ile ilişkisi olduğu bilgisi veriliyordu. Raporda o dönemde evli olan sanatçı Emel Sayın’la Necdet Üruğ arasında gönül ilişkisi olduğuna ilişkin söylentilere de yer verilmişti.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


## Yorumlar

### Mehmet Eymür, 06-Haziran-2005
> Raporun tek yanlışı Emel Sayın'la ilgili kısmıdır: 
> Kamuoyunda MİT Raporu olarak isimlendirilen raporun tek yanlışı Emel Sayın Hanımefendi ile ilgili kısımdır ve ismi maalesef hatalı bir istihbarat bilgisi nedeniyle MİT raporunda yer almıştır. MİT raporunun hazırlanışında MİT'in arşiv ve elaman bilgilerinin dışında herhangi bir dış tesir kesinlikle müessir olmamıştır. Emel Sayın hanımefendi, soyadı gibi "Sayın" ve Türk musikisinin unutulmayacak isimlerinden biridir. Şahsen her zaman hayranlıkla ve zevkle seyrettiğim ve dinlediğim Emel Hanım'ın, kamuya açık olmayan MİT'e ait bir raporun istenmeyen bir şekilde basına sızması neticesinde sıkıntılı günler geçirmesinden büyük rahatsızlık ve üzüntü duyduğumu özellikle belirtmek isterim.

### Ferhat Alçay, 02-Haziran-2005
> Epey yankı buldu: 
> Bu haber bayağı yankı buldu. Bazı medya organları meseleyi çarpıtmak istedi. Ama Emel Sayın gereken açıklamaları yaptı.

### Michael Polat, 01-Haziran-2005
> Semra Özal özür dilemeli: 
> Türkiye’nin sanat elçisi unvanını gururla taşıyan Emel Sayın’a haksızlık yapıldı. Semra Özal’ın özür dilemesi gerekir.

Kaynak: [www.aksiyon.com.tr](http://www.aksiyon.com.tr:80/detay.php?id=21812&yorum_id=4720), [web.archive.org (arşiv bağlantısı)](http://web.archive.org/web/20051227123629/http://www.aksiyon.com.tr:80/detay.php?id=21812&yorum_id=4720)
