# En kârlısı Kuveyt Dinarı

*Cemal A. Kalyoncu 1998.03.07*

<div class="pNewsDetailMainContent" itemprop="articleBody">
 İkinci Dünya Savaşı sonrasında 44 ülke bir araya gelerek Bretton Woods Anlaşması'nı imza ederler. Temmuz 1944'teki toplantının amacı yeni bir uluslararası para sistemi oluşturmaktır. Bretton Woods Sistemi olarak adlandırılan bu anlaşmayla, sadece Amerikan Doları'nın değerinin altınla ifade edilmesine karar kılınmıştı. Buna göre 1 ons altın 35 dolara eşitlenmiş, diğer ulusal para birimlerinin dış değerlerinin ise ABD doları paritesine göre belirlenmesi benimsenmişti. Sistem sabit kur esasına dayalı idi ama fiyatın bir bant aralığında dalgalanmasına izin veriliyordu. Amerika bu sistemle Dünya Merkez Bankası görevi görmüş oluyordu bir şekilde. 1970'li yıllara gelindiğinde ünlü petrol krizi yaşanmaya başlandığında, Amerikan ekonomisinin ödemeler dengesi giderek bozuluyordu. Ödemeler dengesindeki açığın kapatılamaması gibi durumlar dolara olan güvenin sarsılmasına sebep oluyordu. Sonuçta 15 Ağustos 1971'de ABD Başkanı Nixon doların altına konvertibilitesinin kaldırıldığını açıkladı. 1973 Mart ayında ise parite serbestçe dalgalanmaya bırakılmış ve Bretton Woods Sistemi geçerliliğini yitirerek tarihteki yerini almış oluyordu.
 <br/>
 <br/>
 Bu tarihten sonra ABD Doları'nın karşısına çeşitli ulusal paralar çıktı, güç gösterisinde bulundu. Çeşitli demek belki doğru olmaz çünkü bunu daha çok Alman Markı yaptı. İngiliz Sterlini dolara karşı başarı sağlayamadı. Japon Yeni de zaman zaman güç kazanmasına rağmen dolar karşısında güçlü olamadı. Bu durum Amerika dışındaki ülkelerin lehineydi. Çünkü, Japonya, İngiltere ve markın dolar karşısında zayıfladığı zamanlarda da Almanya, Amerika'ya karşı ihracat zaferleri kazandı. Ülke parasının değerinin düşük kalması o ülke mallarının fiyatını düşük kıldığı için ihracat imkanını artırıyordu.
 <br/>
 <br/>
 Doların yeniden doğuşu
 <br/>
 <br/>
 Daha üç yıl önce doların 'rezerv' para olma özelliğini kaybetmesinden dolayı tahtını marka bıraktığına inanılıyordu. Nisan 1995'te marka karşı devam eden değer kaybını ancak 1.301.35 paritesi sınırında durdurabilmişti dolar. Bu durum Alman Markı'nın Amerikan Doları'na karşı bir veya iki yıl sürecek bir zaferiydi. Çünkü mark 1995'te 1.35'e kadar indirebilmişti aradaki farkı. Ama gerisini getiremedi ve dolar mark karşısında güçlenmeye başladı. Bugün geldiği nokta 1.80 ve üzeri. Ama doların karşısında, karşısında değil de belki yanında bugün marktan daha güçlü para birimleri var. Bunlardan biri, 1990 yılında, aynen bugünkü gibi Saddamlı Irak'la Amerika'nın yol açtığı Körfez Savaşı'nda işgale uğrayan Kuveyt'in Dinar'ı. Kuveyt'te bu savaş sonucunda taş üstünde taş kalmamıştı. Ama, yeni bir Körfez Krizi'nin henüz yatıştığı ana kadar Kuveyt Dinarı, ülkenin doğal zenginliği petrol sayesinde olsa gerek kısa zamanda kendini toparladı. Diğeri de yine aynı savaşta kendisini korumak için milyarlarca doları Amerika Birleşik Devletleri'ne ödemek zorunda kalmış Suudi Arabistan'ın Riyal'i. Bu iki ülkenin paraları geçen yıl Türk Lirası karşısında dolar ve marktan daha fazla kazandırdılar. Arabistan Riyali TL karşısında geçen yıl boyunca yüzde 92.9 kazandırırken, Kuveyt Dinarı da yüzde 92 değer artışı sağladı.
 <br/>
 <br/>
 Uzun yıllar İslam Kalkınma Bankası'nda bulunun Prof. Dr. Haşmet Başar, bu iki ülkede var olan rejimlerin beklentilerin tam aksine süreklilik arz etmesi ve siyasi dalgalanmaların olmamasının da buna etken olduğunu söylüyor. Bu durum Kuveyt ve Arabistan'a uluslararası güven kazandırıyor. Hatta, Kuveyt hükümeti bu güven veren istikrarlı durum karşısında ülkeye yatırım yapmak isteyen yabancı yatırımcılar konusunda oldukça seçici davranıyor. Arabistan Riyali'nin durumu ise biraz farklı. Suud Hükümeti, riyali yaklaşık 10 yıldır dolara endekslemiş. Çok önemli bir durum oluşmadıkça 3.7502 üzerinden işlem gören parite dolardaki değişime paralel seyir izliyor. Ayrıca Suudi Arabistan Merkez Bankası Amerika ile direkt ilişki içinde, hatta danışmanlığını da Amerikalılar yapıyor. Bu da Arabistan Riyali'ni dolarla içli dışlı kılıyor.
 <br/>
 <br/>
 Dolar ve marka baktığımızda ise, Türkiye'de doğal yatırım aracı olarak ilk akla gelen iki dövizden Amerikan Doları'ndaki artış yüzde 91.6'da kalırken mark ancak yüzde 64 kazandırabildi. Enflasyon ise hatırlanacağı gibi aynı sürede toptan eşyada yüzde 91, tüketici fiyatlarında da yüzde 99.1 olmuştu. Görüldüğü gibi dinar, riyal ve dolar hariç döviz enflasyonun altında kalarak zarar ettirmiş yatırımcısına.
 <br/>
 <br/>
 Markla borç alın, dolarla borç verin!
 <br/>
 <br/>
 Buradan başka bir sonuç daha çıkarmak mümkün. Geçen yıl döviz olarak mark üzerinden borç alanlar bu alışverişten kârlı çıkmış oldular. Bu şekilde borçlananların borçları enflasyonun 40 puan daha altında artış gösterdi. Madalyonun diğer yüzüne bakıldığında da mark üzerinden borç verenlerin parası daha da fazla erimiş oldu.
 <br/>
 <br/>
 1998 başından itibaren baktığımızda da aynı durum devam ediyor. Geçen iki aylık sürede Kuveyt Dinarı yüzde 11.5, Arabistan Riyali de yüzde 11.4 kazandırdı. Dolardaki artış yüzde 11 olurken Alman Markı geçen yılın aksine diğer döviz türleriyle başabaş artış gösteriyor. Ama ne yazık ki dolar, mark, sterlin, Fransız Frangı, İsviçre Frangı, İtalyan Lireti, Hollanda Guldeni gibi dövizlerin dışındaki yabancı paraları Türkiye'de bulmak imkansız olduğundan dolar ve markı geçen Kuveyt Dinarı ve Arabistan Riyali'ni piyasadan satın almak mümkün değil gibi. Suudi Arabistan Riyali ve Kuveyt Dinarı'nı döviz büfelerinde bulamadığınız gibi büyük bankalardan da edinmek imkansız. Müşteri istek belirtirse, bankaların en genel merkezinde o da 'varsa' bulunabiliyor. Diğer bir yol ise yabancı 'broker'lar aracılığı ile yurtdışından getirtmek.
 <br/>
 <br/>
 İki teori
 <br/>
 <br/>
 Dolar ve mark arasındaki güç dengesi geçen yıl boyunca dolar lehineydi. Bunun sebebini ekonomistler farklı nedenlere dayandırıyor. Doç. Dr. Deniz Gökçe'ye göre, Avrupa'daki büyüme sürecindeki yavaşlama ve ABD'deki faiz oranlarının yüksekliği bu duruma yol açtı. Önümüzdeki aylar için ise iki farklı senaryo var ortada. Birincisi Amerika'nın enflasyon tehlikesi sonucu faizleri daha da yükseltmesi ile doların güçleneceği. Diğeri de Amerika'nın dış ticaret açığı, dolayısıyla cari dengeler açığının 200 milyar dolara doğru gitmesi bir süre sonra dolara olan güveni sarsacak. Böylece mark dolara karşı değer kazanacak.
 <br/>
 <br/>
 Önümüzdeki mayısta Euro'nun piyasaya çıkacak olmasının markın durumunu güçlendireceği beklentisi de var. Gökçe'ye göre dolarmark paritesi bu iki teorinin arasında bir yerde gelişecek önümüzdeki günlerde. Cari denge açığı yükselir diyenler paritenin mark lehine 1.651.70 aralığına düşebileceğini söylüyorlar. Diğer görüşe göre 1.80 civarında kalır deniyor. Ama gerçek olan, Almanya'nın da Amerika'nın da bu durumdan rahatsız olmadığı. Çünkü bu durum Almanya'nın ihracatına olumlu katkı yapıyor. Amerika'nın da tersini isterse faizlerle oynayarak doları güçlendirebileceği biliniyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/ekonomi/en-karlisi-kuveyt-dinari_503524), [web.archive.org (arşiv bağlantısı)](http://web.archive.org/web/20150529091200/http://www.aksiyon.com.tr:80/ekonomi/en-karlisi-kuveyt-dinari_503524)
