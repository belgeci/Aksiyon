# Bir ayağı sağda diğeri solda; peki hangisi sabit?

*Cemal A. Kalyoncu 2011.08.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <span>
    DP’nin başına gelmesi beklenirken ani bir kararla CHP’nin içine monte edilen Bedii Süheyl Batum, aslında siyasetten hiç hoşlanan biri değildi. Ayrıca anne ve babası da ‘siyasete girmesini arzu etmemişti.’
   </span>
  </font>
 </div>
 <div id="newsText">
  <font class="detail-text">
   <p>
    <p class="BasicParagraph">
     <span>
      ‘Beraber parlamenter olduğumuz kişiler, Türkiye’nin gidişatını düzgün görmediler ve ‘Bir merkez parti kuralım, başına da Süheyl Hoca’yı getirelim’ dediler. Bunların içerisinde DP’li, AP’li, DYP’li eski parlamenterlerin tamamı vardı aşağı yukarı. CHP’den de birçok adam alınacaktı oraya. Hikmet Çetin olacaktı, Celal Doğan olacaktı. Fakat o tahakkuk etmedi. Tahakkuk edecekti de benim şahsi hatam, arkadaşların da hatasından kaynaklandı bu. Dedik ki ‘Süleyman Demirel’in izni alınmadan böyle bir işe girmek yanlış olur.’ Süleyman Bey de ‘hayır’ demedi; ama ‘hareket edin’ de demedi. Fakat bütün arkadaşların ısrarı oydu, ‘ancak o toparlar’ deniyordu. Bu olmayınca da valla CHP’ye git dedim. Bizim DP’li ve AP’li arkadaşların da tamamı ‘CHP’ye git’ dedi. Çünkü Türkiye’nin bir merkez partisine ihtiyacı var.”
     </span>
    </p>
    <p class="2011yenimetin">
     <span>
      Türkiye’de siyaset son yıllarda sıkça dizayn edilmeye çalışılan bir alan. Sözlerin sahibi CHP milletvekili Prof. Dr. Süheyl Batum’un babası eski senatör Mehmet Sadık Batum. Merkez sağın başına getirilmeye çalışılan Süheyl Batum’un, nasıl, bir anda ‘karşı yaka’dan bir partinin kanlamak için biraz daha kulak kabartmak gerekiyor aslında. Bu yılın başında, eski vali ve TBMM başkanlarından, aynı zamanda Türk Parlamenterler Birliği İstanbul Şubesi ile Encümen-i Daniş Başkanlığı da yapan Necmettin Karaduman, Aksiyon’a konuşmuş ve şunları söylemişti:
     </span>
    </p>
    <p class="2011yenimetin">
     <span>
      “Biz aslında Anavatan Partisi ile Doğru Yol Partisi’ni birleştirmek için iki sene evvelden Hüsamettin Cindoruk’un da dâhil olduğu bir çalışma yaptık. Sonra Demokrat Parti (DP) Başkanı oldu Cindoruk. Biz Cindoruk’a dedik ki ‘Bunun başına toplumun katılacağı genç bir insan bulup getirmek şart. Başka türlü bu birleşmeden sonuç alamayız.’ Olmadı bu. Hüsamettin Bey başaramadı bunu. Hangi sebeple başaramadı bilmiyoruz.”
     </span>
    </p>
    <p class="2011yenimetin">
     <span>
      O röportajda, ‘‘B planınız nedir?’ sorumuza karşılık Karaduman, “B planı şu: Hüsamettin Bey’le de görüşmemizi kestik, DP’nin başarılı olamayacağı gibi bir kanaat oluştu bizde. Yani merkez sağda DP’ye destek verelim, onu canlandıralım fikrinden dönüş oldu. Yani bıraktık bu işin peşini.” de demişti.
     </span>
    </p>
    <p class="2011yenimetin">
     <span>
      Süleyman Demirel’in, Sadık Batum ve arkadaşlarının bu geniş katılımlı projesine sıcak bakmaması, DP’nin AK Parti’ye iyi bir alternatif olamayacağı inancı mıydı? Ayrıca DP Genel Başkanlığı için çok bekleyen Batum’un, Karaduman’a, birdenbire, “Artık ben usandım başkanım. Bırakıyorum.” diyerek ayrılması bu senaryo değişikliğinin bir gereği miydi? Plan uygulanamayınca da karşı cephede çalışmalar başlatılmış, 12 Haziran 2011 seçimlerinde Süleyman Demirel’in araya girmesiyle Mehmet Haberal ve Sinan Aygün gibi sağ tandanslı isimler de CHP’de toplanarak B planı mı uygulamaya konmuştu? Gazeteci Ahmet Kekeç’in ifadesiyle ‘Bir insan aynı anda hem merkez sağın, hem de merkez solun ‘aranan lider adayı’ olabilir miydi?’
     </span>
    </p>
    <p class="2011yenimetin">
     <span>
      Türkiye’nin normal günlerden geçmediği kesindi. Şimdi, herkesin DP Genel Başkanı olmasını beklediği Süheyl Batum’un ani bir kararla CHP’ye intisap ettiği geçen yıla dönüp bazı tarihleri ve olayları hatırlayalım isterseniz…
     </span>
    </p>
    <p class="2011yenimetin">
     <span>
      7 Mayıs 2010: CHP Genel Başkanı Deniz Baykal ile ilgili internette gizli kamera ile çekilmiş görüntüler yayımlandı.
     </span>
    </p>
    <p class="2011yenimetin">
     <span>
      10 Mayıs 2010: Deniz Baykal istifa etti.
     </span>
    </p>
    <p class="2011yenimetin">
     <span>
      18 Mayıs 2010: Daha önce iki kez ‘aday değilim’ diyen Kemal Kılıçdaroğlu, grup başkanvekilliğinden istifa ederek büyük kurultayda genel başkanlığa aday olduğunu açıkladı.
     </span>
    </p>
    <p class="2011yenimetin">
     <span>
      22 Mayıs 2010: CHP’nin 33. büyük kurultayı yapıldı. Kemal Kılıçdaroğlu, genel başkanlığa seçildi. Süheyl Batum, CHP’nin 33. kurultayında MYK üyelerinin onayıyla CHP üyesi oldu, bir gün sonra da delegelerin oylarıyla CHP Parti Meclisi üyeliğine seçildi.
     </span>
    </p>
    <p class="2011yenimetin">
     <span>
      29 Mayıs 2010: Batum, Parti Meclisi’nde CHP Merkez Yönetim Kurulu’na (MYK) seçildi.
     </span>
    </p>
    <p class="2011yenimetin">
     <span>
      3 Kasım 2010: Batum, CHP Genel Sekreteri oldu.
     </span>
    </p>
    <p class="2011yenimetin">
     <span>
      25 Aralık 2010: Batum, Seçim ve Hukuk İşlerinden Sorumlu Genel Başkan Yardımcılığı görevine getirildi.
     </span>
    </p>
    <p class="2011yenimetin">
     <span>
      Bu sefer, 25 Nisan 2011 tarihinde, seçimlerde yeniden aday olan bazı MHP’li milletvekilleri ile ilgili gizli kamera kayıtları internette yayımlandı. Belli ki özellikle MHP ve CHP arasındaki oy geçişlerinin esnediği bir seçim sürecinde buradan alınacak oyların birileri için önemi büyüktü.
     </span>
    </p>
    <p class="2011yenimetin">
     <span>
      11 Mayıs 2011’de MHP’deki kaset skandalları dahil gündemdeki olayları yorumlayan Süheyl Batum, isim vermeden Deniz Baykal’ı genel başkanlık koltuğundan eden gizli kasetle ilgili, ağzından, olaydan haberdar olduğuna dair bir laf kaçırdı: “Bir partiyi çökertmeye yönelik bir plan yaptıysan tek tek onun hakkında da kasetler, görüntüler çıkarırsın. CHP için de yapmak istediler bunu zamanında. Kullanacaklarını biz biliyorduk. Nitekim kullandılar.”
     </span>
    </p>
    <p class="2011yenimetin">
     <span>
      Gazeteci Sevilay Yükselir de 12 Mayıs 2011’de,
      <span>
      </span>
      bu olayı anlattığı köşe yazısında, Baykal’ın en yakınındaki kurmaylarının bile habersiz olduğu kaset hakkında Batum’un nasıl bilgi sahibi olduğunu soruyordu.
     </span>
    </p>
    <p class="2011yenimetin">
     <span>
      Belli ki birilerinin, CHP’nin tarihi bir başarısına ihtiyacı vardı. Onun için Süheyl Batum da, 12 Haziran seçimleri öncesinde oy oranlarını soranlara CHP’nin yüzde 35, AK Partinin yüzde 33 olduğunu söylüyordu. Yani inanç üst düzeydeydi. Beklenen olmadı tabii. Ancak Süheyl Batum, 12 Haziran 2011 seçimlerinde Eskişehir milletvekili olarak Meclis’e girdi. Ama bu, senaryoyu uygulamaya koyanlar için yeterli değildi.
     </span>
    </p>
    <p class="2011yenimetin">
     <span>
      Şunu da not düşelim buraya. Süheyl Batum’un ne babası, ne de annesi onun siyasete girmesini istiyordu. Zeytinburnu Noterliği’nden emekli annesi Güloz Rezan Batum, “Ben oğlumun pek siyasetle de uğraşmasından hoşlanmıyorum.” derken, babası Sadık Batum da oğlunun siyaset yapmasıyla alakalı samimi duygularını şöyle paylaşıyordu: “Valla samimi bir şey istiyor musunuz? Ben siyasete girmesini arzu etmedim pek. Etmiyorum da...”
     </span>
    </p>
    <p class="2011yenimetin">
     <span>
      “Hukuk dışı şeylerle hiçbir ilişkimiz yok, tasvip etmiyoruz.” diyerek darbe girişimlerinden sakınan, demokrasiden yana güzel şeyler temenni eden Rezan Hanım, nihai kararını verdikten sonra siyasete atılan oğluna da tavsiyelerde bulunmuştu: “Sakıncalarını koydum. Biraz biliyorum, biraz hissediyorum, söyledim. Yani ‘Türkiye’de siyaset yapmak biraz zordur’ dedim, ‘Her aradığını bulamayacaksın, ideallerinin hepsi tahakkuk edemeyecek.” Sadık Bey ise çok başarılı bir akademik kariyere sahip bulduğu oğlunun bu alanda kitaplar yazıp yol almasını yeğliyordu.
     </span>
    </p>
    <p class="2011yenimetin">
     <span>
      Zira Süheyl Batum, DP’nin başına getirilmesi, o tutmayınca CHP’nin içine monte edilmesi sürecine kadar babasının da söylediği gibi hiçbir zaman siyasete girmek istememişti; siyasetle de hiç alakalı değildi. Sadık Bey, oğlunun siyasete alakasını “Valla o siyasetten hiç hoşlanmazdı.” sözleriyle açıklıyordu. Bu yüzden daha önce aldığı pek çok teklifi geri çevirmişti: “2002 seçiminde teklif ettiler. Her partiden teklifler aldı. Hatta (Milli Görüş’ün eski bakanlarından) Hasan Aksay bile teklif etti. Mehmet Ağar da etti, (Tansu) Çiller zamanında da teklifler oldu. Hiçbirini kabul etmedi.”
     </span>
    </p>
    <p class="2011yenimetin">
     <span>
      Demek ki kısmet bu dönemde idi. Süheyl Batum, şu ana kadar sergilediği ‘acemi siyasetçi’ performansında oldukça başarılı idi, eğer tabii bunları bilerek yapmadıysa! 12 Eylül referandumuna destek veren Sezen Aksu’ya ‘Sazan Aksu’ diyerek hafızalara kazındı. Yine referandum konulu bir toplantıda ‘rezil aydınlar’ ifadesini kullanabildi. Liberaller, onun için ‘Utanmaz güruh’tu. Başbakanı protesto eden öğrencileri överken, protestoları kendisine yönelten öğrenciler de ‘faşist’ oluveriyordu. Başbakan Erdoğan’a ‘kalpazan’, Bülent Arınç’a ‘zerdüşt’, Hüseyin Çelik’e ‘kralın soytarısı’, kendi fikrinden olmayan gazetecilere ‘şerefsizler’ demeyi başarabildi! En son bir televizyon programında gazeteciler Nasuhi Güngör, Lale Kemal ve Fikri Akyüz’ün bulunduğu bir ortamda da ‘AKP sizi buralara salmasın’ diyerek bir siyasetçiye, hele bir milletvekiline yakışmayacak kadar seviyeyi düşürmüştü.
     </span>
    </p>
    <p class="2011yenimetin">
     <span>
      En meşhur söylemi herhalde, kendisi için de ‘kağıttan hukukçu’ nitelenmesine sebep olacak, orduya karşı beklentilerini de ortaya koyduğu şu sözleri idi: “Koca bir askeri yıktılar, meğer kağıttan kaplanmış, biz bunu asker zannedermişiz, meğer ABD içini oymuş. O koca ağacı hop diye yıktılar. Ancak CHP’yi yıkamadılar.”
     </span>
    </p>
    <p class="2011yenimetin">
     <span>
      Bunun üzerine Başbakan Recep Tayyip Erdoğan’ın “Senin her yanın anayasa hukukçusu olsa ne yazar!” şeklindeki ithamına maruz kalmaktan kurtulamayacaktı.
     </span>
    </p>
    <p class="2011yenimetin">
     <span>
      ‘AK Parti ve Fethullah Gülen’i bitirme planı’ tartışmalarının olduğu günlerde, Batum, açıklamaları ile kendisini anayasa hukukçusu bilenleri şaşırtıp Erdoğan’ı haklı çıkartırcasına şu dehşetengiz sözleri de sarf edebilmişti: “Eğer Fethullah Gülen’i bitirme planıysa bir ordu yapar tabii ki. Gülen, Türk hukukuna göre kabul edilmeyen, hukuk dışı bir örgütlenmedir. Gülen’i bitirme planı anayasal görevi itibarıyla vardır. TSK’nın Gülen’i bitirme planı anayasal görevi itibarıyla vardır.” Mahkemelerin iki kez temyizden geçmiş beraat kararı, ‘anayasacı’ Batum için bir anlam ifade etmiyordu.
     </span>
    </p>
    <p class="2011yenimetin">
     <span>
      CHP’nin yemin krizine girmesine sebep olan, Ergenekon’dan yargılananları milletvekili adayı yapma fikri kimden çıkmıştı diye sormaya gerek yok herhalde.
     </span>
    </p>
    <p class="2011yenimetin">
     <span>
      Bir fenomen olmuştu sanki. İnternetteki sözlüklerde, hakkındaki yorumlar da dikkat çekiciydi. Mesela bir vatandaş, “Hukuk Kemalizm içindir’ düsturuyla hareket ediyor izlenimi veren insan. Hukukçu olduğunu duyduğumda ‘hadi lan’ demiştim.” diye tepkisini dile getiriyordu. Bir başkası da kısa ve öz bir şekilde Batum’u şöyle tanımlıyordu: “sabih kanadoğlu 2.0”
     </span>
    </p>
    <p class="2011yenimetin">
     <span>
      Ve Prof. Dr. Süheyl Batum, bu kadar malzemeyi Süleyman Demirel gibi siyasette yarım asır geçirmiş biri olarak değil, henüz bir yılını yeni doldurmuş bir siyasi olarak vermeyi başarmıştı. Onun için Ahmet Hakan, fırsatı kaçırmamış ve onu ‘CHP’nin Şevki Yılmaz’ı olarak nitelemişti.
     </span>
    </p>
    <p class="2011yenimetin">
     <span>
      Bütün bunları ve hayatına dair pek çok şeyi konuşmak için kendisini aradığımızda ise ilk tepkisi “Ergenekoncu diye yazacaksınız. İstediğinizi yazın.” oldu. Ama bizim ilave bir şey yazmamıza gerek yoktu. Ergenekon’da sahte delillerle işlemler yapıldığını savunarak bizzat kendisinin söylemleri vardı bu konuda: “Ne diyorlar? ‘Batum, Ergenekoncuları savunuyor’. Neden savunmayayım? Ben Ergenekoncuları savunurum.”
     </span>
    </p>
    <p class="2011yenimetin">
     <span>
      Artık pek çokları da ‘Yeni CHP’ için “Süheyl Batum’la buraya kadar” demeye başlamıştı. Fakat, senaryoyu yazanlara göre de öyle miydi acaba?
     </span>
    </p>
    <p class="2011yenimetin">
     <span>
      Süheyl Batum hakkında konuşmak istediğimiz, kendisini uzun yıllardır tanıyan arkadaşları ise ısrarla ‘bu işe bizi karıştırmayın’ ricasında bulundu. İsmi bizde mahfuz, konuşanlar ise ondaki bu değişimi anlamlandıramadıklarını, bu yüzden son yıllarda konuşup görüşmediklerini anlattılar.
     </span>
    </p>
    <p class="2011yenimetin">
     <span>
      Süheyl Batum, TÜSİAD’ın, 1992’de, Prof. Dr. Erdoğan Teziç başkanlığında bir grup bilim adamına hazırlattığı anayasa değişikliği raporunu hazırlayan ve orada “Korunan devlet değil, özgürlüğün kendisi olmalıdır” vurgusunu yapanlardan biriydi. O zamanlar ‘demokratik devlet’ yerine ‘demokratik toplum’ vurgusunu sıkça tekrarlayan Batum, 2001’de yine TÜSİAD için hazırlanan ‘düşünce özgürlüğünün sağlanması için gereken yasal değişikliklere ilişkin raporun açıklanması esnasında da “Şiddet ve zor kullanımını teşvik etmediği sürece dine dayalı devlet isteyenler de bunu söyleyebilmeli” düşüncesindeydi.
     </span>
    </p>
    <p class="2011yenimetin">
     <span>
      TÜSİAD’a danışmanlık yapan, öğrencileri tarafından hukukun üstünlüğünü önemseyen, onlara hukuk devletine inancı aşılayan bir hoca olarak görülen Batum’a ne olmuştu da siyasete merak sarmış, öğrencileri ve arkadaşları onu tanıyamaz hale gelmişti?
     </span>
    </p>
    <p class="2011yenimetin">
     <span>
      Yine ismi bizde saklı bir arkadaşının anlatımıyla, Süheyl Batum’un bugün geldiği nokta onun için şaşırtıcı değildi. Tanıyanlar, ‘fırsata göre oportünist’ olarak tanımladıkları Hoca’yı fikrî bakımdan da sallanan biri olarak değerlendiriyordu. Batum, anayasa profesörü olan Necmi Yüzbaşıoğlu ile birlikte Prof. Dr. Bülent Tanör’ün asistanlarından biriydi: “Bülent Hoca gayet liberal, açık görüşlü, Kemalist olmakla beraber daha töleran bir Kemalizm’e bağlı idi. Nedense bu asistanları en kötüsünden laikçi oldular.”
     </span>
    </p>
    <p class="2011yenimetin">
     <span>
      Ona göre, Batum, ‘özellikle AK Parti’nin iktidara gelmesinden sonra giderek anti liberal otoriter bir laikçi anlayışın önde gelen temsilcilerinden biri olmuştu.’
     </span>
    </p>
    <p class="2011yenimetin">
     <span>
      1955’te dünyaya gelen Bedii Süheyl Batum, hukukçu, Zeytinburnu Noterliği’nden emekli Gülöz Rezan ile yine bir hukukçu, avukat ve 1979-80 yıllarında AP Senatörlüğü yapmış Mehmet Sadık Batum’un oğlu olarak İstanbul’da doğmuştu. Türkiye’nin bildik aileleri ile akrabalık bağı vardı. Anneannesi kolundan Köprülüler ile akrabaydı.
     </span>
    </p>
    <p class="2011yenimetin">
     <span>
      Albay emeklisi Mehmed Sadettin Berkman ile Hatice Leman (Köprülü)’nün kızı olan annesi Gülöz Rezan Hanım, annesinin baba tarafının Fazıl Ahmet Paşa ve Köprülü Mehmet Paşa kollarından birinden geldiğini ama detayı hatırlayamadığını söylüyordu. Annesinin amcası ise Kocamustafapaşa muhtarlığını yapmıştı.
     </span>
    </p>
    <p class="2011yenimetin">
     <span>
      Rezan Hanım’ın ifadeleriyle, babası Mehmet Sadettin Berkman’ın halazadesi Oramiral Fahri Çoker’di. Çoker, 6-7 Eylül Olayları davasına bakan sıkıyönetim hâkimi idi. Fahri Çoker’in bir kardeşi de Bursa, Trabzon, Şanlıurfa valilikleri yapmış Ziya Çoker’di. Gazeteci-yazar Yılmaz Çetiner de Çoker’in ablası Nasip Çetiner’in oğluydu.
     </span>
    </p>
    <p class="2011yenimetin">
     <span>
      Süheyl Batum’un babası Mehmet Sadık Batum ise soyadından da anlaşılacağı üzere Gürcistan’dan gelmeydi. Aile, oradaki Acara Türklerindendi. Süheyl Batum’un dedesi, Sadık Bey’in de babası olan Abdülkadir Efendi, Fatih Medresesi’nde tahsil için gelmiş, icazet almış birisiydi. 1917 Bolşevik İhtilali olunca da geri dönememiş, Ruslar, ailesinden tek bir erkek bırakmamak üzere hepsini kesip öldürmüştü. Hocalık yapmayan Abdülkadir Efendi, Fransız idaresindeki Reji şirketinden, devletleştirildikten sonra adı Tekel’e dönüşen kurumdan emekli olmuştu.
     </span>
    </p>
    <p class="2011yenimetin">
     <span>
      Sadık Bey’in annesi Fatma Hanım ise Bulgaristan Şumnulu ve 93 Harbi’nde zulümden kaçıp Türkiye’ye gelenlerdendi. Sadık Batum, “Türkler her zaman mazlum oldular. Hiçbir zaman zalim olmadılar. İslam’ın hoşgörüsü olmasaydı 600 senelik hükümranlık zamanında tek bir Hıristiyan bile kalmazdı.” diyordu bugün. AP Senatörü ve parti sözcüsü olduğu dönemde Türkiye’ye gelen Bolşoy Balesi’nde, soy ismi de tutan bir sanatçı bayanla irtibat kurmak istemiş ama daha sonra o sanatçının, ülkesinde başı derde girer diye böyle bir temas kurmaktan vazgeçmişti Sadık Bey.
     </span>
    </p>
    <p class="2011yenimetin">
     <span>
      Batum ailesinde hukukçu olmak bir gelenekti herhalde. Sadık Batum’un vefat etmiş ağabeyi Emin Bey, eşi, kendisi, oğlu Süheyl Batum ve torunu da hukuk okumuştu.
     </span>
    </p>
    <p class="2011yenimetin">
     <span>
      1928’de doğan Sadık Batum, çok genç yaşta, hukuk fakültesi son sınıfta siyasete girmişti. Bir parti propagandası sırasında Karagümrük’te, kahvede seçmen olarak fikri sorulduğunda güzel bir konuşma yapan Batum, daha sonra DP’nin İstanbul İl Başkanı Prof. Dr. Kenan Öner’le tanışma imkanı bulmuş, böylece DP’li olmuştu. Turancılık Davası’nda sanıkların avukatı ve Hasan Ali Yücel’i komünistlikle suçlayıp Yücel’in kendisine dava açtığı kişi olan Öner, daha sonra DP’nin CHP’ye sert muhalefet yapmadığı gerekçesiyle arkadaşları ile birlikte 1948’de Millet Partisi’ni kuranlardan biriydi. Böylece Sadık Bey de Millet Partili olmuştu. Sonra Cumhuriyetçi Millet Partisi’nde 1957’de aday olan Batum, bu partinin Köylü Partisi ile birleşmesi sonucu Cumhuriyetçi Köylü Millet Partisi (CKMP) adını alan partide yoluna devam etmişti.
     </span>
    </p>
    <p class="2011yenimetin">
     <span>
      1959 tarihli gazeteler, ‘hizipçilik’ yaptığı iddiasıyla haysiyet divanına sevk edildiğini, bunun üzerine, onun da CHP’ye girdiğini yazar. Ancak Sadık Batum, CHP’ye hiç girmediğini, zira o zamanki CHP’nin düşüncelerine aykırı olduğunu, 1959-60’larda DP’ye dahil olduğunu, darbenin hemen öncesinde Adnan Menderes’in müşavirliğini yaptığını söylemektedir: “27 Mayıs, DP’nin pısırıklığı idi. Menderes’in orduya çok büyük itimadı vardı. Orduda tabandan korkun, tavandan değil.”
     </span>
    </p>
    <p class="2011yenimetin">
     <span>
      Vefa Spor Kulübü’nde yöneticilik de yapan Batum, siyasi hayatına AP’de devam etmiş, 1973’te AP senato adayı olmuş, kazanamamıştı. 1979’daki senato yenileme seçimlerinde ise ‘seçilmesini hiçbir gün arzu etmediğini’ söylediği Demirel’e rağmen kazananlardan biri olmuştu. Burada parti sözcülüğünü üstlenmişti. 12 Eylül döneminde ise yurtdışına çıkış yasağı alan, parti kurması ve yöneticilik yapması yasaklananlardan biri oldu. Yasağı delmek için bağımsız aday olması da işe yaramadı. Büyük Türkiye Partisi işi olmayınca DYP’ye katıldı. İsmi 1987’de ön seçimi de kaybeden eski politikacılar arasındaydı. Bunlara rağmen Sadık Batum’un Türk seçmeni hakkındaki sözleri tarihi bir gerçekliğe işaret ediyordu: “Ne olursa olsun halk en iyisini yapar. Hep iyisini yapmıştır çünkü.”
     </span>
    </p>
    <p class="2011yenimetin">
     <span>
      İşte bu Gülöz Rezan-Mehmet Sadık Batum çiftinin iki çocuğundan biri (diğeri sanat tarihçisi Serap Hanım’dır) olan Bedii Süheyl Batum, mutlu bir çocukluk dönemi geçirdi. Süheyl, kendi babasının acele ile koyduğu Gülöz isminden çok çeken Rezan Hanım’ın koyduğu bir isimdi. Bedii de babası Sadık Bey’in tercihiydi.
     </span>
    </p>
    <p class="2011yenimetin">
     <span>
      Galatasaray’ın ilkokul kısmına, kayıt zamanını kaçırdıkları için gidemeyen Bedii Süheyl, ilkokula Şişli 19 Mayıs İlkokulu’nda başladı. Sonrasında Galatasaray Lisesi’ne devam etti. 1975’te buradan mezun olan Batum, doktor olmak istiyordu. Ancak tıp eğitiminin zorluğunu dikkate alan ailesi onu hukuk eğitimine yönlendirdi.
     </span>
    </p>
    <p class="2011yenimetin">
     <span>
      O yıllarda Türkiye’deki karışık ortam anne ve babasını da tedirgin etmeye yetmişti. Sadık Batum’un, çok ilerici bulunan 1961 anayasası sayesinde günde 25 kişinin öldüğünü söylediği böyle bir zamanda, Batum ailesi çocuklarının Türkiye’de kalmasından yana değildi. Süheyl Batum da arkadaşlarıyla birlikte gittiği Paris’ten ailesine Pantheon Sorbonne’a kaydını yaptıracağı haberini verdi zaten. Başarılı bir öğrencilik hayatı oldu burada. Hukuk fakültesini ilk üçe girerek bitirdiğinden Fransa Cumhurbaşkanı, babası Sadık Bey’i mektupla kutlamıştı.
     </span>
    </p>
    <p class="2011yenimetin">
     <span>
      Süheyl Batum, 1979’da, babasının senatör olduğu yıl üniversiteyi bitirdi. Karışık ortamdan uzaklaşmak için yurtdışına gitmişti ama geri döndüğünde Türkiye’de darbenin ayak sesleri duyulmaya başlamıştı. İstanbul Üniversitesi Hukuk Fakültesi Anayasa Hukuku kürsüsünde Orhan Aldıkaçtı’nın asistanlığını yaparak başladı akademik hayatına. 1985’te, Siyasal Katılma Aracı Olarak Referandum tezi ile doktor, 1990’da doçent ve 1996’da profesör unvanlarını aldı. Bir yıl sonra Galatasaray Üniversitesi İletişim Fakültesi’ne dekan olan Batum, 2000 yılında, bu sefer Bahçeşehir Üniversitesi Hukuk Fakültesi’nde dekanlığa getirildi. 2003-2007 yılları arasında aynı üniversitenin rektörlüğüne atansa da, süresi dolduğunda rektörlüğü yeniden uzatılmadı. Bu dönemde, Beşiktaş’taki Bahçeşehir Üniversitesi binasında imara aykırı işlemler sebebiyle diğer sorumlularla birlikte Batum’a da dava açıldı. 3 yıldan 16 yıla kadar hapsi isteniyordu.
     </span>
    </p>
    <p class="2011yenimetin">
     <span>
      Pek çok kitap ve makaleye imza atan Batum, öğrencileri tarafından da sevilen bir hoca olarak bilindi. Babasına göre ise Batum, hayatta hep doğrudan yana, dünya malına itibar etmeyen, mütevazı, güler yüzlü birisiydi. Ancak siyasetteki yansıması, babasını da kuşkuya düşürmüş olmalı ki o da “Siyasetteki şeyine bakmayın.” diyordu. Askerliğini Isparta’da kısa dönem yapan, hayatını Oya (Aytaç) Hanım’la birleştiren Bedii Süheyl Batum, bu evlilikten 1985 doğumlu –ki o da dedesi ve babası gibi hukuk eğitimi aldı, Sorbonne’u bitirdi- Ahmet Kaan ile 1990’da dünyaya gelen Aslı Gizem adlarında iki çocuk sahibi oldu.
     </span>
    </p>
    <p class="2011yenimetin">
     <span>
      2000 yılında Galatasaray Spor Kulübü’nün Alp Yalman başkanlığındaki yönetimine giren Batum’un ismi, koalisyonlar ve krizlerin eksik olmadığı aynı dönemde ülke siyasetine yeni isimler sokma arayışı içinde olanlar tarafından da gündeme getirildi. O zaman merkez sağın yeni lider adayı diye Amerika’dan çağrılan Mehmet Ali Bayar’ın Demokratik Türkiye Partisi (DTP) Başkanı seçilmesiyle, Batum’un adı da bu oluşumun içinde geçmeye başladı. Fakat Batum, o ana kadar bütün talep ve davetlere mesafeli durdu. Ta ki AK Parti, iktidarını pekiştirene kadar…
     </span>
    </p>
    <p class="2011yenimetin">
     <span>
      <span>
      </span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action;jsessionid=7176C15F55274498BF8E279C4BAE1C0C?newsId=30068), [web.archive.org (arşiv bağlantısı)](http://web.archive.org/web/20140926100725/http://aksiyon.com.tr/aksiyon/newsDetail_getNewsById.action;jsessionid=7176C15F55274498BF8E279C4BAE1C0C?newsId=30068)
