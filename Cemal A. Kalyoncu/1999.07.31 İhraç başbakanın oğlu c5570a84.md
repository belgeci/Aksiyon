# İhraç başbakanın oğlu

*Cemal A. Kalyoncu 1999.07.31*

<div class="pNewsDetailMainContent ctx_content" itemprop="articleBody">
 "Tarihçi tarihe haksızlık etme hakkına sahip değil. Tarihçi kendi özlemlerini de anlatan biri olmamalı".Gazeteci olarak tanıdığımız doçentlik yanı pek bilinmeyen Orhan Koloğlu'nu, arşivlerde yaptığı araştırmalardan dolayı bir Osmanlı tarihçisi olarak adlandırmak yanlış olmaz herhalde. Koloğlu aynı zamanda kendisi ve ailesinin de tarihçisi. Bugüne kadar 40 kitap yayınlayan, tarihe haksızlık etmeye hakları olmadığını bilen bir tarihçi. Ben de biraz tarihçilik yapayım dedim ve anlattıklarından yola çıkarak kendi tarihini yazmaya karar verdim. Tarihe ve tarihçiye haksızlık etmeden, kendi özlemlerimi anlatmadan...
 <br/>
 <br/>
 Orhan Koloğlu (aslında Kuloğlu), Türkiye'nin bugüne kadar ihraç ettiği ilk ve tek başbakanın oğlu. 1882'de Libya'da 29 çocuklu bir ailenin sonlara yakın sırada doğan bir çocuğu olan babası Suut Sadullah, 194852 yılları arasında Libya'nın daveti ve Türkiye Cumhuriyeti'nin de izniyle bu ülkede başbakanlık yapar. Suut Sadullah'ın büyükbabaları 1800'lü yıllarda Mehmet Ali Paşa'nın yanında Yeniçeri askeri olarak Mısır'a gider. Bilindiği gibi Yeniçeri'ler, savaşlarda gayrımüslim olan çocukların devşirilmesi suretiyle Osmanlı ordusuna kazandırılan kişilerden oluşan bir teşkilattır. Ama o yıllar Yeniçeri ocağının bozulduğu bu yüzden de kaldırılmasının tartışıldığı dönem olduğu için bu kaideye pek riayet edilmez. Yeniçerilerin aralarına Türkler de dahil edilir. Özellikle Kuzey Afrika'da görev yapacak olanlar Balkanlar'dan devşirme yerine Anadolu insanından seçilir. Çünkü Kuzey Afrika'yı Hıristiyan Avrupa'ya karşı koruyacak olan askerin güvenilir olması önemlidir Osmanlı için. Bu yüzden Libya, Mısır gibi bu ülkelerde Türkler'in itibarı yüksektir ve orada yönetenler sınıfı bunlardan oluşur.
 <br/>
 <br/>
 4 kadın 29 çocuk
 <br/>
 <br/>
 Yeniçeri'nin evlenmesi yasaktır, çünkü onlar 'kuloğlu'dur. (Osmanlıca'da vav harfi hem u hem o okunduğu için ailenin soyadı Koloğlu kalır.) Ama Orhan Koloğlu'nun dedeleri bu kaideyi bozar ve evlenir. Orhan Koloğlu'nun büyükbabası Hacı Mebruk Efendi'nin dört (Hanımlardan üçü Arap kökenli, Orhan Bey'in de büyükannesi olan dördüncü eşi Hacı Nine ise Girit'lidir) evliliğinden 29 çocuğu olur. Osmanlı devletinin istemesi halinde 500 silahlı asker çıkarabilen bir maiyete sahip Hacı Mebruk Efendi, o zaman Mısır'a bağlı olan Derne, Bingazi ve İstanbul arasında yağ ticareti yapmaktadır. Sarayın yağı da oradan sağlanır. Hacı Mebruk Efendi, Payitaht'a her seyahatinde 14'ü erkek 29 çocuk arasından Orhan Koloğlu'nun babası Suut Sadullah'ı alırmış yanına hep: "Babam zannediyorum zekası parlak bir çocuktu, büyükbabam diğerlerine rağmen onu alırdı yanına". Suut Sadullah, bir seferinde paşa elbisesi giydirilerek Abdülhamit'in karşısına çıkarılır. Bundan sonra küçük Sadullah, Taksim'in arka tarafında yer alan o zaman ileri gelenlerin çocuklarının devlet adamı yetiştirilmek için okutulduğu Aşiret Mektebi'ne kaydolur. Ondan sonra 1902'de Mülkiye'yi de bitiren Sadullah Bey, önce doğduğu yer olan Derne'ye nahiye müdürü olur. Derne'ye gider gitmez bir evlilik yapan Suut Sadullah'ın bu ilk evliliğinden bugün hiçbiri hayatta olmayan üç çocuğu olur: Albay İzzettin, Mahmut ve Emine Hanım. Sadullah Bey ikinci evliliğini Balkan, Birinci Dünya ve Kurtuluş Savaşlarından sonra 1926'da Bektaşi dedelerinden PostaTelgraf Başmüdürlüğünden emekli Eşref Balum'un kızı Emine Refika Hanım'la yapar. Bugün Milliyet gazetesinde spor yazarlığı yapan eski futbolcu Doğan ile Orhan Koloğlu bu evlilikten dünyaya gelir.
 <br/>
 <br/>
 Arap Kaymakam
 <br/>
 <br/>
 Sadullah Bey, Türkiye Cumhuriyeti kurulduktan sonra neredeyse bütün hayatı boyunca kaymakamlık yapar. Kırklareli/Pınarhisar, Trabzon/OfSürmene, Karacabey, Kadınhan'da Arap Kaymakam lakabıyla uzun yıllar görev yapar. Çalışmayı çok sevdiği için, boş oturan halkı görünce döve döve iş yapmaya zorlayan birisidir Suut Sadullah. Bu vasfı ile birçok okul, köprü vs yapımına önayak olmuş, üzüm bağları kurulmasını sağlamıştır görev yaptığı yerlerde. Sadullah Koloğlu, Hakkâri ve Bitlis valiliği yaparak bürokratik kariyerini tamamlar. 194852'de de Libya'dan gelen teklif ile bu ülkede başbakan olur. 2. Dünya Savaşı bitmek üzere iken Libya'da yeni hükümet kurulmaktadır. İtalyanlar'ın yerlilerin okumasını engelleyen politikaları sonucu yetişmiş eleman olmaması neticesinde, zamanın kralı, Suud Sadullah'ı ve babasını da iyi tanıdığı için ona başbakanlık teklifinde bulunur. Bir başka neden de kralın, İngiliz ve İtalyan'lara karşı ancak Türklerin baş kaldırabileceği ve haklarını daha iyi savunabileceklerine inanması. Sadullah Bey, Türkiye'ye dönmek üzere iken 1952 yılında Libya'da vefat eder. Öldüğünde miras olarak çocuklarına banka hesabından çıkan 45 sterlin kalır. Türkiye'ye Orhan'ın amcası Abdülhamit ve birkaç kuzeni gelir. Ailenin büyük bir kesimi Libya'da kalır. Özellikle Kaddafi idaresindeki Libya'da insanları fişlemek kolay olduğundan aile fertleri geçen sürede birbirleriyle irtibat kuramaz. Buraya gelenler artık Türk, orada kalanlar da Arap'tır.
 <br/>
 <br/>
 Roma kalsın Karaçi alayım
 <br/>
 <br/>
 Suut Sadullah'ın Doğan'dan sonra 1928 (nüfusta 1929)'de Konya Kadınhan'da dünyaya gelen ikinci çocuğu Orhan Eşref, gazetecilik yaparak çalışmaya başlar. Ama özellikle gazetecilik sonrası, İnönü hükümetinde basınla ilgili bakan olan Ali İhsan Göğüş'ün istemesiyle 196471 yılları arasında yaptığı Turizm ve Basın Ataşeliği sırasında görev aldığı Roma, Karaçi, Paris, Almanya, Libya, Beyrut, Tunus, Cezayir ve Londra'da bütün eski eser kütüphane ve arşivleri ile üniversite kütüphanelerinde Osmanlı tarihi üzerinde yaptığı araştırmalar ona tarihçi kimliğini kazandırır. Bu araştırmaları sonucunda yazdığı 40 kitabın dışında henüz kaleme alınmamış en az yirmi yeni araştırma konusu olabilecek bilgi edinir Koloğlu. Özellikle Lübnan, Tunus gibi sıcak ülkelerde işin erken bitmesini fırsat bilerek tüm vaktini arşivlerde geçiren Koloğlu, o tarihlerde ne bulursa toplar: "1969'da Roma'da iken Karaçi'ye gitmek istedim. Herkes deli diye baktı. Halbuki en güzel araştırmalarımı Karaçi'de yaptım. İstiklal Savaşı sırasında Hint Müslümanlarının yaptığı mitinglere ait belgeler, para göndermeleri, İngilizlere karşı çıkışları ile ilgili inanılmaz belgeler buldum." Ondaki bu araştırma 'manyaklığı', (bu kelimeyi kullanmayacaktım aslında ama bir kitabında kendisi kullandığı için yazdım) tutkusu on yaşlarında iken, fotoğraf meraklısı dedesi Eşref Bey'le beraber Konya'nın tarihi mekan ve mezarlıklarını fotoğraflarken başlar. Ona düşen görevse mezar taşlarındaki yazıların fotoğrafta daha belirgin olması için onları boyamaktır. Koloğlu, araştırmalarını daha da derine götürme imkanını ise 12 Eylül İhtilali'nin kendine getirdiği kısıtlamalar yüzünden hiçbir yerde iş verilmediği zamanda bulur.
 <br/>
 <br/>
 Paşa saçını uzun bulunca...
 <br/>
 <br/>
 1973 ortasında Ecevit hükümeti sırasında Basın Yayın Genel Müdürlüğü'ne getirilen Koloğlu burada onun takdirini kısa zamanda kazanmış olacak ki Ecevit kendi adına demeç verme yetkisi bile verir ona. Ecevit'in başbakanlıktan ayrılması ile Koloğlu da Basın Yayın Genel Müdürlügü'nden ayrılır. Onun bu göreve tekrar gelişi 197879'da yine Ecevit'in başbakanlığı zamanında olacaktır. Koloğlu, bu arada da dört yıl boyunca CHP'nin dış ilişkiler danışmanlığını yapar. Ecevit'le beraber olması askerler nezdinde onun 'Ecevit'in adamı' damgasını yemesine yol açar. 12 Eylül Koloğlu için bütün kapıların yüzüne kapanması demektir: "Hiçbir işe giremiyor ve hiç bir şey yapamıyorum. Darbeden sonra hiç bir iş vermediler. Turizm Bakanlığı'nda bir yere tayin ettiler, oturacak yer yok. Üniversite istedi, senatodan karar çıktı, tarih bölümüne geçecektim ona da izin vermediler. Meclis Kütüphanesi'ne girmemi bile engellediler. Müdür beni tanıyordu. Suat İlhan Paşa'ya durumu anlatır ve bir aylık çalışması var der. Paşa tamam der. Ertesi gün gittim, müdür kıvranıyor: Paşam saçlarını biraz uzun bulmuş. Halbuki benim bundan (fotoğraflardakinden) uzun saçım olmadı. Şaşırdım ama hemen gittim berbere üç numaraya vurdurdum." 12 Mart'ta da Beyrut'ta görevli olan Koloğlu İhtilal sonrası Türkiye'ye çağrılır ve Filistin Kurtuluş Örgütü ile ilgili rapor hazırlamaktan 15 gün kendi deyimiyle Ankara Hilton'da (O zamanlar Ankara Cezaevi'ne öyle denirdi) hapis yatar. O tarihlerde bugün aralarında Aydınlıkçıların da bulunduğu Türkiye'den bazı kişiler Filistin Kurtuluş Örgütü'nde eğitim alır. Koloğlu, raporda FKÖ ile ilgili Türk basınında 'Türkiye'nin aleyhine çalışıyorlar' diye çıkan haberlerle Beyrut basınını karşılaştırarak olayın farklı olduğunu ortaya koymaya çalışmaktadır.
 <br/>
 <br/>
 Mekteb-i Sultânî yılları
 <br/>
 <br/>
 Orhan Koloğlu 1939'da Galatasaray'da leylî okumak üzere İstanbul'un yolunu tutar. Babası Hakkari'de vali olan küçük Orhan, annesi ve dedesini Kadınhan'da bırakarak Galatasaray'daki abisi Doğan'ın yanına gelir. Abisi Doğan yalnız kaldığı için 1947'de iki kardeş okulu beraber bitirir. Torik Necmi, Doğan Koloğlu, Ekmel Barutçu, Galatasaray takımında oynayan ünlü futbolculardır. Orhan da futbol oynar ama hiç profesyonel olmaz. Beşiktaşlı Gündüz Kılıç ise onların gençlik arkadaşıdır. Beyoğlu alemlerindeki dokunulmazlığı Galatasaraylı olmaları sayesinde Baba Gündüzler'in öncülüğünde yaşarlar: "Bir seferinde Baba Gündüz, iyice içmiş, ona destek vererek yürüyoruz Taksim'de. Arkadan bir taksici 'Gündüz abi taksi lazım mı?' O da '5 metre avans, takip et' dedi ve taksi bizi eve kadar takip ederek parasını da aldı."
 <br/>
 <br/>
 'Gazete çıktığı sürece etkilidir'
 <br/>
 <br/>
 Koloğlu, 1947'de Sulhi Garan'ın Türk Spor adlı gazetesinde spor yazarlığı ile başlar gazetecilik hayatına. Önce futbol yazıları sonrasında sporun her alanında yazılar yazar, muhabirlik yapar. Bu arada babasının çağrısı ile altı ay kalacağı Libya'ya gider anne ve abisi ile beraber. İstanbul Üniversitesi Tıp Fakültesi'ne de devam etmekte olan Koloğlu, Libya'ya gidince üniversiteyi bitiremez, yarım bırakır. Dönüşte Son Saat'te sayfa sekreterliği yaparak devam eder mesleğe. Aziz Nesin, Çetin Altan Vâlâ Nurettin'lerle beraber Akşam'da çalışır. Yıllardır DP aleyhtarı yayınlar yapan Malik Yolaç'ın Akşam'ı bir gün politika değiştirir. Bugüne örnek teşkil etmesi açısından bana ilginç gelen olay Koloğlu'nu da şaşırtmıştır: "Bir gün patron beni çağırdı, 'Orhan politikayı değiştiriyoruz' dedi. Daha ben 'Ama..' demeden beni görevden aldı. Adama hak veriyorum, gazete kapandıktan sonra istediğin kadar muhalif veya taraftar ol, önemli değil. Gazete çıktığı sürece etkilidir. Meğer Malik Yolaç'a İş Bankası'ndan kredi verilmiş. Bir de gemileri limanda öncelikli boşaltılacak. Onun karşılığı olarak biz de hükümeti destekleyeceğiz". Koloğlu, buradan ayrılınca Yeni İstanbul, Yeni Sabah gibi gazetelerde bunalıma girecek şekilde gece gündüz çalışır, bazen iki gazete birden çıkarmak zorunda kalır. 1964'te Gazetecilik Enstitüsünü bitirir, ardından Strasbourg'da doktora yapar. Basın Ataşeliğini bıraktığı 1971'den sonra birer yıl Milliyet ve Hürriyet gazetelerinde çalışan Koloğlu, en son Mehmet Barlas'ın yönetimindeki Milliyet'te görev alır 1986'da, ama yürütemez. 1978'de Hacettepe'de tarih dersi vererek üniversiteye giren Koloğlu ihtilalin getirdiği sıkıntılardan sonra da 198284 arası Libya'da kendisine doçentlik payesini kazandıracak eğitimi tamamlar.
 <br/>
 <br/>
 1960'ta, Osmanlı'nın son sadrazamı Tevfik Paşa'nın torunu, Ali Nuri Okday'ın kızı ile ilk evliliğini yapan Koloğlu, 1972'de ikinci evliliğini bu sefer bir Alman'la yapar. Hiç çocuğu olmayan Koloğlu, şimdilerde Milliyet'in pazar ekindeki yazılarının dışında adım atacak yeri olmayan, bir evden ziyade arşiv havasını estiren mekanında, televizyondaki tenis maçlarının eşliğinde önceden yaptığı araştırmaları kitaplaştırmaya çalışıyor, aynı 'manyaklık' ve tutkuyla...
 <br/>
 <br/>
 email: ckalyoncu@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4696-37-ihrac-basbakanin-oglu.html), [web.archive.org (arşiv bağlantısı)](http://web.archive.org/web/20151027070005/http://www.aksiyon.com.tr:80/aksiyon/haber-4696-37-ihrac-basbakanin-oglu.html)
