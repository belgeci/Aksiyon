# O hala ukala

*Cemal A. Kalyoncu 2000.09.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yazar, şair, kültür eski bakanı Prof. Dr. Talât Halman benim konuşmaya başlamak için seçmediğim bir konuda açıklama yapma gereği duyarak giriş yapıyor hikayesine: "Yahudi kökenli, Selanikli, dönme filan diye yazıyorlar. Hiç ilişkim yok."
  </font>
 </div>
 <div id="newsText">
  <font class="detail-text">
    Nereden çıkıyor bunlar o zaman?
   <br/>
   <br/>
   "Soyadımdan galiba. Soyadımı yabancı kökenli filan gibi görüyorlar. Halbuki soyadım Trabzon'un Holamana köyünün adından geliyor. Soyadı kanunu çıktıktan sonraki 1935 yılında babam Atatürk'ün Bahriye ile yaptığı bir gezide filo kumandanı iken Atatürk babama gezi sırasında 'Hangi soyadını aldın?' diye sormuş. Babam da Halman deyince, Atatürk'te "hal şimdiki durum, 'man' da adam yani modern insan, tam bizim cumhuriyetimizde istediğimiz modern insan" demiş. Bunun üzerine babam da cesaret edip, o benim köyümün ismi diyememiş. Dolayısıyla Atatürk'ün onayı vardır bizim soyadımızda. Hem Türkiye tarihinde hiç Musevi kökenli, hatta Selanikli, yahut da dönme denebilecek amiral olmadı. Babam orduda amiralliğe kadar yükselmiş birisi. Annemin tarafı da gayet koyu, mutaassıp, şimdi kökten dinci diyebileceğimiz Müslüman geleneklere fevkalâde bağlı bir aile. Trabzon'da herkes bilir o sülaleyi Nemlizadeler diye. Nemlizade Tahsin Paşa'nın torunuyum ben."
   <br/>
   <br/>
   Kimseyi suçlamak için değil ama benim bildiğim dönmelik içte (aile hayatında) Musevi, dışta Müslüman ritüellerine uymayı gerektiren bir yaşam biçimidir. Neyse, devam ediyoruz.
   <br/>
   <br/>
    Aile göçmen mi, Trabzon'a nereden gelmiş?
   <br/>
   <br/>
   "Babamın ailesi Trabzon'un Holamana köyünden çok mütevazı bir aile. Baba tarafımdan çok gerilere gidemiyoruz ama annemin ailesinin muazzam bir şeceresi var. Çok zengin bir aile Nemlizadeler. 16. yüzyıla kadar tespit etmişler, belgeler saklanmış aile içinde. Şimdi Sabancı'lar, Koç'lar ne kadar ünlü ise 19. yüzyılda da Nemlizadeler büyük bir tüccar aile olarak tanınıyorlar."
   <br/>
   <br/>
   Baba tarafından dedesinin ismini alan Talât Bey, nüfustaki ismi Mahmut Talât, kitaplarında kullandığı ismi ile de Tümamiral Sait Talât'ın oğludur. Talâtİlhame çiftinin tek oğlu olan Sait Bey, 1112 yaşlarında iken, babasının memur olduğu Bahriye Nezareti'ndeki deniz okuluna yazılır. Okulu birincilikle bitirir. Atatürk'ün İhtiyat Filosu Komutanlığı'nı da yapar, sözünü esirgemeyen birisi olmasına rağmen rütbe alarak amiralliğe kadar yükselir: "Babam çok öfkeli, sinirli olan bir adamdı. Evin içinde herkesi titreten o kadar büyük hacimli ses az duydum. Siyasi ve askeri konularda da bütün düşüncelerini büyük bir açıklıkla dile getiren bir adamdı. Nasıl o kadar ilerleyebildi..." Tümamiral Sait Halman, bu açıksözlülüğü sesebiyle Atatürk tarafından Milli Müdafaa Vekaleti Deniz Müsteşarlığı görevine de getirilir.
   <br/>
   <br/>
   Deniz Kuvvetleri'nin teşvik etmesinin yanında ikinci çocuğunun doğması vesilesi ile 30'un üzerinde de kitap yazan Sait Halman, Piri Reis Haritası hakkında ilk araştırmaları yapanlardan birisidir: "Büyük bir ihtimalle, o kitapların çoğunu, benim doğmam sebebiyle aileyi geçindirebilmek için, benim yüzümden yazmış. Onun için çok ihtihar ederim." Sait Halman, cumhuriyetin ilanından kısa bir süre sonra Fatma İclal Hanım'la evlendirilir: "Daha önce tanışmıyorlar, aileler evlendiriyor. Özellikle bizden önceki nesilde servet dağılmasın diye hep kardeş çocuklarını evlendirmişler. Ama ailenin bir kanadında özürlü sayısı artınca, evlilikte dışarıya açılmışlar. Babam da öyle, ailenin bir tarafında o rahatsızlıklar olmasa idi büyük bir ihtimalle aile içindeki biri ile evlenecekti." Fatma İclal Hanım, devrin en önemli ailelerinden Nemlizade Tahsin Paşa'nın kızıdır: "Tahsin Paşa, çok zengin bir adamdı. Zevkü sefa içinde yaşayan bir mirasyedi. Abdülhamit'e kredi veriyor ve böylece sivillere de verilen paşalık unvanını alıyor." Nemlizade Tahsin Paşa'nın birçok kızkardeşi olur. 20'li yaşlarında Trabzon Belediye Başkanlığı yapan erkek kardeşi Cemal Bey ise abisi Tahsin Paşa'nın tam tersi özelliklere sahip mazbut bir adamdır. Tahsin Paşa vefat edince, iki evliliğinden doğan yedi çocuğu, evlat sahibi olamayan Cemal Bey ile eşi Seher Hanım tarafından Mühürdar'daki köşklerinde büyütülecektir.
   <br/>
   <br/>
   Tahsin Paşa'nın en büyük çocuğu olan Ferit, uzun yıllar İstatistik Umum Müdürlüğü görevinde bulunur. İkinci Ziya ise, Talât Halman'ın anlatımıyla "Tamamiyle değersiz, kumarbaz olduğu muhakkak da aynı zamanda sahtekâr" bir adamdır. Tahsin Paşa'nın ilk evliliğinden bir de kızı olur. Tahsin Paşa ikinci evliliğini ise Şeref Nur Hanım'la yapar. Şeref Nur Hanım, padişah doktorlarından Miralay Rıza Bey'in kızıdır. Tahsin Paşa, Şeref Nur Hanım'la evliliğinden ise dört çocuk sahibi olur. Paşa'nın ikinci evliliğinden en büyük çocuğu Talât Halman'ın da annesi Fatma İclal Hanım'dan sonra, 1930'lu yıllarda Berlin'de öğrenci iken boks şampiyonu olan Kemal Nemli doğar. Kemal'den sonra doğan Belkıs Hanım ise, Türkiye'nin ilk PTT Umum Müdürü ve 3, 4, 5. Dönem Kars Milletvekili Baha Tali Öngören ile evlenir. Tv yapımcısı, İletişim Fakültesi öğretim görevlisi Talât Halman'ın 'çok samimi bir sosyalistti' dediği Mahmut Tali Öngören işte bu çiftin çocuklarıdır. Belkıs Hanım eşi Baha Tali Bey vefat edince kendisini resme verir ve sergiler açar. Baha Tali Öngören'in kardeşi Dr. İbrahim Tali Öngören de Atatürk'ün şahsi doktorluğunun yanında Varşova Büyükelçiliği ile Diyarbakır, İstanbul ve Elazığ'dan Halk Partisi adına milletvekilliği yapan bir kişidir. Tahsin PaşaŞeref Nur çiftinin en küçük oğlu ise 19293031 yıllarında Fenerbahçe'nin kalesini koruyan futbolcu ve aynı zamanda boksör olan Rıza Nemli'dir. Nemlizadeler ilerleyen yıllarda eski popülaritelerini kaybedecektir.
   <br/>
   <br/>
   Babası Fahri Korütürk'e kızıyor
   <br/>
   <br/>
   Amiral Sait Halman'la evlenen Fatma İclal Hanım'ın büyüğü kız (Leyla Hanım, şimdi emekli olan İstanbul Üniversitesi Tıp profesörlerinden Tahir Göksel'le evlidir), iki çocukları olur. Nüfusta kayıtlı ismi ile Ümit Talât Halman ise 1931 yılında, babaannesinin yüzyılın ilk çeyreğinde satın aldığı İstanbul Kadıköy'deki Şefikbey Sokak 13 numaradaki evinde doğar: "Bizim neslimizde o kadar fakirlik vardı ki... Sıkıntılar olduğunun farkında idim, hep ayın sonunu nasıl getireceklerini söylerlerdi ama bir taraftan da güzelliklerden yoksun kalmamaya çalışırlardı. Ama ben çok güzel bir çocukluk geçirdim." Duygulu ve içli bir çocuk olan küçük Talât'ın üzerinde, babasının inanılmaz sinirli ve öfkeli bağırışlarının etkisi büyük olur. Belki de bunun için tümamiral oğlu olmasına rağmen asker olmayı hiç düşünmez: "Babamın bağırışları çok kötü etkiledi beni. Çok kötü hakaret ve küfrederdi. Haksız bağırdığında belli etmezdim ama çok üzülürdüm. Babam herkese bağırırdı. Mesela Gölcük'te yüksek rütbeli subaylar yemek yarışı yaparlardı. Babam denizaltı filosunun komutanı, Fahri Korutürk de kurmay başkanı idi. O yarışmalarda genelde babam birinci olurdu. Fakat bir keresinde yemek yeme yarışını Fahri Korutürk kazandı diye Sait Paşa bir kızdı bir kızdı... Ki babam evde iskambil, pişpirik oynayalım dediğinde kendi çocuğuna yenilmeyi bile zül addeden bir adamdı. Babamdaki gibi o tür disiplin ve haşin davranışlara tahammülüm yoktu. Babam da onu gördü ve asker olmam için hiç ısrarcı olmadı." Halman asker olmak yerine o yıllarda okumaya ve edebiyata merak salar. İlk şiirini henüz altı yaşında yazar. Yaşının ilerisinde kitaplar okur: "Okumaya başlar başlamaz şiire yöneldim ve kendimi çok büyük ölçüde edebiyata vermeye karar verdim. Ve o yaşlarda, pek az profesyonel askerde rastlanan bir kültür birikimine sahip babamın entellektüel dürüstlüğü ile annemin yumuşak üslûbunu sentez yaparak kendimde uygulamaya yöneldim." İlk eğitimine Moda 8. İlkokulu'nda başlayan Halman, ardından Robert Kolej'e devam eder. Rahmi Koç, Prof. Oktay Yenal, Halman'ın kuzeni Mahmut Öngören, Türkkaya Ataöv, tıp profesörü Teoman Onat gibi bugünün birçok ünlüsü ile Kolej'in 1951 mezunları (Bugün Robert Kolej Mezunları Derneği ile 15 yıldır da Robert Kolej Mütevelli Heyeti Üyesi olan Halman ve 1951 mezunu arkadaşları her yıl değişik bir yerde eş, çocuk ve torunlarının da katıldığı sınıf toplantıları yapmaktadırlar) arasında yer alacak olan Halman'a her konuda itiraz eden birisi olduğu için arkadaşları 'Ukala' lakabını uygun görür. Halman, beklendiği gibi Kolej'in edebiyat bölümünden mezun olmuştur: "Küçükken mühendis olmayı düşündüm. Bir ara böyle bir hedefim vardı. Yol, köprü mühendisi olacağım, 40 yaşında milletvekili, 44 yaşında başbakan, 48 yaşında da cumhurbaşkanı olacağım." Halman 40 yaşından yedi gün aldığında milletvekili değil ama bakan olur.
   <br/>
   <br/>
   Halman, kolej bitmeden babasını da kaybettiği için aile zor geçinmektedir. Okulu bitirip bir an önce meslek sahibi olması gerekmektedir. Annesinin çok istemesiyle mühendis olmayı veya edebiyatta yol almayı düşünür. Annesinin, onun için düşündüğü ikinci meslek hariciyeciliktir. 1951'de mezun olduktan sonra para kazanmak için bir yıl Unilever'de tercümanlığın yanında çeviriler (İlk çevirisini William Faulknier'den gerçekleştirir) de yapar. Sonra Amerika'nın yolunu tutar, siyasal bilgiler ve devletler hukuku dersleri almaya başlar. Yıl 1953'tür. Ancak Halman'ın aklı edebiyattadır. Halman, Colombiya Üniversitesi'nde diğer derslere girerken edebiyat derslerine de devam eder. Daha öğrenci iken ona ders verdirirler: "O da çok hoşuma gitti. Akademik hayata devam etmeye karar verdim. Sonra şiirle meşgul oldum, şiir çevirileri yaptım." Kararını vermiştir artık...
   <br/>
   <br/>
   Hayatında yön veren iş
   <br/>
   <br/>
   1960'a kadar Colombiya Üniversitesi'nde bulunan Talât Halman, 1998'e kadar Amerika'da kalır. Geçen sürede aralıklarla Türkiye'ye gelmesinin sebebi ya askerlik, ya bakanlık ya da gazetede köşe yazarlığı yapmak içindir. 1960 İhtilali'nde Colombiya Üniversitesi'nde hoca olan Halman, Amerika'da yapılan yürüyüşlere katılmaz ama basın bültenlerini kaleme alma görevini üstlenir. Halman aynı yılın kasım ayında askerlik için Türkiye'ye gelir. Vedat Demirci, Mustafa Akbulut, Hüseyin Yaşat Manav, Ertuğrul Zekai Ökte, Osman Edin, Demir Demirgil, besteci Ferit Tüzün, yine besteci Cengiz Tanç gibi isimlerle yapacağı askerlik görevinde tümamiral oğlu olmanın kolaylığını görecektir: "Babam amiral olduğu için bazı ayrıcalıklar tanıdılar." Halman'a sivil bir görev verilir, yeni kurulmuş olan DPT'de yayın ve temsil şubesini kurması istenir ondan. Bir süre sonra da ilk Yüksek Planlama Kurulu'nun raportörü olarak görevlendirilir. İnönü koalisyon hükümetinin başbakanı, Ecevit çalışma bakanı, Turan Feyizoğlu, Ekrem Alican başbakan yardımcısıdır bu dönemde: "Burada tüm siyasi zümreyi tanıdım. Eğer o işi yapmış olmasa idim 10 yıl sonra bakan olmayacaktım. Orada isim yaptım. O iş hayatımın sonraki dönemlerine yön verdi." Bu iş onun hayatında dönüm noktasıdır. Askerliğini böylece tamamlayan Halman, sonrasında yine Amerika'ya döner, 13 yıl boyunca Princeton Üniversitesi'nde ders verir. Bu dönemde Milliyet'te haberleri de çıkmayan başlayan Halman, Abdi İpekçi'nin ısrarlı çağrıları üzerine 1969 Şubatında köşe yazmaya başlar ve yine Türkiye'ye döner. 'Doğrusu' adını verdiği köşesinde herkese eleştiriler yağdırır: "Ben tam ortada idim. Çok şaşırdılar, artık rengini belli etsin diye söylenmeye başladılar." 1969 Eylül ayına kadar devam ettirdiği köşe yazılarını haftada bire indiren Halman, yine Princeton Üniversitesi'ne geri döner.
   <br/>
   <br/>
   'Bakan şiir okumaz'
   <br/>
   <br/>
   12 Mart 1971'in ardından Nihat Erim Kabinesi kurulur. Erim'in Hükümet programında, Kültür Bakanlığı kurulması ile ilgili bir cümle geçmektedir. Halman da Milliyet'teki köşesinde, daha önce Milli Eğitim Bakanlığı'na bağlı Kültür Müsteşarlığı'nın nasıl Kültür Bakanlığı'na dönüştürülebileceğine dair bir yazı yazar: "Atilla Karaosmanoğlu ben DPT'de iken İktisadi Planlama Dairesi Başkanı idi. Yine Erim Kabinesi'ndeki Sanayi Bakanı Ayhan Çilingiroğlu DPT'de Koordinasyon Dairesi Başkanı, DPT Müsteşarı Şinasi Orel de Milli Eğtim Bakanı idi. Önce Atilla Karaosmanoğlu'ndan telefon geldi, 'Senden yararlanmak istiyoruz.' Ama ne iş olduğunu söylemiyorlar." Daha sonra Erim'den gelir teklif ve Talât Halman ilk Kültür Bakanı olarak 40 yaşını doldurduktan yedi gün sonra bakan koltuğuna oturur. Erim Kabinesi'ne sonradan dahil olan Halman, istifa eden 11'ler arasında yer almayarak Erim'e adeta sadakatini gösterir. Fakat, bir süre sonra Erim, diğer birçok bakana yaptığı gibi ona da ters düşmeye başlar: "Sağlık Bakanı Türkan Akyol'a, Enerji ve Tabii Kaynaklar Bakanı İhsan Topaloğlu'na karşı tutarsız davrandı. Mesela beni Konya'daki âşıklar şölenine çağırdılar. Ben de ozanlara bir şiir yazdım, hani ben methiye şiirler yazıyorum ya. İsmail Cem için yazdığım gibi. Açılışı o şiirle yaptım. Erim ertesi gün şöyle diyor bana, 'Bir bakan asla şiir okumaz.' Ben bazı yazarların tutuklanmasına engel olmaya, tutuklanmış bazı yazarların serbest bırakılmasını sağlamaya çalışıyordum. Sonra 11'lere katılıp istifa etmemekle de Erim'e sadakat göstermiş oluyordum. Herhalde kamuoyu karşısında kuvvetlendim. Kendisine sadık kalan ve başarılı birisi gibi gözüken bir bakanı, nasıl kabine dışında bırakırım diye düşündü herhalde ve kendi kurduğu Kültür Bakanlığı'nı kaldırmayı yeğledi." 11 Aralık 1971'de Erim Hükümeti sona erer. 2. Erim Hükümeti'nde ise Kültür Bakanlığı diye bir bakanlık artık yoktur.
   <br/>
   <br/>
   O tarihten sonra Talât Halman'a bir daha herhangi bir partiden teklif gelmez: "Hiç bir parti başkanından, hemen hemen hepsini tanıdığım halde gel bizim partiye gir, politikaya gir teklifi gelmedi. Kimse gel bizim partiye üye ol demedi. Ona da üzülüyorum, bozuluyorum... Bu bağımsızlıktan herkes korktu. Biliyorlar ki ben herhangi bir pari içine girersem eleştirilerime o parti içinde de devam edeceğim."
   <br/>
   <br/>
   Talât Halman, bakanlık görevini tamamladıktan sonra her zaman olduğu gibi yine Amerika'ya, Princeton Üniversitesi'ne geri döner. 1980'e kadar burada kalır. 1980'de bu sefer 12 Eylül sonrası kurulan kabinede Dışişleri Bakanı İlter Türkmen'den gelen teklif ile Türkiye'nin yurt dışındaki kültür faaliyetlerini organize etmesi için Kültür Büyükelçisi görevine getirilir. Ardından 1983'te Amerika'da ders verdiği üniversitelere bir yenisini daha ekleyerek Pensilvanya Üniversitesi'ne geçer. 1986 ile 1997 arasında da New York Üniversitesi'nde dersler verir. Amerika'daki hocalık hayatının ilk dönemlerinde Türk dili ve edebiyatı üzerine ders anlatan Halman, daha sonra Ortadoğu edebiyatları, 1971'den sonra da Türk kültürü, Osmanlı, Ortadoğu tarihi, Ortadoğu edebiyatları ve İslâm üzerine dersler verir. Halman özellikle New York Üniversitesi'nde altı yıl boyunca 'değişik bir anlayışla İslamiyet dersi' verir, İslamiyeti eleştirel anlayışla anlatır Amerika'dakilere: "Türkiye'de de aynı şeyi yapmayı çok isterdim ama eminim hoşgörü göstermezler."
   <br/>
   <br/>
   Gizli din dersi
   <br/>
   <br/>
   İslâm'a eleştirel bir bakış getiren Halman, çocukluğunda bugün 'iyi ki almışım' dediği din eğitimini gizli bir şekilde edinmiştir. Dedesi Tahsin Paşa'nın kardeşi Cemal Bey'den gelmiştir bu istek: "Cemal bey, tamamiyle laik bir eğitimle büyütülmemizden tedirgindi. Bir gün annemle Mahmud'un (Tali Öngören) annesini çağırdı: "Çocuklar yeteri kadar Müslüman olarak büyümüyorlar. Ben onlara bir hoca buldum. Ama kocalarınıza söylemeyin." Çünki babam o sırada yeni amiral olmuş Gölcük'te donanmada, Mahmud'un babası da Kars Mebusu olarak Meclis'tedir. Biz öylece Cemal Bey'in Sirkeci'deki yazıhanesinde perşembe günleri ders alırdık. Sonra bize ders veren hocanın Heybeliada'da başka çocuklara girdiği derste ihbar sonucu yakalandığı haberi geldi. Eğer Cemal Bey'in yazıhanesi basılıp Sait Paşa ve Baha Tali Bey'in çocukları din dersi alırken yakalansaydı Baha Tali Öngören CHP'den ayrılmak zorunda kalırdı. Babamı da herhalde donanmadan çıkarırlardı." Hiç bir zaman gerçek anlamda mümin olmadığını söyleyen Halman, kendisine bütün dinlerden karma bir ahlak felsefesi geliştirmiştir: "Namaz kılmıyorum, oruç tutmuyorum ama birçok Müslümandan daha faziletli insanım diyebilirim. Bütün dinleri özümseyerek ben kendime din dışı bir ahlak felsefesi oluşturdum. Tasavvufla çok derin bağlarım var. İslâmiyet'i, tarihi ve felsefesi ile çok iyi biliyorum."
   <br/>
   <br/>
   'Daha az kötü bir insan oldum'
   <br/>
   <br/>
   Böyle düşünen Prof. Dr. Talât Halman'ın 1954'te ilk evliliğini yaptığı Amerikalı Barbara Hanım'dan olan çocuğu Hür Talât ise, Halman'ın söylediğine göre beş vakit namazını kılan birisidir. Hür Talât Halman, Kuzey Caroline'da mukayeseli dinler ve İslâmiyet dersleri vermektedir. Talât Halman, ikinci evliliğini ise 1960'ta Seniha (Taşkıranel) Hanım'la yapacaktır. Seniha Hanım da Türkiye Cumhuriyeti'nin ilk hava subaylarından Tayyareci Salim Taşkıranel'in kızıdır. Seniha Hanım'ın babasının dedesi Abdülhamit zamanında padişahın doktorluğunu yapmış birisidir. Taşkıranel soyadı, ailedeki doktorlardan birinin böbrek taşını elle kırmasından gelmektedir. TalâtSeniha çiftinin bu evlilikten iki çocuğu olur. Defne Halman aktris olarak tanınmaktadır. Sait Sali Halman ise, New York Birleşmiş Milletler Okulu Stuyvesant Fen Lisesi'nin yüksek iftiharlı öğrencisi olarak çok parlak bir kişi olacakken 17 yaşında vefat eder. Oğlunun vefatı Halman'ı derinden sarsar: "Oğlum o kadar erdemli bir çocuktu, insanlara karşı o kadar hoşgörü ve iyiniyeti vardı ki, ben de onun gibi olmaya çalıştım. Oğlum ölünce galiba daha az kötü bir insan oldum."
   <br/>
   <br/>
   Bugüne kadar telif ve çeviri 50'nin üzerinde kitabı yayınlanan Halman, Robert Kolej'le ilgili üyelikleri dışında Amerikan Şiir Derneği, Amerikan Şiir Akademisi ile Amerika'daki Profesörler Derneği'nin de üyesidir. Ortadoğu Araştırmaları Derneği'ne de üye olan Halman, Galatasaray üyesi ise değildir: "Hürriyet'te koyu Fenerli idi şimdi Galatasaray'ı tutuyor diye yanlış bir haber yazdılar. Size de anlatayım, korkarım sizler de yanlış yazarsınız." Takım tutmayan Halman, hayatının en zor yıllarını Hürriyet'te çıkan 'Fenerli idi artık Galatasaray'ı tutuyor' haberi üzerine yaşadığını söylemektedir.
   <br/>
   <br/>
   Halman'ın geçmişi ödüller ve önemli etkinliklere imza atmasıyla doludur. Kraliçe Elizabet tarafından kendisine Knight Grand Cross, G.B.E ve The Most Excellent Order of the British Empire unvanı ve nişanı (Sir karşılığı olarak) verilen Halman, 1990'lara kadar da kültür ya da dışişleri bakanlarının isteği üzerine Unesco Genel Kurulları'na katılır. 1989 yılının dünyada Yunus Emre Yılı olarak kutlanmasında önemli katkıları olan Halman, 1991'de Unesco Yönetim Kurulu üyeliğine seçilmeyi başarır: "Gururumu ayaklar altına alıp Avusturalya, Norveç, İrlanda temsilcilerine gerçekten yalvardık, oyunuzu bana verin diye." 1993'te ise Planlama Komisyonu'na başkanlık eden Halman'ın iki yıl sonra Unesco'daki tüm görevleri sona erer. 1998 yılında İhsan Doğramacı'nın ısrarlı daveti üzerine Bilkent Üniversitesi'ne gelen Halman, burada Türkiye'de bir benzeri olmayan Türk Edebiyatı Bölümü'nü kurar. Halman halen görevinin başındadır: "Kendimi hâlâ çok genç görüyorum, aksiyon adamı olmak istiyorum."
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6707-o-hala-ukala.html), [web.archive.org (arşiv bağlantısı)](http://web.archive.org/web/20121112175622/http://www.aksiyon.com.tr:80/aksiyon/haber-6707-o-hala-ukala.html)
