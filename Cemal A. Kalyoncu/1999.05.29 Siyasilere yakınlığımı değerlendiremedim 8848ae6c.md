# Siyasilere yakınlığımı değerlendiremedim

*Cemal A. Kalyoncu 1999.05.29*

<div>
 <p>
  <font>
   Amcası Sıtkı ile babası Sırrı Yırcalı 27 Mayıs 1960 İhtilali ile önce Yassıada’ya, oradan da Kayseri cezaevine gönderilen Rona Yırcalı,
   <br/>
   <br/>
   hem amca hem de babası yüzünden o günlerin sıkıntılarını üzerinde hisseden tek kişi belki de. Üç kuşaktır Balıkesirli olan Yırcalı ailesinin, İttihatçı dede Yırcalızade Şükrü ile başlayıp, 1945’te DP’nin kuruluşunda amcası Sıtkı Yırcalı ile devam eden ve babası Sırrı Bey’in 1954 seçimlerinde yine DP’den Meclise girmesiyle süren siyasetle yoğrulmuş görüntüsüne karşılık politikanın en azından aktif olarak dışında kalabilmeyi başarmış bir üyesi Rona Yırcalı. Hem de Özal ANAP’ı, Demirel de 1980 sonrası DYP’yi kurarken kurucu üye olması için teklifte bulunmasına rağmen...
   <br>
    <br>
     Yırcalızade ailesinin DP ile devam eden siyasete yakınlıkları bugün de sürüyor. Cumhurbaşkanı Süleyman Demirel, AP ve DYP başkanlığı sıralarında olduğu gibi şimdi de Balıkesir’e gidince Yırcalızade Sırrı ve oğlu Rona’da misafir olmayı yeğler. Demirel onları kıramaz ve bu yüzden olacak ki beş yıldır aralıksız Balıkesir Sanayi Odasının ödül törenlerine gider. Demirel’in rahat ve sıkıntılı zamanlarında evine giden az insandan biri olur Rona Yırcalı. (Sırrı Bey Mortaş’ın başında, Rona Bey’in amcası Sıtkı Yırcalı ise, şimdi hayatta değil.)
     <br>
      <br>
       Rona Yırcalı, kamuoyunda taşıdığı birçok şapka ile tanınıyor. Kamuya dönük şapkalarından birkaçı TOBB, TÜSİAD, TEV, MTO, İKV, DEİK üyelikleri idi. Aynı zamanda hem bir profesyonel yönetici hem de işadamı olan Yırcalı, kolejden arkadaşı M. Emin Karamehmet’in teklifi ile 1986’da girdiği Yapı Kredi Bankası yönetim kurulu üyeliğinden başkanlığa getirilince bu banka ile adeta özdeşleşti geçen sürede. Bankada biraz hissesi olmasına rağmen Yırcalı’nın bir de işadamı kimliği var. Babası Sırrı Yırcalı’nın kurduğu Mortaş şirketler topluluğunun da işlerini yürütüyor.
       <br>
        <br>
         27 Mayıs mağduru 12 Eylül’ü destekliyor
         <br/>
         <br/>
         Göçmen bir aileye mensup Yırcalızadeler, Osmanlı’nın bir sancağı olan ve bugün Soma’ya bağlı Yırca köyünden Balıkesir’e yerleşir. Büyükbabası Şükrü, nâmı diğer Yırcalızade Şükrü, İttihatçılar arasında önemli görevler üstlenir. Sonra Balıkesir’de Kuvayı Milliye Hareketinin de öncüleri arasında yer alır. Atatürk Samsun’a yol alırken, o ve 40 arkadaşı, işadamı Aydın Bolak’ın babası Mehmet Vehbi’nin başkanlığında Balıkesir’de 40 Bayrak Adam diye anılan bir eylem grubu kurar. Yunan’a karşı kurulan Redd—i İlhak Cemiyeti en büyük toplantılarından birini yine Balıkesir’de bu kişilerin öncülüğünde yapar. Rona Bey’in anne tarafından dedesi Muharrem Hasbi Koray da —Balıkesir’in ilk un sanayicisi ve İsveç’in Buhler makinalarını Türkiye’ye ilk getiren kişi— daha sonra kurulacak Demokrat Parti’nin kurucularından birisi olacaktır. Ailede DP ile yakın temas yukarıda da söylediğim gibi amca Sıtkı Bey’in önce 1940’larda DP’nin kurucuları arasında yer alması, sonra 1950’de de milletvekilliğinin ardından çeşitli bakanlıklar yapması ile sürer. Sıtkı Yırcalı, Balıkesir’den Sorbon’a hukuk doktorası yapmak için giden ilk kişilerden birisidir. Dede Yırcalızade Şükrü, 1930’a kadar ticaretle uğraşır, ama 1929 krizinde işleri bozulur. Böyle olunca Sıtkı ve Melahat’tan sonra üçüncü çocuğu olan Rona’nın babası Sırrı Bey’i yurtdışına eğitime gönderemez, yurtiçinde okutur. O da okuldan sonra kayınpederi ile birlikte un işine devam eder. Ardından 1951’de madencilik işine girer. Bor, kömür ve demir işi yaparlar. (1979’da Ecevit başbakan, Deniz Baykal enerji bakanı iken bu madenler devletleştirilince, Yırcalı ailesi bu alandaki faaliyetlerini azaltır.) Sırrı Yırcalı, bor madenini bulan kişilerden birisidir. Bugün Mortaş adıyla bir şirket çatısının altında toplanan yem, gıda, tekstil ve son olarak da rüzgar enerjisi üretecek bir çok şirketi bulunan grubun temelleri işte o zaman atılır. Yırcalızadeler, Best Balıkesir Elektro Mekanik Sanayi, Balyem, Yersa Sentetik Dokuma, Yırcalı Un ile İstanbul’daki The Marmara Oteli’nin işletmecisi İstanbul Otelcilik’te de hissedardır.
         <br/>
         <br/>
         Sırrı ve Müşerref (Koray)’ın iki çocuğundan büyüğü olan (diğeri 1950 doğumlu Demet Egeli) Rona Yırcalı daha küçüklüğünden başlayarak, aile şirketlerinde iş hayatına atılır. 27 Mayıs’ta amca ve babasını hapse gönderen Yırcalı, 12 Mart Muhtırası’nda kendisi askerdir: “Bize hemen silah kuşatmışlardı. Sanki bir şey olacakmış gibi”. Ankara’da, Genelkurmay Plan ve Prensipler Dairesi’nde askerliğini yaparken bile hafta sonları çalışma hayatından uzak kalamayacaktır. (Amcası Sıtkı Yırcalı, 27 Mayıs davaları sonuçlanıp af ile serbest kaldıktan sonra bu sefer AP’den senatör olur. Sıtkı Bey’i, 12 Eylül İhtilali bu sefer de Meclis’te yakalar. 1960 İhtilali’nde de şirketleri yedd—i eminlerin teftişinden geçen, paralarına el konan ve annesi Müşerref Hanım’ın bu hesaplardan ayda ancak iki bin lira çekebilmesine izin verilen, ihtilallerin sıkıntılarını sonuna kadar yaşayan Rona Yırcalı, 12 Eylül’ü haklı bulur: “60’ta yapılanın yanlış olduğu kanaatindeyim. Ama 80 ihtilalini destekleyenlerden biriyim. Bazı arkadaşlarımız desteklemediler ama..”
         <br/>
         <br/>
         Türkiye’yi yönetenler sınıfından
         <br/>
         <br/>
         Küçük Rona 1944’te İstanbul’da doğar. Ama ilkokula Balıkesir’de başlar, babasının milletvekili olması ile beşinci sınıfı Ankara’da bitirir. 1956’da lise eğitimine Robert Kolej’de devam eder. Kolejde öyle bir sınıfta okur ki... Bugün o arkadaşlarının hemen hemen hepsi kamuoyunun yakından tanıdığı isimler olmuştur: Bankacı İbrahim Betil, banka sahibi Hüsnü Özyeğin, M. Emin Karamehmet, Osman Berkmen, Servet Hanlıoğlu, Tansu Çiller, Ahmet Leventoğlu, alt ve üst sınıflardan Burhan Karaçam, Özer Çiller, Engin Cezzar, Gülriz Sururi... Daha ismini hatırlayamadığı büyükelçi ve müsteşarlar da arkadaşıdır. 1964’te, üniversite eğitimine devam etmek için Amerika’ya gider. University of Miami’de ekonomi ve iş idaresi eğitimi alır, daha sonraki yıllarda aile şirketlerini yönetmek için gerekli olacağından herhalde... Ama bugün Rona Yırcalı’nın içinde biraz tarihçi olmak varmış. Özellikle Osmanlı tarihi ve İkinci Dünya Harbi tarihine merak sarmış. Edebiyata da bugün olduğundan yakın olmak istermiş. 1972’den itibaren tam mesai ile aile şirketlerinde çalışmaya başlar. Bir yıl sonra da Atalar Mağazası’nın sahibi Atabey Atabek’in kızı Nur Hanım’la evlenir. Babasının ismini verdiği ilk çocuğu Sırrı 1975’te doğar, Sinan ise 1981’de..
         <br/>
         <br/>
         “Biz o işi beceremedik”
         <br/>
         <br/>
         1980’lerden başlayarak —TOBB Başkanı olduğu zamanlar hariç— Balıkesir Sanayi Odası’nın Başkanlığı’nı yapan Yırcalı, kamuya dönük oldukça yoğun görevler alır. Türkiye Odalar ve Borsalar Birliği’ne Anadolu’dan gelen ilk başkandır. Küçük şehirlerde sanayiciliğin zorluklarını da iyi bilmektedir. Aynı şekilde hem bankacı hem sanayici olması da ona iki taraf arasındaki sorunların çözümü için bir köprü vazifesi yükler, doğal olarak. Bankacılarla sanayiciler arasındaki tartışmalarda ise Nasrettin Hoca gibi düşünür, her iki tarafa da hak vererek... Gerçekte de iki tarafın penceresinden bakınca bankacılar da sanayiciler de haklıdır. Özellikle kendisinin yönetim kurulu üyesi olduğu Ali Coşkun’un da TOBB Başkanı olduğu dönemi hiç unutmaz. Bu dönem Özal’ın da estirdiği rüzgarla Türkiye’nin dışa açıldığı dönemdir. Rahmi Koç’tan sonra Milletlerarası Ticaret Odası’nda görev alan ikinci Türk olan Rona Yırcalı, halen MTO’nun finansman komitesinde görevlidir. Yırcalı, TOBB’daki vazifelerini ve erkek kardeşi olmadığı için işlerinin yoğunluğunu bahane ederek her seferinde aktif siyasetin dışında kalmayı başarır bugüne kadar. Ama işadamı—siyasetçi mesafesine pek aldırmadan yakın ilişkiler kurar. Ama o bu yakınlığı lehine çeviremediği kanaatindedir: “Etrafımızdaki insanlara bakıyorum da aynı iktidarlar vasıtasıyla birçok arkadaşımız faydalandılar, öyle görünüyor. Tabii içini bilmiyoruz ama biz o işi pek beceremedik.” Hatta Yırcalı, Odalar Birliği ve diğer kamuya yönelik vazifeleri sırasında maddi—manevi zarar bile gördüğünü düşünür. Bundan sonrası için aktif siyasetten uzak kalabilmenin garantisini ise pek vermez: “Şimdiye kadar imkan bulamadık. Ama bu ülkede iki senede bir seçim oluyor. Bundan sonra ona göre bakarız.”
         <br/>
         <br/>
         e—mail: ckalyoncu@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 428 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15584), [web.archive.org (arşiv bağlantısı)](http://web.archive.org/web/20060528024950/http://www.aksiyon.com.tr:80/yazdir.php?id=15584)
