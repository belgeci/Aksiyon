# Umur'sayan gazeteci

*Cemal A. Kalyoncu 2000.02.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Recaizade (bugün Talu) ailesinde 'herhangi bir otorite kalıbının' içine girememek, eleştirisini hiç kimseden sakınmadan yapmak genlerden gelen bir özellik olsa gerek: "Şartlar çok farklı, kaygılar da çok farklı.
  </font>
 </div>
 <div id="newsText">
  <font class="detail-text">
   Ama sanki genetik olarak böyle birşey var ve hissediyorum. Giderek daha çok anladım böyle birşeyin olduğunu. Hiç birlikte yaşamadığım (Talu, dedesi Ercüment Ekrem'i doğmadan bir yıl, babası Muvakkar Ekrem'i de doğduktan altı yıl sonra kaybeder) halde, sadece genetik olarak etkileyebilir tabii." Umur Talu, gazeteciliğe babası ve Recaizadeler geçmişini kullanmadan, istemeden girmiş birisi. Belki genlerindeki bu özellik yüzünden basında 'etik' üzerinde sıkça duran isimlerden birisi olur ve 'baskıya karşı çıkışlarıyla' benimsenir. Etiği o kadar savunur ki, bunun bir yasasını da çıkarır Talu ve kendince habercilikteki 5N+K kuralına bir yenisini daha ekler: 5N+K+E (Etik).
   <br/>
   <br/>
   Umur Talu, Takvimi Vekaayi ve Matbaayı Amire Müdürü Mehmed Şakir Recai Efendi'nin oğlu ünlü edebiyat adamımız Recaizade Mahmut Ekrem'in üçüncü kuşaktan torunudur. Daha eskilere gitmek de mümkündür ailede. Umur Talu'ya göre, bir taraftan Abidin Paşa'ya kadar uzanan ailenin kökleri diğer bir taraftan da Talu'nun adını aldığı Umur Bey'e kadar gitmektedir. Gazi Timurtaş Paşa'ya da dayanan Recaizadeler (Bu ismi Mehmed Şakir Efendi'ye, hocası Filibeli Mehmed Efendi vermiştir) Balıkesir'in Kepsut nahiyesinden gelmedir. Aileden Selim Ağa'nın İstanbul'a yerleşip Yeniçeri Ağası olduğu bilinir. Onun oğlu Mehmed Tahir Efendi Galata kadılığı yapmış, onun oğlu Ahmed Nureddin de 'Serhalifelik'e kadar yükselmiş birisidir. Nureddin'in dört çocuğundan biri Recaizade Mahmud Ekrem'in babası Mehmed Şakir'dir. Şakir Efendi, dönemin köklü ailelerinden Mabeyinci Seyfullah Bey'in kızı olan Rabia Adviye Hanım'la evlenecektir.
   <br/>
   <br/>
   Asi genler!
   <br/>
   <br/>
   Bunlara rağmen Umur Talu, Türkiye'de gazetecilik tarihi ile de paralel gördüğü için aileyi Recaizade Mahmut Ekrem'den başlatıyor: "Dolayısıyla bu mesleğin tarihi ile ailemin tarihi de bir yerde paralelleşmiş oluyor." Türk edebiyatında bir kilometre taşı olan ve batılılaşmayı ele alan Araba Sevdası ve çok küçük yaşta ölen çocuklarından sonra, diğerlerine göre biraz daha ileri yaşta ölen oğlu Nijat için yazdığı şiir ve birtakım düz yazılardan oluşan çocuğu ile aynı adı taşıyan bir kitabı daha olan Recaizade Mahmut Ekrem iki kardeştir. Kardeşi Recaizade Celal de yazar olan Ekrem aynı zamanda Mektebi Sultani'de de hocalık yapar. Mahmut Ekrem'in ardından Recaizade'lerin temsilcisi Ercüment Ekrem olacaktır. Cumhuriyetin ilanından bir süre sonra da zadelik geride kaldığından soyad olarak (kesin olmamakla beraber söylenene göre Atatürk vermiştir) Talu soyadı alınır. Ercüment Talu da babası gibi yazar ve 'keyif adamıdır.' Gençliğinde saray arşivinde çalışan Ercüment Ekrem, daha sonraki yıllarda iki dönem BasınYayın Müdürlüğü de yapacaktır. Ercüment Bey biraz yazı adamı olduğundan biraz da genlerinde zaten var bulunduğundan dolayı herhalde hiç bir otoriteye boyun eğmez: "Eleştirisini hiç kimseden sakınmayan, lafı gediğine oturtan birisiydi." Recaizadeler'deki bu gen Umur Talu'ya da yansır tabii: "Bir bilanço çıkarırsam zararını gördüğüm anlar olmuştur." Ama buna rağmen o, böyle bir duruşta da birşeyler yapılabileceğini (otoriteye karşı durulabileceğini) ortaya koyar: "İlle de boyun eğmek gerekmiyor her zaman." Buraya ileride değineceğim ama Talu'nun bunları ne için söylediği anlaşılıyor herhalde.
   <br/>
   <br/>
   Neyse Ercüment Bey de, daha sonra oğlu Muvakkar ve torunu Umur Talu'nun mezun olacağı Galatasaray Lisesi'nde ders verecektir. Recaizadeler, Umur Talu'nun dedesi Ercüment Ekrem'e gelinceye kadar varlıklı bir ailedir. Ama 'yazı adamı' olmak, bugün bile geçinmek için yeterli değilken o günler için hiç değildir: "Aile varlıklıydı. Ama dedemin çocukluğundan ölümüne kadar ailenin hiç bir şeyi de kalmamıştı. O tür işlerde biraz hazırdan yeniyor galiba." Ailede herkes gazetecidir. Gazetecilik geleneği Ercüment Ekrem'in oğlu Muvakkar Bey ve kızı Esin Talu (Çelikkan) aracılığıyla da devam edecektir. Umur Talu'nun da babası olan Muvakkar Ekrem Bey, spor muhabiri olarak başlar gazeteciliğe. Sonrasında Sulhi Garan ve Eşref Şefik'le birlikte radyoda maç anlatan ilk spikerlerden birisi olur. Gazeteciliğe de devam eden Talu'nun en son çalıştığı gazete Tercüman'dır. Müstear isimle başka gazetelerde yazıları çıkan Muvakkar Ekrem Talu, gençliğinde futbol da oynar. Hem Galatasaray hem de Beşiktaş formasını giyer. Çok genç yaşta sakatlanınca tutkunu olduğu bu spordan uzak düşer. Umur Talu'yu henüz üç yaşında iken futbol tutkunu yapan da babasıdır. Talu, ilk evliliğini kendisini TİP Başkanı Mehmet Ali Aybar'la (Aybar, Nazım Hikmet'le kardeş torunudur) bacanak yapacak Haslet Hanım'la yapar. Bu evliliğinden Çiğdem Talu (bestekâr) ve yüksek mimar Erdem Talu doğar. Muvakkar Bey, ikinci evliliğini Sivas Suşehrili Gülsüm Güzin (Kızılırmak) Hanım'la gerçekleştirecektir. Çiftin bu evliliklerinden 1957'de Ekrem Umur Talu gelir dünyaya.
   <br/>
   <br/>
   Uçurtmacı çocuk
   <br/>
   <br/>
   Aile, Demokrat Parti'nin ikinci kez iktidara geldiği bu dönemde İstanbul Bağlarbaşı'nda oturmaktadır. O zamanlar İstanbul'un en kozmopolit yerlerinden biridir bugünkü Altunizade tarafları. Bugüne göre bomboş tarlalar olan bu yerler Rum ve Ermeni vatandaşlarımızın da bulundukları yerlerdir. Bunun için Umur, ilkokul ikinci sınıfa kadar kalacağı burada yine kozmopolit bir arkadaş çevresi edinir: "Kimsenin dininin, ırkının önemsenmediği bir ortamdı." Aile, 1960'ların ortalarında Basınköy'e taşınır. Küçük Umur, Çetin Altan ve çocukları (Ahmet ve Mehmet), Orhan Kemal, Necmi Tanyolaç, Nail Güreli, Doğan ve Orhan Koloğlu gibi ilerleyen yılların ünlü gazetecileri ile komşuluk ederek bir çocukluk geçirir. Buradaki tanıdıkları için, özellikle Yaşar Kemal'e göre Umur Talu hâlâ 'uçurtmacı çocuktur.'
   <br/>
   <br/>
   İlkokula, aile geleneği bozulmasın diye Galatasaray Lisesi'nde başlar küçük Umur. 1963'ten 1975'e kadar tamamen yatılı olarak okur burada. Galatasaraylılık ruhu ona da siner. Babasının çok küçük yaşta aşıladığı futbol merakı Galatasaray'da iken iyice artacaktır. Talu 'ciddi' futbol oynamaktadır, burada. Galasatasaray Lisesi'nde okumasına rağmen Fenerbahçe genç takımında futbol oynar. Onun gönlü ise bugün olduğu gibi Beşiktaş'tan yanadır. Bunun üzerine "Beşiktaşlı'sın hem Galatasaray'da oynuyorsun hem de Fenerbahçe'de oynanmaz" diye Galatasaray genç takımı için alelacele lisans çıkarılır ona. Fener'de iken Varol (sonra Beşiktaş ve Zonguldak'ta oynadı), Galasataray'da da Şükrü ile birlikte genç takımda top oynar. Bir süre sonra bırakmak zorunda kalır futbolu. Talu'nun bugün üniversitede kalmak dışında içinde uhde kalan diğer bir arzusu da futbol oynamaktır: "Garip olacak ama çok uzun süre futbol oynamak isterdim."
   <br/>
   <br/>
   Sorgulama başlıyor
   <br/>
   <br/>
   Galatasaray'a başladığı yıl babasını kaybetmesi onun hayatında bir dönüm noktası olacaktır. Zira zor yılları da beraberinde getirir babasının yokluğu: "Yatılı okurken orada zor geceler, yattıktan sonra kendinizle başbaşa kaldığınız bir an vardır. Tefekkür denen bir muhasebe anı." Talu, böyle anlarda kendisine çokça soru sorar. İnsanlar arasındaki eşitsizliği sorgulamaya başlar. Gençlik dönemlerinde bunları siyasi gruplardan bağımsız, bir temele oturtmaya çalışır: "Annem inançlı bir insandır. Anneannem özellikle namaz kılardı. Babam öldüğünde, dedem öğretmişti düzenli namaz kıldım bir süre. Birşeyi karşılamaya çalışıyorsunuz. Sonra yatılı okulda tefekkür beni tam tersi bir yere götürdü. Sorgulaya sorgulaya bu sefer inancı da çok erken bir yaşta sorgulamaya başladım. İnandığınız, inanmanız istenen ne varsa hepsini sorguluyorsunuz. Sonraki aşama açıkçası benim inanıştan tamamen koptuğum bir dönemdir." Talu, bu dönemden kendisine birşey empoze edilmesini kabul etmeyen, kendisi de bir başkasına herhangi bir şey empoze etmeyen 'kendi halinde' birisi olarak çıkar.
   <br/>
   <br/>
   Aile Umur Bey'in de kaldığı gibi siyasete uzak durur. Ama bu, Talu'nun yaşananlara tanıklığını engellemeyecektir. 1960'ta çok küçüktür, birşey anlamadan ihtilali geride bırakır: "Hatırladığım kadarıyla DP kötü, CHP'den daha çok asker iyi. Sonra AP kuruldu. O sırada plakalar değişmişti, ben AP yazılı plakalara sinir oluyordum. Küçük bir çocuktan bahsediyorum." 68 öğrenci olaylarının olduğu yıllarda Galatasaray Lisesi'nde 'üstünde düşünebilecek kabiliyette' olmayan bir öğrencidir. 12 Mart'ta ise ondört yaşında bir delikanlıdır Umur: "Basınköy'de oturuyoruz. Bir tarafta Çetin Altan'lar, diğer tarafta Yaşar Kemal'ler. Bir gece varillerde kitapların yakıldığını, Çetin Altan'ın götürüldüğünü, evlerin arandığını düşünün. Bütün bunları komşu olarak yaşadım."
   <br/>
   <br/>
   Tedirginlik dönemi
   <br/>
   <br/>
   Üç kuşaktır yazı işiyle uğraşan gazeteci bir aileden gelen Ekrem Umur Talu'nun, Galatasaray'ı bitirince aile mesleği gazeteciliğe ilgi duyacağını sananlar yanılır. Talu, gazeteci olacaktır ama bu mesleğe bulaşması son çare gibi olacaktır. Boğaziçi Üniversitesi'ne ekonomi ekonomi politik okumak için girer. 1980'de üniversiteden henüz mezun olacak birisidir Talu. Üniversitede Birikim çevresine daha yakın durur. Enis Berberoğlu ile beraber bitirir üniversiteyi. 12 Eylül'ün ardından bugün aklında kalanlar sevdiği arkadaşlarının cenazelerine katıldığı fotoğraf kareleridir. Dedim ya gazeteci olmayacaktır bir kere. Henüz üniversitede iken İstanbul Demiryol İş Sendikası'nda 'en mutlu' günlerini geçirir. İşçileri kahve köşelerinden kurtararak onlarla birlikte bir tiyatro grubu kurar, turnelere çıkar. Sonra Marmara Belediyeler Birliği'nde görev alır. Tüm Akdeniz ülkelerinin irili ufaklı belediye başkanlarının katıldığı bir konferans tertip ederler. Ve 12 Eylül olur: "Oraya da askerler geldi. Benim bir tedirginlik dönemim oldu o arada."
   <br/>
   <br/>
   Nihayet gazeteci
   <br/>
   <br/>
   Umur Talu'nun gazeteci olması işte bundan sonraya rastlar. Zamanın çok satan gazetelerinden Günaydın'ın ekonomi şefi olan Necati Doğru, onu ekonomi eki çıkarmak için gazeteye çağırır. Zeynep Atikkan ile birlikte üç kişi olarak başladıkları ekibe daha sonra Faruk Türkoğlu, Levent Devrim ve dışarıdan yazıları ile de Osman Ulagay katılır. Aslında niyeti üniversitede kalmak olan Talu, 'komik bir ücretti' dediği bir maaşla başlar mesleğe. Sonra İstanbul Üniversitesi Uluslararası İlişkiler Bölümü'nde doktoraya başlar ama transferler yüzünden doktorasını bitiremez. Günaydın'dan sonra, yeni çıkan Güneş'e geçer. Sonrasında iki yıl da Cumhuriyet gazetesinde çalışır. Milliyet'e ekonomi yönetmeni olduğunda yıl 1985'tir. 198788'de Hürriyet Yazı İşleri Müdürlüğü hariç bugüne kadar hep Milliyet'te çalışır. Talu, basın tarihinin en zor savaşı olan Ansiklopedi Savaşı'nın yaşandığı 199294 yılları arasında Milliyet'te genel yayın yönetmeni olur. 1987'de evlendiği Yeni Asır kökenli eşi Şule (Ersözlü) Hanım da rakip (Sabah) gazetenin yazı işleri kadrosunda görevlidir. Hiç kimse birşey dememesine rağmen ikisi için de zor bir durum olmaya başladığından, biraz da ikinci çocukları Yonca (birincisi Çiğdem1991) doğduğu için eşi Sabah'tan istifa eder. Milliyet'te logo ve mizanpaj değişikliği gibi iki radikal değişiklik yapan Umur Talu, HürriyetSabah ve Milliyet arasında yaşanan bu gerilime daha fazla dayanamaz: "Medya iktidar gerilimi veya içiçeliğinin istendiği zamanda siz içiçe değilseniz anormal bir gerilim yaşıyorsunuz. Öyle bir dönemde daha farklı birşeyler yapamayacağımı, dolayısıyla benim yönetici olmamın da bir manası olmadığını düşündüm ve istifa ettim." Ama Ansiklopedi Savaşı, medyada bir denetim mekanizması da oluşturmuştur. Talu'ya göre 'büyük grupların anlaşmalarındansa savaşmaları daha iyidir. Çünkü anlaşılan yerde herkes birbirinin kusuruna göz yumar.' Güneşli sakin günleri savaşın olduğu günlere göre daha tehlikeli görmektedir.
   <br/>
   <br/>
   Henüz hafızalarda sıcaklığını koruyan 28 Şubat'ta bazı gazetecilerin işine nasıl son verilmesi istendiyse zamanın iktidar ailesi tarafından Talu için de aynı şey istenir. Sebep aynıdır: Baskıya boyun eğmemek. 28 Şubat'ta yaşananları unutulmadığı için hatırlatmaya gerek yok. Talu, bu dönemde idareci değildir. 1995'ten beri Milliyet'te açtığı 'Dipsiz Kuyu'da köşe yazarlığı yapan Talu'ya göre, geride kalan 28 Şubat gibi süreçlerde esas mesele ister asker ister sivil iktidar olsun, kimin ne yaptığından ziyade esas mesele biz gazetecilerin ne olduğudur: "Ben baskıyı yapanda değil kabullenende daha çok suç görüyorum."
   <br/>
   <br/>
   email:ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5849-37-umursayan-gazeteci.html), [web.archive.org (arşiv bağlantısı)](http://web.archive.org/web/20120620155930/http://www.aksiyon.com.tr:80/aksiyon/haber-5849-37-umursayan-gazeteci.html)
