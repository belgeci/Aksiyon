# Bundan tabii ne olabilir?

*Cemal A. Kalyoncu 2014.03.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başbakan Erdoğan’ın “Bundan tabii ne olabilir?” diyerek Aydın Doğan davası ve MİLGEM ihalesine müdahalelerini kabul etmesi daha çok konuşulacak gibi.
  </font>
 </div>
 <div id="newsText">
  <font class="detail-text">
   <p>
    ‘Siz yine de Başbakanlık’a tamam mı, tam rekabet oluşmadı diye bununla ilgili Başbakanlık Teftiş Kurulu’na bir yazı yazın. Bu yazının bir tanesini de BİMER’e yazın.”
   </p>
   <p>
    “Neresi efendim orası?”
   </p>
   <p>
    -“BİMER BİMER… (Bolu, İstanbul, Manisa, Edirne, Rize) Başbakanlık İletişim Merkezi.”
   </p>
   <p>
    “Tamam efendim.”
   </p>
   <p>
    -“Bir tane de oraya yazın… Bir tane Başbakanlık Teftiş Kurulu, bir tane BİMER, bir tane de benim özel kaleme bildirirsen iyi olur. O metnin bir tanesini de benim özel kalemime.”
   </p>
   <p>
    “Tamam efendim.”
   </p>
   <p>
    Konuşma, iki kişi arasında geçiyor. Hattın bir ucundaki ülkenin Başbakan’ı. Diğer ucunda ise Deniz Ticaret Odası (DTO) Başkanı, işadamı Metin Kalkavan var. İkili, Koç Grubu kazandığı hâlde Savunma Sanayii İcra Komitesi tarafından iptal edilen MİLGEM (Millî Gemi) ihalesi hakkında konuşuyor. Başbakan bu konuşmayı doğruluyor.
   </p>
   <p>
    İkinci bir konuşma daha var. Telefonun bir ucunda yine Başbakan bulunuyor. Karşı tarafta ise eski Adalet Bakanı Sadullah Ergin... Konu, Doğan Holding Onursal Başkanı Aydın Doğan’la ilgili bir dava hakkında.
   </p>
   <p>
    -“Şimdi bir dosya konuşmuştuk ya? Bu Aydın Doğan…”
   </p>
   <p>
    “SPK ile ilgili, evet.”
   </p>
   <p>
    -“Yarın onun galiba duruşması varmış, alt mahkemede…”
   </p>
   <p>
    “Evet efendim.”
   </p>
   <p>
    -“Olayı hızlandırma şeyleri var. ... SPK’daki bağlantılar da biraz dikkate alınması lazım. ... Onu bir takip et de, yani ihmale uğramasın. Yazık olur.”
   </p>
   <p>
    Başbakan Erdoğan, tıpkı Habertürk TV’deki “MHP Genel Başkanı Devlet Bahçeli Cumhurbaşkanı Abdullah Gül’ü göreve çağırdı alt yazısına müdahalesini kabul ettiği gibi, 81 ilden gelen medya temsilcileriyle AK Parti Genel Merkezi’nde yaptığı toplantıda bunu da kabul eden beyanlarda bulundu.
   </p>
   <p>
    Aydın Doğan ile ilgili olan dava aslında Doğan Grubu’nun çeşitli mahkemelerde 6 defa kazandığı bir dava. Süreç, 2001’de, o zaman Uzanların sahibi olduğu Star gazetesinde çıkan bir haberle başlıyor. İddia, Doğan Grubu’nun ithal ettiği kâğıt ve baskı malzemelerini yüksek göstererek küçük yatırımcısını zarara soktuğuna dayanıyor. Dava 6 mahkemede görülüyor ve son aşamada dosya Ekim 2013’te Yargıtay Ceza Genel Kurulu’nda görüşülüyor. Erdoğan ile Ergin arasında geçen konuşma bu dava ile ilgili.
   </p>
   <p>
    Hâlihazırda AK Parti Hatay Büyükşehir Belediye Başkan Adayı olan Sadullah Ergin, Başbakan’ın kabul ettiği konuşmaları ‘GDO’lu tapeler’ olarak yorumlamakla yetindi önce. Ancak o da daha sonra kabul etmek durumunda kaldı bunları.
   </p>
   <p>
    Aynı konuyla ilgili ikinci görüşme daha var. Buna göre Başbakan, davanın, Ergin’in söylediği günden önce görüldüğünü belirtiyor. Buna karşılık Ergin, şunları söylüyor: “Mahkemeden aldığımız görüşme gününü yazıp vermiştim size. Bilgi notu olarak. Mahkemenin hâkiminin Alevi olduğu yönünde bir bilgi de vardı.”
   </p>
   <p>
    MİLGEM olayı ise başka bir hikâye. Önce, 3 Ocak 2013’te Koç Grubu’nun RMK Marine şirketi ihaleyi 1 milyar 150 milyon Euro’ya kazanıyor. Fakat ses kayıtları ile de örtüşen, ihaleye çağrılmayan şirketlerin şikâyeti gerekçe gösterilerek, ihaleyi, Başbakan Erdoğan başkanlığında toplanan Savunma Sanayii İcra Komitesi geçen yıl eylül ayında iptal ediyor. Bu süreçte Başbakanlık Teftiş Kurulu’nun ‘kamu zararı var’ raporu da etkili oluyor. Koç Grubu’nun, Gezi Parkı olayları sürecinde hedefte olması da bu gelişmelerde tuz biber oluyor.
   </p>
   <p>
    Başbakan, Sedef Tersanesi’nin sahibi Metin Kalkavan ile ilk görüşmeyi 16 Nisan 2013’te yapıyor. 27 Eylül 2013’te gerçekleşen ikinci görüşmede ise Kalkavan, “O diğeri dediğiniz MİLGEM’i mi diyorsunuz?” diye sorup Erdoğan’dan “Evet, evet.” cevabını aldıktan sonra “Orada zaten gireceğiz, gerekeni yapacağız. Orada gönlünüz rahat olsun. Biz orada olandan aşağı fiyat vereceğiz. Yani şu anda olanın altında fiyat vereceğiz. Orada sizin yüzünüzü şey yapmayız, olanın altında fiyat vereceğiz.” diyor.
   </p>
   <p>
    Hatırlatalım, buraya kadar okuduklarınız, yalandan esprili haberler üreten Zaytung internet sitesinden alınmış değil!
   </p>
   <p>
    Hürriyet gazetesi yazarı Sedat Ergin, köşe yazısında “Başbakan’ın yargıya bu müdahalesinin Anayasa’ya aykırı olduğunu, güçler ayrılığı ilkesinin açık bir ihlalini oluşturduğunu tartışmak bu yazı için yalnızca yer kaybı olur.” derken, Zaman yazarı Mümtaz’er Türköne de gelinen noktayı “Vahamet deyiminin yetersiz kaldığı bir durum.” olarak açıklıyor. Mahkemeyi etkilemeye yönelik tutumu ‘Anayasa suçu’ olarak değerlendiren Hürriyet’in bir başka yazarı Ertuğrul Özkök’e göre ise “İhale konusunda yapılanlar, futbolda şike neyse, devlet yönetiminde de odur işte… Yani ağır bir suçtur… Yüce Divan’lık bir suçtur…”
   </p>
   <p>
    Buna benzer, Mesut Yılmaz’ı Yüce Divan’a götüren Türkbank ihalesi de unutulmuş değil. Peki, Başbakan, bütün bu konuşmaları kabul ettikten sonra kendini nasıl savunuyor dersiniz? Aydın Doğan’ın davası ile ilgili “Bana ilgili kuruluşum SPK’nın verdiği bilgiler çok tehlikeli bilgiler. Kirli ilişkiler. İster istemez ‘Burayı yakından takip et’ dememi gerektiriyor. Bunu ben ülkem için istiyorum, milletim için istiyorum. Bakanıma bunu yakından takip et dememden daha tabii ne olabilir?” diyen Erdoğan, MİLGEM konusunda da şunları tarihe not düşüyor: “İhalelerde diyelim ki bir tanesi saf dışı bırakılmış ve şahsıma müracaatı olmuş veya olabilir. Ben de kendisine dava aç diyorum. Ve dava neticesinde o ihalenin iptali çıkıyor ve burada bu ülkenin, bu devletin 100-200 milyon dolar kazancı oluyor.”
   </p>
   <hr/>
   <h3>
    <span>
     BU İŞİ YAKIN TAKİBE AL!
    </span>
   </h3>
   <p>
    Erdoğan’ın eski Adalet Bakanı Sadullah Ergin ile yaptığı görüşmeden bölümler (ikinci görüşme):
   </p>
   <p>
    Erdoğan: Ya, şimdi geçen gün Bakanlar Kurulu’nda da getirdin. Bu Aydın Doğan’la ilgili dava meselesinde. Dedin ki böyle böyle dava görülmedi filan falan diye. Ee, dava görüldü…
   </p>
   <p>
    Ergin: Mahkemeden aldığımız görüşme gününü yazıp vermiştim size. Bilgi notu olarak.
   </p>
   <p>
    Erdoğan: Ama işte bak, dava görüldü! Kararı verdi adam.
   </p>
   <p>
    Ergin: Mahkemenin hâkiminin Alevi olduğu yönünde bir bilgi de vardı.
   </p>
   <p>
    Erdoğan: Tamam ama, işte adam 2 Temmuz’da kararı verdi. Ve tek tek… Abuzer Kara. Bu adam kararı verdi, daha önce verilmiş karar üzerinde de direndi. Tabii SPK şok şu anda.
   </p>
   <p>
    Ergin: Şimdi direnmesi bir şey ifade etmeyecek, önce, şimdi de Yargıtay’a gidecek.
   </p>
   <p>
    Erdoğan: Şimdi burada hepsinin ayrı ayrı beraatlerine diye bir karar verdi. Şimdi bundan sonra nereye gidiyor bu dosya?
   </p>
   <p>
    Ergin: Yargıtay’a gidecek tekrar efendim.
   </p>
   <p>
    Erdoğan: Yargıtay’da nereye gidecek?
   </p>
   <p>
    Ergin: Efendim; oranın kararına direndiyse, Genel Kurul’a gider. Ceza Genel Kurulu’na gidecek.
   </p>
   <p>
    Erdoğan: Ceza Genel Kurulu’ndaki durum ne olacak?
   </p>
   <p>
    Ergin: Pek bir sorun olmaz sayın başbakanım. Şimdi, bireysel bir hâkimde çalışır da, Genel Kurul dediğimiz kalabalık bir yapıdır. Orada bu iş sökmez efendim.
   </p>
   <p>
    Erdoğan: Yani SPK’nın bu konudaki şeyi bayağı hassas. Kesinlikle diyor bunların mahkûm olması lazım.
   </p>
   <p>
    Ergin: Sayın Başbakanım, orada bir tane münferit hâkim geleceğini buna adamıştır, o şekilde bir yaklaşım sergiliyordur. Olumsuz birisi olduğunu da söylediler bize! Bilgi notu verdiğimde duruşması olmamıştı herhâlde. O daha sonra mı oldu efendim?
   </p>
   <p>
    Erdoğan: E, şimdi o zaman bu Yargıtay da bu işte direndiğine göre, yani suçlu bulduğuna göre, bu işi yakın takibe al. Şimdi Ceza Kurulu kaç kişi? 20 küsur muydu?
   </p>
   <p>
    <span>
     <strong>
      SİZİN ÜZERİNİZDEKİ ŞEYİ OLGUNLAŞTIRDIK
     </strong>
    </span>
   </p>
   <p>
    MİLGEM konusunda Başbakan Erdoğan’la işadamı Metin Kalkavan arasında geçen görüşme:
   </p>
   <p>
    Erdoğan: Şimdi Metin (Kalkavan), bu hani 6 tane şey vardı ya, fırkateyn…
   </p>
   <p>
    Kalkavan: Evet efendim.
   </p>
   <p>
    Erdoğan: 4’ü Koç’ta kalmıştı, 2’si İstanbul Tersanesi… Ona müracaatınız olmuş muydu sizin?
   </p>
   <p>
    Kalkavan: Çok önce oldu ama bizi davet etmediler efendim…
   </p>
   <p>
    Erdoğan: İşte davet etmediler onu biliyorum… Müracaat ettiğimiz hâlde davet edilmediğimiz bu ihale ile ilgili burada bir haksızlık var, diye bence şeye bir yazı yazın, Başbakanlık Teftiş Kurulu’na… Tamam mı?
   </p>
   <p>
    Kalkavan: Yazalım efendim, ama biz müracaatımızda şöyle bir hata yaptık; yazılı yapacaktık, onu yazmadık…
   </p>
   <p>
    Erdoğan: Nasıl?
   </p>
   <p>
    Kalkavan: Yazılı yazmadık, sözlü olarak defalarca gittik, müsteşara, Sayın Bakan’a söyledik…
   </p>
   <p>
    (…)
   </p>
   <p>
    Erdoğan: Siz yine de Başbakanlık’a tamam mı, tam rekabet oluşmadı diye bununla ilgili Başbakanlık Teftiş Kurulu’na bir yazı yazın. Bu yazının bir tanesini de BİMER’e yazın.
   </p>
   <p>
    Kalkavan: Tamam efendim.
   </p>
   <p>
    İKİNCİ GÖRÜŞME (27 Eylül 2013)
   </p>
   <p>
    Erdoğan: Seni arayabilirler bu malum yerden, biraz rakam ile ilgili bir görüşme yapın tekrar dedik… Rakam sizin orada…
   </p>
   <p>
    Kalkavan: Dün Murat Bey benimle görüşmek istedi, ben sizinle görüşmeden onu kabul etmedim. Ben bugün size onun için geldim, ama konuşamadık çok yoğundunuz.
   </p>
   <p>
    Erdoğan: Keşke gelseydin konuşsaydık, tabii ben tabloyu bilmiyordum, tabloyu tabii bugün gördük, orada şey noktasında arkadaşlar fiyatın dışında her şeyi sizin üzerinizdeki şeyi oluşturduk, olgunlaştırdık. Ama fiyatta sizin biraz tabii şeyde farklılığınız var, en yüksek sizinki gözüküyor…
   </p>
   <p>
    (…)
   </p>
   <p>
    Erdoğan: Çok dediğimiz, sıralamada işte fiyat şeylerinde arkada görünüyor, buna rağmen biz dedik ki yine bir daha bir görüşme yapın dedik, fiyat konusunda. Yani işi bugünkü tabloya göre bağlatmadık, yani o konuya da sizi haberdar edip görüşebilirler, ama asıl olan tabii diğeri. Ben İsmet Bey’e de gerekeni söyledim, bizzat o görüşmede bulunacak.
   </p>
   <p>
    Kalkavan: Tamam. O diğeri dediğiniz MİLGEM’i mi diyorsunuz?
   </p>
   <p>
    Erdoğan: Evet, evet…
   </p>
   <p>
    Kalkavan: Orada zaten gireceğiz, gerekeni yapacağız. Orada gönlünüz rahat olsun. Biz orada olandan aşağı fiyat vereceğiz. Orada sizin yüzünüzü şey yapmayız, olanın altında fiyat vereceğiz.
   </p>
   <p>
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38045-bundan-tabii-ne-olabilir.html), [web.archive.org (arşiv bağlantısı)](http://web.archive.org/web/20140319020144/http://www.aksiyon.com.tr:80/aksiyon/haber-38045-bundan-tabii-ne-olabilir.html)
