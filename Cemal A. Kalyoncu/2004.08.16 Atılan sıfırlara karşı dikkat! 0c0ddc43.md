# Atılan sıfırlara karşı dikkat!

*Cemal A. Kalyoncu 2004.08.16*

<div>
 <p>
  <font>
   6 sıfır atılacak paralarla yaşamaya 150 günden az kaldı. Hayatımıza ilk defa 1995'te giren 6 sıfırlı paraların ortaya çıkardığı kafa karışıklığı da ortadan kalkacak. Bu sefer sıfırların atılmasıyla ortaya çıkan tablo kafaları karıştıracak. Sanayi eski bakanlarından Şahap Kocatopçu bu dönemde birçok kimsenin kandırılabileceğini söylüyor.
   <br/>
   <br/>
   Herkes duydu ve biliyor artık, yıl başından itibaren Türk Lirası’ndan altı sıfır atılacak. Ancak iş sanıldığı kadar kolay olmayacak. Kuruşlu, 40 paralı, 1 liralı dönemlere alışmış ve zamanla paranın değer kaybına uğramasıyla şaşkına dönenlerin kafaları bir kez daha karışacak. Bu karışıklığı en aza indirmek için şimdiden çalışmalara başlayanlar da var. Bunlardan biri, 27 Mayıs 1960 ile 12 Eylül 1980 darbelerinden sonra askerlerin iki kez Sanayi Bakanı yaptığı Şahap Kocatopçu.
   <br>
    <br>
     1954'ten emekliye ayrılacağı 1980 yılına kadar Şişe Cam Fabrikaları Genel Müdürlüğü yapmış olan, Türk Sanayici ve İşadamları Derneği (TÜSİAD) eski başkanlarından Şahap Kocatopçu, rakamları atarak antrenman yaptığını ve kendini yeni döneme alıştırmaya çalıştığını söylüyor. Kocatopçu, "Afedersiniz ama; bir çok kimse bunun kazığını yiyebilir" diye uyarıda bulunuyor. Osmanlı İmparatorluğu'nun 1914'te 'kaime' adıyla piyasaya sürdüğü paralardan iki sene sonra doğan ve bugün 88 yaşında olan Kocatopçu ile Türk Lirası'nın serüvenini konuştuk:
     <br>
      <br>
       'Galata Köprüsü'nden geçmek 40 paraydı'
       <br>
        <br>
         - 1916 yılında doğdunuz. Türkiye Cumhuriyeti'nin ilk yıllarını biliyorsunuz. Hayatımıza ilk giren para hangisi idi?
         <br/>
         <br/>
         Kağıt para kullandığımı hatırlamıyorum. Bozuk para geçerdi elime. İlk hatırladığım şeylerden biri Karaköy Köprüsü'nden (Galata Köprüsü) geçerken yayalar 40 para verirdi, yani 1 kuruş. 1 kuruş, bugünün parası ile on bin lira olmuş. Nereden nereye gelmişiz. 1924-25'ten itibaren 3-4 sene nehari olarak Galatasary Lisesi'ne gittim. Tramvayla gidiyordum, 1-1,5 kuruş veriyorduk. Sinema 25 kuruştu.
         <br/>
         <br/>
         - Aylık harçlığınız ne kadardı Galatasaray'da?
         <br/>
         <br/>
         1-1,5 lirayı bulurdu. Babamı hiç görmedim. Annemle beraber büyükbabam verirdi bu harçlıkları. En fazla 250, 500 kuruşları bilirdim.  Ama Galatasaray'daki mebus çocuğu arkadaşlarım 10 lira, 20 lira harcardı.
         <br/>
         <br/>
         - Zor bir çocukluk geçirmiş olmalısınız...
         <br/>
         <br/>
         Evet. Fakir bir ailenin çocuğuydum. Ama sıkıntı çekmedim, idare ettim devamlı. O dönemlerde Atatürk sanayileştirmek istiyordu Türkiye'yi. Etibank'ı, Sümerbank'ı, Makine Kimya Endüstrisi'ni kurdu. Onları çalıştıracak insan yetiştirmek için de 700 küsür genci yurtdışına gönderdi, 1932 ile 1938 arasında. 1936'da Galatasaray Lisesi'ni bitirdim. Sonra o zamanki adı Yüksek Mühendis Mektebi olan İstanbul Teknik Üniversitesi'nde birinci sınıfta iken Maden Tetkik Arama (MTA) adına 1937'de yurtdışına gittim.
         <br/>
         <br/>
         - Giderken ne kadar paranız vardı?
         <br/>
         <br/>
         Aşağı yukarı 100 liraya yakındı. Orada Belçika Frangı'na çevirdik onları. Ki o zaman Belçika'da iken Almanya'ya tatile giderdik. Alman Markı 60 kuruştu. Ama Almanlar, turistler için tenzilat yapar, 20 kuruşa bir mark verirlerdi. Onunla gider, gezerdik.
         <br/>
         <br/>
         - Türk Lirası, Alman Markı karşısında da değerli miydi?
         <br/>
         <br/>
         Tabii, çok güçlü idi. Harp çıktı (II. Dünya), Türkiye'ye geldik. Tekrar İstanbul Teknik Üniversitesi'nde başladım. İki ay sonra mektup geldi isterseniz tahsilinizi Amerika'da devam ettirebilirsiniz diye. Sene 1941.
         <br/>
         <br/>
         - Bu sefer burs ne kadar oldu?
         <br/>
         <br/>
         120 dolar alıyordum, yani 100 lira. Metalürji tahsili gördüm. 1945'te geldim. Sümerbank beni MTA'dan istedi. 62 lira aylıkla mühendis olarak çalışmaya başladım. Bir sene kirada oturdum, 45 lira kira veriyordum. Aylığım sonra 70 lira oldu. Hanımın ailesinin ilave parası ile geçiniyorduk. 1950 yılında Türkiye ilk defa iki partili bir seçime girdi. Demokrat Parti (DP) ve Cumhuriyet Halk Partisi (CHP). Ben de ilk defa oy kullanacağım. Ve DP'ye oy vermeyi düşündüm ve verdim. 1954'te de İş Bankası Umum Müdürü Üzeyir Avunduk, 'Seni Paşabahçe'ye genel müdür yapmak istiyorum' dedi. Öylece Şişe Cam'a genel müdür oldum.
         <br/>
         <br/>
         - Ne kadardı maaşınız?
         <br/>
         <br/>
         1954'te bin 500 lira aylık alıyordum. Ondan evvel 250 liraydı maaşım. Çimento Sanayii AŞ'de ikinci adamdım.
         <br/>
         <br/>
         - Uzun yıllar 1 dolar = 1 lira olarak işlem gördü. Ancak 1947'de Recep Peker Hükümeti zamanında 1 dolar = 2.80 TL oldu. Adnan Menderes Hükümeti zamanında, 1958 yılında da 9 lira. Bu artışı neye bağlıyorsunuz?
         <br/>
         <br/>
         Türkiye'de uzun yıllar en büyük para 1.000 lira idi. 1925'lerden itibaren alırsak da 1 dolar 60-70 kuruştu. 1935- 40'tan itibaren ise 80 kuruş  oldu. Bugün 1,5 milyon lira ediyor. Korkunç birşey bu. Felaket. Son 30 sene anormal! İp kopuyor! Politikacıların enflasyonu kontrol edememeleri... Vur abalıya gitmeleri, doları alıp götürüyor.
         <br/>
         <br/>
         - Daha önce de politikacılar vardı ama?
         <br/>
         <br/>
         Atatürk döneminde, İstiklal Savaşı'nı yaparken, özveri içinde, milletçe, memleketi kurtarmaya çalıştı bütün toplum.
         <br/>
         <br/>
         ‘Benim yöneticilerim Doğu'da çalışmaz’
         <br/>
         <br/>
         Bunun dışında sosyal adaletin çok önemi var. Türkiye'de üretim artışı oluyor ama buradan gelen, Türk toplumunda dengeli olarak dağıtılmazsa haksızlıklar çıkıyor. Bakan iken Doğu'yu gördüm. Sonra 1985'te TÜSİAD'a başkan oldum, aklım hep orada kaldı. Vehbi (Koç) Bey, Nejat Eczacıbaşı, Sakıp Sabancı ve iki üç tane daha büyük patronla teker teker konuşmalar yaptım. ‘Torunlarımızın bu memlekette mutlu yaşamasını istiyorsak Doğu'ya birşeyler yapmamız lazım. Oranın büyük fabrikaya ihtiyacı yok; ama küçük küçük işler yapılabilir’ dedim. İkna edemedim.
         <br/>
         <br/>
         - Ne dediler size?
         <br/>
         <br/>
         Birincisi 'Benim yöneticilerim orada çalışmaz.' İkincisi 'Orada pazar yok ki.' Sonra 'Orada kaliteli işçi bulunmaz.' Böyle şeyler.
         <br/>
         <br/>
         'Askerlerin öncelikleri var'
         <br/>
         <br/>
         - Devalüasyonlar oldu, ardından asker yönetime el koydu. Bu hep konuşuluyor Türkiye'de. Ekonomi kötüye gidince asker el koyuyor...
         <br/>
         <br/>
         Devalüasyon demek, ekonomi kötüye gidiyor demek. Ekonominin kontrolden çıkması demek, yalnız ekonominin değil, ahlakın da kontrolden çıkması demek. İltimaslar, hırsızlıklar başlıyor. O zaman partililer, yerlerinde kalmak için olmayacak şeyleri yapıyor. 1960 ve 80 ihtilallerini yaşadım. İkisinde de Sanayi Bakanı oldum. Her ikisinde de vatandaş "Oh! Şükür! Bu ihtilal oldu da bu işten kurtulduk" dedi. Ama iki sene sonra "Artık bu iş te bitse" demeye başladı. Bu da enteresan. Çünkü askerlerin de öncelikleri başka türlü oluyor. Her iki bakanlığımdan da istifa ederek ayrıldım.
         <br/>
         <br/>
         - Bakanlıkta iken maaşınız ne kadardı?
         <br/>
         <br/>
         Unuttum şimdi.
         <br/>
         <br/>
         - Peki 1980'de Şişe Cam'dan emekli oldunuz. O zamanki maaşınızı hatırlayabiliyor musunuz?
         <br/>
         <br/>
         Unutmuşum. İkince kez 1981'de bakanlık yaptığımda subayların bir kısmı muayyen kimselerin yer değiştirmesini isteyerek bana geliyorlardı. Öylece anlaşamadık ve ayrıldım. Bana bir jest yaptılar. Emekli milletvekili maaşı ile emekli oldum. Bugün o yüzden 3 milyon 600 bin lira alıyorum. (Şahap Kocatopçu'nun dili sürçüyor. Gerçeği 3 milyar 600 milyon TL'dir.)
         <br/>
         <br/>
         - 1960'larda bir arabanın fiyatı neydi ortalama, hatırlıyor musunuz?
         <br/>
         <br/>
         Hiç arabam olmadığı için değerini de öğrenemedim. Bunun da sebebi şu. Şişe Cam'a geldiğim zaman Paşabahçe Fabrikası vardı. Sonra arka arkaya bir sürü fabrika yaptık. Topkapı, Trakya fabrikaları falan.
         <br/>
         <br/>
         — Birikimlerinizi nasıl değerlendirdiniz?
         <br/>
         <br/>
         Hisse senedi alarak değerlendirdim. Sonra baktım olmadı, paraya şey yaptım. Bugün yine çok şükür Allah'a, 90 milyar lira birikmiş param var.
         <br/>
         <br/>
         - İlk birikiminizle ne yapmıştınız?
         <br/>
         <br/>
         Bugün oturduğum Topağacı'ndaki (Şişli) evi  almak istedim. İş Bankası o parayı bana borç verdi. İlk kez o parayı geri ödeyerek birikim yapmıştım.
         <br/>
         <br/>
         ‘Bu yaşta olmanın garipliğini yaşıyoruz’
         <br/>
         <br/>
         - 40 paralar, kuruşlar görmüş ve kullanmış birisi olarak bugün 20 milyon lira kullanıyor olmak nasıl bir his uyandırıyor sizde?
         <br/>
         <br/>
         Zaten işin korkunç tarafı da burada. Bu yaşta olmanın garipliğini yaşıyoruz. Bir taraftan dünya nereden nereye gelmiş diyorsunuz; ama bu, bu Türkiye için oluyor. Her yerde böyle olmuyor. 1950'lerle bugün arasında  1,5 milyon kere değer kaybetmiş lira. Korkunç bir şey. Ve bu değer kaybı ile beraber biz, geleceğimizi büyük firmalara, büyük devletlere ipotek etmiş duruma geliyoruz. Bugün Dünya Bankası olsun, IMF olsun bize para veriyorlar; ama bazı şeyleri de yaptırtıyorlar.
         <br/>
         <br/>
         - Paradan sıfır atılması için zamanlama nasıl sizce?
         <br/>
         <br/>
         İyi zaman. Olmazsa bir sıfır daha atarız sonunda. Ama bir defa on sıfır olmadan 6 sıfırdan kurtulalım.
         <br/>
         <br/>
         'Bir çok kimse kazığını yiyebilir!'
         <br/>
         <br/>
         - Paranın sıfırlarının atılmasının psikolojik etkisi nasıl olacak? Neler yapıyorsunuz bu konuda?
         <br/>
         <br/>
         Buna alıştırmak lazım kendimizi. Birçok kimse bunun kazığını yiyebilir, afedersiniz.
         <br/>
         <br/>
         - Nasıl?
         <br/>
         <br/>
         Rakamları bilmediği için tabii. Şimdi 10 bin lira 1 kuruş oluyor.
         <br/>
         <br/>
         - Siz kolay intibak sağlayabilecek misiniz?
         <br/>
         <br/>
         Alıştırıyorum kendimi.
         <br/>
         <br/>
         - Antrenman yapıyorsunuz...
         <br/>
         <br/>
         Tabii, başka çarem yok. Bu, çok daha faydalı olacak, TL'nin değeri kıymetlenecek. 1 doların 1,5 lira olduğu bir devir yaşayacağız. Türk parasının değeri Türkiye'nin değerini ifade edecek. Ben çocukluğumda 1 doların 70 kuruş olduğunu hatırlıyorum. Ve toplum psikolojik olarak bunu iyi kullanırsa enflasyonu da kontrol altına almış oluruz.
         <br/>
         <br/>
         1979’A KADAR EN BÜYÜK PARA 1000 LİRA
         <br/>
         <br/>
         Osmanlı ticarete ve paraya o kadar yabancı idi ki, tarihte ilk defa Çinliler'in bulup 806 yılında kullandığı kağıt para, Amerika Birleşik Devletleri'nde 1690 yılında, İngiltere'de de Goldsmiths'ler tarafından ondan 4 yıl sonra dolaşıma çıkmasına rağmen Osmanlı'ya gelişi 1840 yılını bulmuştu. Hatta buna kağıt para demek mümkün değildi. Daha çok hazine bonosu niteliğinde ve elle çizilip yapılmakta idi.
         <br/>
         <br/>
         İngiltere'de 1694 yılında kurulan merkez bankası Osmanlı'da 1863 yılında kurulmuştu. O da, birkaç yıl önce ancak yerlileşen İngiliz ve Fransız sermayeli Osmanlı Bankası kanalıyla gerçekleştirilebilmişti. Türkiye Cumhuriyeti'nin merkez bankası 1930 yılına kadar Osmanlı Bankası idi.
         <br/>
         <br/>
         Osmanlı idaresi kendi para basma yetkisini, ancak yakın zamanda yerli sermaye olan ve Doğuş Grubu'na satılan, birkaç yıl önce de Garanti Bankası ile birleştirilen Osmanlı Bankası kanalı ile yürütmüştü. Birinci Dünya Savaşı sırasında Osmanlı Bankası hükümetin banknot basma isteğini geri çevirdiği için hükümet de altın ve Alman hazine bonolarını karşılık göstererek 'evrak-ı nakdiye' denen, bizlerin kaime diye bildiğimiz toplam 160 milyon liranın üzerinde banknotu kendisi çıkarmıştı.
         <br/>
         <br/>
         İnönü, Atatürk'ü çıkartıyor
         <br/>
         <br/>
         Yeni kurulan Türkiye Cumhuriyeti de para basma işini uzun zaman gerçekleştirmedi. Ta ki 1927 yılına kadar. 1925 yılında kanun çıkarılmasına rağmen iki yıl sona banknot basılabilmişti. İlk çıkan emisyonda 1, 5, 10, 50, 100, 500 ve 1.000 liralık kupürler vardı. Henüz dil devrimi yapılmadığı için üzerinde eski hafler yazılı olarak yapılan bu birinci emisyonda en büyük para 1.000 lira idi.
         <br/>
         <br/>
         11 Haziran 1930 tarihinde, devletin artık bir bankası olması gerektiğine karar verilerek bir yıl sonra Merkez Bankası kuruldu. Banknot ihracı imtiyazı artık devletin bankası tarafından yapılacaktı. Buna rağmen harf inkılabından sonraki ilk para basımı ancak 1937'de gerçekleşebildi. Üzerinde Atatürk ve İnönü portrelerinin bulunduğu ve 1944 yılına kadar tedavülde kalan bu banknotlar arasındaki en büyük para yine 1.000 lira idi. Yenilik, kağıt 50 kuruşun basılarak piyasaya sürülmesi oldu. Atatürk'ten sonra Milli Şef olan İsmet İnönü, üçüncü emisyon grubunda çıkarılan ve 1942-47 yılları arasında dolaşımda kalan kağıt paralar üzerinde sadece kendi portresine yer vermişti. Bu emisyon grubunun yeni parası 2,5 lira olarak göze çarpıyordu.
         <br/>
         <br/>
         İnönü, iktidardaki 'tek adamlığı'nı devam ettirmiş, Türkiye Cumhuriyeti'nin dördüncü emisyon grubunu oluşturan 10 ve 100 liralık banknotlara da yine kendi portresini kazımıştı. Bu durum halk tarafından tepkiyle karşılandı. Bu banknotların dolaşım süresi ise 1947 ve 48 yılları olarak kaldı.
         <br/>
         <br/>
         İlk yerli basım 1958'de
         <br/>
         <br/>
         Bugüne kadar yedi emisyon grubu olarak basılan Türk Lirası banknotlar en büyüğü 1981 yılına kadar da yine 1.000 lira oldu. Demokrat Parti, iktidara gelişinin ilk yılında, 1951 senesinde beşinci emisyon grubunu basarak piyasaya sürdü. Sürpriz bir para yoktu bu banknotlar arasında. Fakat bu dönemin önemli bir özelliği, o ana kadar Almanya, İngiltere, Fransa ve Amerika Birleşik Devletleri'nde bastırılan banknotların artık Merkez Bankası bünyesinde 1958 yılında faaliyete geçen banknot matbaasında basılacak olmasıydı. Basılan ilk 'yerli para' üçüncü tertip 100 Türk Lirası oldu.
         <br/>
         <br/>
         En küçük para, 5 liranın basıldığı altıncı emisyon gurubu banknotları 1966 yılında sürüldü piyasaya. Enflasyon canavarının yavaş yavaş büyüdüğü 1979'lara kadar süren bu dönemde, 'canavar'a rağmen yine basılan en büyük banknot 1.000 lira olarak kaldı.
         <br/>
         <br/>
         1983 yılında Turgut Özal iktidara gelince ülke ekonomisi de hızla dış dünya ile entegre olmaya başladı. Yağ, şeker, çay kuyruklarına alışmış olan bugünün orta kuşağı birden bire istediği herşeye ulaşmaya başladı. Türkiye tüketim sarhoşluğu yaşıyordu. Enflasyon da bu dönemde büyüdü. Ama yine de Türk halkı, 1979'dan 1990'lı yılların başına kadar çok sıfırlı paralarla tanışmadı. İlk 6 sıfırlı banknot olan 1 milyon, 1995'te çıktı piyasaya. 5 milyon, bundan iki sene sonra kullanıma sürüldü. Zaten bundan sonra iki senede bir bol sıfırlı banknot basıldı. Bunlar da Erdal İnönü'lü, Çiller'li koalisyon dönemlerinin meyveleriydi. 1997'de 10, 2001 yılında da 20 milyon lira girdi hayatımıza. Şimdi ise 6 sıfır atılarak bir noktada 1930'lu yıllara geri döneceğiz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2610 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=14441), [web.archive.org (arşiv bağlantısı)](http://web.archive.org/web/20060119000548/http://aksiyon.com.tr:80/yazdir.php?id=14441)
