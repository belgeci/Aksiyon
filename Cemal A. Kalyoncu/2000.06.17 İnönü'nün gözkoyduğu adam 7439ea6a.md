# İnönü'nün gözkoyduğu adam

*Cemal A. Kalyoncu 2000.06.17*

<div class="pNewsDetailMainContent" itemprop="articleBody">
 1930'lu yılların Türkiye'si... Anadolu'nun ortasındaki Kayseri'ye 20 kilometre uzaklıktaki Zincidere Köyü'nden yola çıkmış bir delikanlı daha sonraki yıllarda hayatının dönüm noktası olacak bir imtihana yetişmeye çalışmaktadır. Babasının arabası vardır ama o gün komşularından Yunus Bey, kendisinin de şehire ineceğini, isterse onu da götürebileceğini söyleyince beraber yola çıkarlar. Yolun beşinci kilometresinde araba bozulur. Sınav saati de bir yandan yaklaşmaktadır: "Yunus Abi, ben imtihana yetişeceğim, yola gireyim arabayı yapınca beni alırsın." Amaç, biraz yürüyüp yine Kayseri'nin bir beldesi olan Talas'tan o zamanın dolmuşları sayılan yaylı arabaya yetişebilmektir: "Koşa koşa Talas'a gittim. Ortada araba yok. Yine koşarak devam ettim. Salona girdiğimde tam da sorular okunmaktaydı."
 <br/>
 <br/>
 Galasaray mı yoksa...?
 <br/>
 <br/>
 İki soru sorulan sınava Kayseri ve civar illerden beşyüz kişi katılmıştır. Sonuç: "Bir kişi kazanmış. Ali oğlu Ziya dediler." Evet sınavı, okuldaki arkadaşları arasında 'Kara Ziya' olarak tanınan ve onbeş kilometrelik bir yürüyüşten sonra imtihana katılabilen Ali oğlu Ziya kazanmıştır. İlerleyen tarihlerde büyükelçiliğin dışında iki dönem de maliye bakanı olarak tanıyacağımız Ziya Müezzinoğlu'dur o: "Müdür Bey beni çağırdı. Galatasaray'da mı yoksa Kayseri Lisesi'nde mi okumak istersin?"
 <br/>
 <br/>
 Ziya'nın babası Ali oğlu Ali Bey, Kayseri'nin Hasinli adlı bir mahallesinde dericilik işiyle uğraşan 'başarılı bir iş adamı olduğu söylenemeyecek' birisidir. İstiklal Savaşı'ndan sonra Türkiye ile Yunanistan arasında söz konusu mübadele gerçekleşince Ali Bey de Kayseri ulemasından Kuşçulu Hüseyin Efendi Hoca'nın kızı Esma Hanım'la evliliğinden dünyaya gelen altı çocuğunu da alarak, daha önce bir Rum köyü olan Zincidere'ye yerleşir. Zincidere, Sabancılar'ın Akçakaya Köyü'ne de bir kilometre mesafededir. Akçakaya Köyü'nde insanlar daha basit yapılarda ikamet etmekte iken Rumlar, Zincidere'yi altyapısı ve kiliseleriyle, zamanın şartlarına göre ileri sayılabilecek bir yer haline getirmiştirler.
 <br/>
 <br/>
 İkinci gruptan Kayserili!
 <br/>
 <br/>
 Neyse, Kayserililerin bilinen özelliğidir, aileler çocuklarını genellikle iş adamı olarak yetiştirmeyi düşünürler. Bunun için çocuklar denendikten sonra iş adamı olacağına kanaat getirilirse o işe devam ettirilir. Başarılı olmadığı görülürse okumaya teşvik edilir: "Annemin dayısı vardı Ali Okur diye. Kayseri Tayyare Fabrikası'nın büfesini o işletiyordu. Onun büfesinde yazın bir ay çalıştım. Ama sonradan anladım ki bu benim için bir deneme imiş. Dolayısıyla ben ikinci gruptan bir Kayseriliyim." AliEsma çiftinin en büyük çocukları olarak 1920'de (nüfusta 1919 yazıyor) dünyaya gelen Ziya Müezzinoğlu, komşuları öğetmen Ruhat Hanım'ın onu henüz okul çağında olmamasına reğmen derslere götürüp getirmesinin bir neticesi olacak, yeni yazıya geçildiği yıl başlayacağı tahsil hayatına ilkokulun ikinci sınıfından devam eder. 1929 dünya ekonomik bunalımının da etkisiyle zaten işleri iyi olmayan babasının maddi durumunun daha da kötüye gitmesi sonucu, Zincidere'de Rumlar'dan kalma kilisenin üç sınıflık bir okula dönüştürülmesi ile ilkokulu bile burada zorlanarak okur. Son iki yılı da yine Zincidere'deki, daha çok İstiklal Savaşı'nda şehit düşen ya da yoksul aile çocuklarının parasız okutulduğu beşyüz öğrenci kapasiteli bölge okulunda, yatılı kalmayarak bitirir. O zaman, iki yıllık Köy Öğretmen Okulu bitirilince öğretmenlik yapma imkanı olduğundan babası, onun aile bütçesine de katkıda bulunması için bir an önce öğretmen olmasını istemektedir. Öğretmen Okulu'na başvurur, fakat müdürü, o ana kadar sınıflarını birincilikle bitiren Ziya için yazık olacağını düşünerek liseye devam etmesi gerektiğini söyler babasına: "Devlet parasız yatılı imtihanları yapılıyor. Onlara girsin."
 <br/>
 <br/>
 Hep sınıf birincisi
 <br/>
 <br/>
 Ziya Müezzinoğlu, 500 kişi arasından birinci olarak devlet parasız yatılı imtihanını kazanır. Müdür beyin "Galasaray mı yoksa..?" sorusuna, Kayseri merkezde oturan ve onu çok seven teyzesinin de etkisiyle Galatasaray Lisesi yerine Kayseri Lisesi'nde okumak istediği cevabını verir: "O zaman Galatasaray'a girmeme ailemin razı olacağını sanmıyorum. Ama pişman değilim. Fakat Galatasaray'ı bilseydim, başka türlü karar verebilirdim." Kara Ziya, 1938'de mezun olacağı Kayseri Lisesi'nden hocalarının sayesinde o günkü şartlar içerisinde tenis bilen, Almanca'yı tercümeler yapabilecek kadar öğrenmiş bir öğrenci olarak mezun olur. Babası bu sefer ona diplomat olmasını telkin eder. Bunun üzerine 1942'de bitireceği Ankara Üniversitesi Siyasal Bilgiler Fakültesi'ne (o zaman henüz yüksek okuldur) girer: "Siyasallılar birbirlerini çok tutarlar. Önce Mülkiye sonra Türkiye diyen çok gördüm." Burada da parlak bir öğrenci olan Müezzinoğlu, bu sefer de hocaları Namık Zeki Aral ve Şefik İnan'ın tavsiyeleri ile maliye bölümüne girer. Maliye müfettişi olmaktır niyeti. Sınava girer. 1943 yılının başlarında da teftiş memuru olarak işe başlar. Varlık Vergisi'nin uygulamasında gelenlere ne kadar vergi tahakkuk edildiğini söylemekle görevlendirilir. Cahit Kayra'nın da içinde bulunduğu grupta çalışmaya başlar. Müfettişlik yılları Müezzinoğlu'nun hayatında en kazançlı yılları olacaktır. Bu yıllarda, Ziya Müezzinoğlu, Türkiye'yi yakından tanıma imkanı bulur.
 <br/>
 <br/>
 1951'de ihtisas için önce Almanya'ya, ardından da İsviçre'ye gitmesi onun dünyaya bakış açısını değiştirecektir. Özellikle Almanya'da İkinci Dünya Savaşı'ndan yeni çıkmış bir Almanya'yı inceleme fırsatı bulur. Türkiye'ye döndüğünde yıl 1953'tür. Ziya Müezzinoğlu için bürokrasideki tırmanış çoktan başlamıştır bile. O yıl, Hazine Müşaviri olarak göreve başlar. Türkiye 1955'ten başlayarak 58'e kadar mali sıkıntının had safhada olduğu bir dönem yaşamaktadır. İMF ile ilk anlaşma bu tarihte imzalanır (1958).
 <br/>
 <br/>
 İnönü'nün gözüne kestirdiği adam
 <br/>
 <br/>
 "1958 yılıydı. Meclis'te bütçe konuşuluyor. Ben de Hazine Müdürü olarak oradayım. Bir gece 12'ye 5 kala evlerimize gideceğiz. Yürürken Meclis binasının orada birisi kolumdan tuttu. Baktım İsmet Paşa. Seni gözüm bir yerden ısırıyor dedi. Bana kendini tanıtır mısın?" Müezzinoğlu, Siyasal Bilgiler'de öğrenci iken okulun en parlak öğrencisidir. O tarihte cumhurbaşkanı olan İsmet İnönü de o meşhur "Namuslular da en az namussuzlar kadar cesur olmadıkça..." diye başlayan konuşmasını yapacağı bir konferans verir Mülkiye öğrencilerine. Ardından da onlarla birlikte yemek yer. Müezzinoğlu, okulun en parlak öğrencisi olarak İnönü'nün yanına oturtulmuştur: "Geçmişte Siyasal'da iken ben sizin yanınızda oturmuştum dedim. Daha sonra, partililer 'Nereden hatırlayacak seni? Bu bir tertiptir, İsmet Paşa sana göz koymuştur' dediler." Bu olaydan bir yıl sonra Hazine Genel Müdürü olacak Müezzinoğlu'nu, İnönü hakikaten de gözüne kestirmiştir. Bu daha sonra anlaşılacaktır.
 <br/>
 <br/>
 1960'a gelindiğinde ülkede 27 Mayıs darbesi gerçekleşir: "Bir subay geldi 'Cemal Paşa sizinle görüşmek istiyor' dedi. Gittim. Hazine Genel Müdürü olarak halkı sükûnete davet eden bir açıklama yapmanızı istiyoruz dediler. Halk bankalardan para çekmek için paniğe kapılmasın diye. Yazdım, ertesi gün yayınladılar. 27 Mayıs'ın daha sonra bir muhasebesi yapıldı. Görüldü ki yolsuzluk denilen olaylar biraz abartılmış. Geriye dönüp bakıldığında olayları izah etmekte güçlük çekiliyormuş gibi oluyor ama o zaman bir çıkmaza girildiği muhakkak. Bir iktidarmuhalefet çekişmesi vardı. İktidar, yaptığının doğru olduğunu, muhalefet de her yapılanın yanlış olduğunu savunuyordu. İşte sivil toplum örgütlerinin önemi burada ortaya çıkıyor." Sivil toplum örgütlerinin önemini bu tarihte anlayan Müezzinoğlu, 1991'de aktif politikayı bıraktıktan sonra kendisini dernek ve vakıf çalışmalarına adayacaktır.
 <br/>
 <br/>
 İhtilal yapılmış, ülkenin tekrar demokratik bir ortama geçmesi için hazırlıklara başlanmıştır. Kurucu Meclis'ten Müezzinoğlu'na bir davet gelir: "Yeni anayasa yapılması için her konuda bilgisibirikimi olanların katkıda bulunmasını istiyoruz. Bunun için sizi de burada görmek istiyoruz." Kurucu Meclis, 1961'in ocak ayından ekime kadar kendisine verilen bu vazifeyi yürütür. Müezzinoğlu da görev tamamlandı diyerek eski vazifesinin başına dönmek ister. Ama İsmet İnönü, partinin kendisine tanıdığı beş kişilik kontenjandan birini Şefik İnan ve Doğan Avcıoğlu'nun yanısıra daha önce gözüne kestirmiş olduğu Hazine Genel Müdürü Ziya Müezzinoğlu'na ayırarak onu politikaya çekmeyi amaçlamaktadır: "İsmet Paşa, seçimlere girmeni istiyorum dedi. Hazır değilim dedim. O sırada senato ve milletvekili seçimleri beraber yapılıyor. Kayseri de üç senato, sekiz milletvekili seçecek. Ben senato listesinin başındayım, Turhan Feyzioğlu da milletvekili listesinin. Nisbi seçim sistemi uygulandığı için beş bin küsür oy daha fazla almama rağmen seçimi kaybettim." Müezzinoğlu, bu ilk denemesinde biraz da sistemin etkisiyle başarısız olur.
 <br/>
 <br/>
 Sıra DPT'de
 <br/>
 <br/>
 Bundan sonra İsmet İnönü, ölünceye kadar Ziya Müezzinoğlu'nun kolunu bırakmayacaktır. 1962 yılındayız. Yeni anayasanın getirdiği önemli değişikliklerden biri de Devlet Planlama Teşkilatı'nın teşekkülüdür. Fakat ilk planın hazırlıkları sırasında hükümetle DPT yetkilileri arasında bir anlaşmazlık çıkar. Anlaşmazlığın sebebi, DPT'lilerin plana ek finansman sağlanmasını istemeleridir. Anlaşma sağlanamaz: "İnönü, Planlama'nın başına geçmeni istiyorum dedi. İzin istedim. Hayır dedi. 'Ya yüzde 7 olan kalkınma hızı düşürülmeli ya da ek kaynak bulunması için hükümet gayret sarfetmelidir. Bunu kabul buyuruyorsanız ben de görevi üstlenirim' dedim." Müezzinoğlu, böylece Palanma Müsteşarı olur. İlk planı hazırlayan değil ama Meclis'te müzakeresini ve kanunlaşmasını sağlayan o olur. Planı beğenenler olduğu gibi eleştirenler de vardır. Meşhur, 'Pilan değil pilav' sözü bu zamanda söylenmiştir: "Bir Urfa Milletvekili söylemişti onu. Planın tanıtılması önemli idi. Ona katkısı oldu."
 <br/>
 <br/>
 İsmet İnönü, Müezzinoğlu'nu bu sefer Almanya'ya gönderir. Amaç, Plana dış kaynak oluşturmaktır. Almanya, bu iş için önemli bir merkezdir. Ziya Müezzinoğlu, 1964 sonbaharında büyükelçi olarak Almanya'nın yolunu tutar böylece. Ardından 5.5 yıl sürecek AB Nezdinde Büyükelçi olarak Brüksel'e düşer yolu.
 <br/>
 <br/>
 Son 40 yıl Türkiye için hep sancılı dönem olmuştur. Türkiye 1971'de de yine kritik bir dönem geçirir. Hiç bir hükümet uzun süreli olamaz bu dönemde. Kabineyi kurma görevi eski başbakanlardan Suat Hayri Ürgüplü'ye verilir. Müezzinoğlu da Ürgüplü'nün listesinde maliye bakanı olarak yer alır: "Ürgüplü'nün listesi basına da intikal ettiği halde Cumhurbaşkanı Cevdet Sunay, son anda hükümeti tasvip etmedi." Yerine Ferit Melen hükümeti kurmakla görevlendirilir. Ziya Müezzinoğlu, Melen'in listesinde de maliye bakanı olarak gözükmektedir. Müezzinoğlu, 23 Mayıs 1972'den 10 Nisan 1973'e kadar, kabinede dışarıdan atanmış tek kişi olarak bakanlık yapar: "O sırada işçi dövizleri geliyordu. Merkez Bankası da tedavüle para çıkarıyordu. Hatta onun enflasyona neden olup olmadığı tartışılıyordu. Çok rahat bir dönemdi." Cumhurbaşkanlığı seçimi dolayısıyla hükümet istifa edince o da ayrılır bakanlıktan. Ecevit'in başbakanlığında Türk askeri Kıbrıs'a çıkmıştır. Ada'da durum oldukça karışıktır: "Bülent Ecevit beni göreve davet etti. Kıbrıs Koordinasyon Kurulu Başkanlığı yaptım. Kıbrıs'ta Türk Federe Devleti kurma görevi verildi bana. Onu başlattım." Bu görevi tamamladıktan sonra da, daha önce gerçekleştiremediği hedefini, seçimlerde Kayseri'den senatoya girerek gerçekleştirir. Ecevit'in hükümetinde 1977'de, ticaret bakanı olarak adı yer alır. Ama hükümet güvenoyu alamaz. Türkiye için siyasi açıdan kritik yıllar bitmemiştir. 12 Eylül'le noktalanacak yolda, Demirel'in ardından yine Ecevit hükümet kurma görevini üstlenince Müezzinoğlu da 1970'li yılların üçüncü Ecevit Kabinesi'nde (5 Ocak 7812 Kasım 79) ikinci defa maliye bakanlığı yapar. CHP kısmi seçimleri kaybedince Bülent Ecevit de istifa eder. Ardından yine Demirel. Ve nihayet 12 Eylül... Ziya Müezzinoğlu da artık yasaklı siyasetçilerdendir.
 <br/>
 <br/>
 Yasaklı ama...
 <br/>
 <br/>
 1980'den sonra söylemem doğru olmaz diyerek açıklamadığı çeşitli iş çevrelerinden teklifler almasına rağmen Müezzinoğlu, 1946'da evlendiği, Antalya'nın ilk belediye başkanlarından Rıza Paşa'nın torunu, eşi Yaşar (Tekelioğlu) Hanım'ın ailesinin Aksu'daki Tekelioğlu Çiftliği'nde 'amatör çiftçilik' yapar. Bu evlilikten yüksek mimar Seyfi ve Ayşe (Ataman. Dışişleri Bakanlığı Sözcüsü Büyükelçi Ferhat Ataman'ın eşi) adında iki çocuğu bulunan Ziya Müezzinoğlu, 80 sonrasında yasaklı olmasına rağmen siyasetten uzak durmaz. İsmi ön planda yer almayacak şekilde SHP ve sonrasında CHP için çalışmalarda bulunur: "1991 yılı hayatımda bir anlamda dönüm noktası oldu. Aktif politikadan ayrılma kararı verdim." Bu tarih, CHP'nin yeniden açılış tarihidir. Açılıştan sonra CHP, SHP ve DSP'nin birleşme imkanının büsbütün ortadan kaybolduğunu gördüğü için aktif politikadan uzaklaşır: "Politik kimliğimi soranlara ben eski CHP'liyim diye altını çizerek söylüyorum." Ziya Müezzinoğlu, Türkiye'nin çok partili sisteme girdiğinden beri siyasetin genellikle partiler çevresinde döndüğünü, bunun da ülkeye iktidar ve muhalefet çekişmesinden başka birşey vermediğini düşünür. Bunun için ülkenin sorunlarına çözümler bularak siyasete doğrudan veya dolaylı katkıda bulunabilecek sivil toplum örgütlerine fazlasıyla ihtiyaç olduğunun farkına varır. İlk olarak Ekonomik ve Mali Araştırmalar Vakfı'nı kurarlar 1991'de. Kurucuları arasında Tevfik Altınok, Mesut Erez, Prof. Dr. Bedi Feyzioğlu, Tuğrul Ünal ve Gazi Erçel gibi daha çok maliye kökenli kişiler vardır. 1995'te ise, 27 Mayıs'tan sonra 61 Anayasası'nı çıkarmak için oluşturulan Kurucu Meclis'te görev aldığı arkadaşları ile birlikte Çağdaş Demokrasi Vakfı'nı kurarlar. Bunun başında da zamanın ihtilalci bir ismi Numan Esin bulunmaktadır. 1992'de kurulan ve İstanbul Şube Başkanlığını Ziya Müezzinoğlu'nun yaptığı Türkiye Avrupa Birliği Derneği, Türkiye'de kamu yönetimini daha saydam hale getirmek amacıyla Toplumsal Saydamlık Hareketi Derneği ile TESEV de onun bizzat görev aldığı sivil toplum örgütlerindendir. TESEV, 1961'de kurulan ve başında rahmetli Nejat Eczacıbaşı'nın bulunduğu Ekonomik ve Mali Etüdler Konferans Heyeti'nin Müezzinoğlu ve arkadaşlarının önerileriyle bir thinkthank kuruluşuna dönüştürülmüş halidir. Müezzinoğlu ve arkadaşları bir başka dernek üzerinde daha çalışmaktadır ama derneğin çatısı henüz şekillenmemiştir.
 <br/>
 <br/>
 İşte, bir koşuyla başlayan ve karmaşık dönemlerin Türkiye'sine tanıklıklarla geçen Ziya Müezzinoğlu'nun hayat hikayesi de böyledir.
 <br/>
 <br/>
 Türkiye'nin yakın siyasi tarihinin ne kadar karışık olduğunu tanıklarından dinleyince daha iyi anlıyorum. O karmaşık dönemi yazarken yaşamak bile yorucuydu açıkçası.
 <br/>
 <br/>
 email: ckalyoncu@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/portreler/inonunun-gozkoydugu-adam_506282), [web.archive.org (arşiv bağlantısı)](http://web.archive.org/web/20150404001555/http://www.aksiyon.com.tr:80/portreler/inonunun-gozkoydugu-adam_506282)
