# Hoca, ya sen Sosyalıstsın ya da bız Müslüman

*Cemal A. Kalyoncu Bilinmeyen-tarih*

<div>
 <p>
  <font>
   Yaşar Tunagür Hoca, sahte MİT raporuyla Mamak Cezaevi'ne  girdiğinde 9 Martçılar'ın  lideri Doğan Avcıoğlu böyle söyler ona. Tunagür Hoca'ya, cezaevinden tahliye edileceği haberini de Mümtaz Soysal verir
   <br/>
   <br/>
   Diyanet İşleri eski Başkan Yardımcısı Yaşar Tunagür Hoca’nın hayat hikayesi geçen hafta kaldığımız yerden devam ediyor. Tunagür Hoca’nın Müftü olduğu Edirne’de Fethullah Gülen, henüz genç bir hocadır. Camide yaptıkları, talebelerine verdiği dersler Müftü Yaşar Tunagür’ün de dikkatinden kaçmaz. Sözü yine Tunagür Hoca’ya bırakalım: “Fethullah Hoca, Üçşerefeli Cami’de vaazı yapıyor, hutbeyi birinci imam yaptığı için koşa koşa Selimiye’ye, benim hutbemi dinlemeye geliyor. Ben bunun farkına sonra vardım. ‘Sen nasıl koşarsın, epey mesafe var arada. Böyle bir hocanın orada hutbe okuması lazım’ diyerekten Üçşerefeli Cami’nin eşraftan bir kişi olan birinci imamını Diyanet’e yazı yazdım ve emekli yaptım. O emekliye ayrılınca Fethullah Efendi oraya baş imam oldu. Baş imam olunca vaaz da ediyor, hutbeyi de okuyor tabii. Ve tabii bundan sonra hoca ile baba oğul gibi idik, artık ne dersen de.
   <br>
    <br>
     Kestanepazarı'nda yetişenler
     <br>
      <br>
       Edirne’de çok güzel üç sene geçirdik. Benim annem vefat etti; Hocaefendi’ye gel demişim, sanki annemin oğlu imiş gibi, o kadar yakın yani. Annemi beraber toprağa koyduk. Sonra onun annesi vefat edince biz buradan gittik İzmir’e. Çok kalabalıktı. Hacı Kemal ‘Gel’ dedi ‘Burada lokma yeriz.’ Biz Hacı Kemal’le lokma yemek için aşağıda kalırken, Hocaefendi beni aramış annesini gömmek için. O anlatıyor bana bunları, ‘Sizin annenizi beraber gömmüştük. Benim annemi de beraber gömelim diye sizi çok aradım. Siz aşağıda imişsiniz’ dedi. O sürede Hocaefendi’yi oradan askere gönderdik. Askere gidişi bir merasimle oldu. Bütün arkadaşlar, cemaatin ileri gelenleri, hocanın sevenleri filan Karaağaç Tren İstasyonu’na kadar gittik ve Hocaefendi’yi İskenderun’a uğurladık. Hocaefendi, İskenderun’da asker hoca olarak meşhur oldu. İlk şöhreti orada oldu.”
       <br>
        <br>
         Yaşar Tunagür Hoca, Edirne’de müftülüğe devam ederken bir telefon alır. Arayan İzmir Kestanepazarı Derneği Başkanı Ali Rıza Gürel’dir: “Hocam, Kestanepazarı’nın başına birini arıyoruz, seni münasip gördük, müftülüğü bırak senin tayinini çıkartalım, İzmir’e gel’ dedi. Ben de ‘Yapın, gelirim’ dedim. Ve İzmir’e gittim, Kestanepazarı Derneği’nin Müdürü oldum. 300–400 talebe var. Bu talebeler içinde şimdi hayatta olanlar, Abdullah Aymaz, İsmail Büyükçelebi, İlahiyat Fakültesi eski Dekanı İbrahim Kafi, İlhan İşbilen, ki o zaman derneğin berberi idi. Seyyar berberlik yaparken iktisatta da öğrenci idi. Hocaefendi’nin söylediğine göre 40’ın üzerinde profesör ve doçent yetişti o dönemden.”
         <br/>
         <br/>
         Yaşar Tunagür artık Kestanepazarı’ndadır. Fethullah Gülen Hoca da bu arada terhis olmuş, vaizliğe devam etmektedir: “Ben de aniden bir telgraf aldım. Sene 1965. Adalet Partisi iktidar oldu, acele bir Diyanet Reisi arıyorlar. Gittim. Dosyama baktılar ki benim Diyanet İşleri Başkanı olacak ehliyetim yok. İlahiyat fakültesi mezunu değilim. Ben 41’de mezun oldum, ilahiyat fakültesi 1950’de açıldı.” Bunun üzerine Tunagür Hoca’yı tam yetkiyle Diyanet İşleri Başkan Yardımcısı yapmaya karar verirler. Ancak bir sorun vardır. Bu sefer de İzmirliler onu Ankara’ya göndermek istememektedir: “Bir şartla bırakırız Hocam. Senin gibi birisini bulacaksan git dediler. Ben de söz verdim, memnun kalacağınız birisini getireceğim dedim.”
         <br/>
         <br/>
         Derken Tunagür Hoca, Ankara’da göreve başlar. Kestanepazarı’ndakilere verdiği söz doğrultusunda hemen Fethullah Gülen Hocaefendi’yi arar. Fakat 10–12 kadar hocaefendi ile birlikte Fethullah Gülen Hocaefendi’nin de tayini mümkün gözükmez o sırada. Fakat bir süre sonra tayin mümkün olunca Fethullah Gülen Hoca, ilk iş olarak İzmir Merkez Vaizliğine ve Kestanepazarı Derneği’ne Müdür tayin edilir.
         <br/>
         <br/>
         Yaşar Tunagür Hoca devam ediyor: “İzmir’e gittiğimizde Fethullah Gülen Hoca’yı Kestanepazarı’nda eşraftan Hacı Kemal Bey’le tanıştırdım. Ara sıra bir teftişe gidiyorum, ne var ne yok diye? Baktım ki İzmirliler çok memnun. ‘Hocam öyle birisini gönderdin ki sana duacıyız’ diyorlar.
         <br/>
         <br/>
         Hocaefendi hep camide yatıyor
         <br/>
         <br/>
         Edirne’de iken de Hocaefendi’nin evi nerde dediğimizde, ‘camide yatar’ dediler. Hangi camide? ‘İş gördüğü camide, iki metrekarelik pencereler var ya, orayı oda yapmış Edirne’de orada yatıyor. Kestanepazarı’nda da öyle. Talebe çok, 400 küsür talebe var o yüzden öyle. Bütün gün ders okutuyor. Sabaha kadar yatakhane yatakhane dolaşıp kimin üstü açılmış, kim ne yapıyor, teftiş ediyor.
         <br/>
         <br/>
         Aradan iki sene geçti, hoca vaazlara devam ediyor. Vaazlar banta alınıyor. Tuzcu Cahit var, bantları çoğaltıyor. Hocanın İzmir’de büyük himmeti ve hizmetleri oldu. Onu artık kendisinden dinleyeceksiniz. Fakat vaazlar bilinen bazılarını rahatsız etti. Bunun üzerine dernektekiler de ‘Sana sormadan bir şey yapamayız’ diyorlar ama Hoca’nın Kestanepazarı’ndan gitmesini de istiyorlar. Ben de Derneğin Başkanı Ali Rıza Bey’e ‘Herşeyi bir tarafa bırakın, hocaya dokunamazsınız. Eğer hocanın işine son verirseniz cami başınıza yıkılır’ dedim. Bu hadiseden 4–5 ay sonra Hocaefendi kendi isteği ile istifa etti. Ve vaazlara Bornova’da devam etti. O bantların çoğaltılması daha çok Bornova’daki vaazlardan sonra oldu. Daha sonra Hocaefendi Kestanepazarı’ndan ayrılınca Yamanlar’ın kurulmasına önayak oldu.”
         <br/>
         <br/>
         Fethullah Gülen Hocaefendi Kestanepazarı’ndan kendi isteğiyle ayrıldıktan üç ay sonra Yaşar Tunagür Hoca yine Kestanepazarı’na gider. Camiye girmek ister, ancak cami kapatılmıştır: “Caminin kubbesi dört yerinden çatladı. Niye bilmiyoruz.”
         <br/>
         <br/>
         Özal ve Demirel'le ev sohbetleri...
         <br/>
         <br/>
         Tunagür Hoca Diyanet İşleri Başkan Yardımcısı olduğu için yeni ikamet yeri de Ankara’dır. Ancak o orada da hizmetlerine devam eder. Arkadaşlarını toplar, ev dersleri yapmaya başlar. Arkadaşları arasında bakın kimler vardır: “Turgut Özal, Korkut Özal, Mehmet Palamutoğlu, Mehmet Bilge, Ali Demirel ve daha bir çok arkadaş var, biz derslere başladık, her hafta ders okutuyorum ben.” Gelenlerin çoğunun daha sonra Türk siyasetinde kendinden söz ettirecek isimler olduğu dikkatinizi çekmiştir. Tunagür Hoca, Rafet Çayköylü’nün evindeki sohbette okul işini onlara da açar. Fakat işler ağır ilerler ki, 9. Cumhurbaşkanı Süleyman Demirel’in kardeşi Ali Demirel, Hoca’yı ziyaret eder ve...: “O da hep mektep açmaktan bahsediyor. ‘Ankara’da bir mektep açalım’ diyor. Bir gün bana ‘Senin bu arkadaşlarınla bu iş yavaş gidiyor. Ben Yükseliş Koleji diye bir kolejin yarı hissesini satın aldım’ dedi.” Hacı Ali Demirel daha sonra kalan yüzde 50 hisseyi de devralır. Daha sonra yeni binanın temeli de yine Yaşar Hoca tarafından atılacaktır: “Merasimsiz bir şekilde temelini de ben attım, açılışını da ben yaptım. Ardından 2–3 bin kişilik bir kolej oldu o okul.” Kolejin altında yapılan mescitte de Tunagür Hoca 5 seneye yakın hutbe okuyup cuma namazı kıldıracaktır.
         <br/>
         <br/>
         Avcıoğlu ve Soysal’la Mamak Cezaevi’nde
         <br/>
         <br/>
         Ve yıl 1971, 12 Mart. Daha önce iki darbe gören Tunagür Hoca, bir de muhtıraya tanık olur. Ama tanık olmakla kalmaz, bizzat Mamak Askeri Cezaevi’nde yatar da. Cezaevinde arkadaşları arasında da 9 Martçılar’ın başında yer alan Doğan Avcıoğlu, Ali Sirmen, Mümtaz Soysal, Harun Karadeniz gibi solun aktif isimleri vardır: “İçeride sohbet ediyoruz, onlar kendi adamlarıyla ben de 11 kişilik cemaatimle sohbet ediyorum. Bunlar üniversite talebeleri. Onlar da arasıra bizi dinlemeye geliyor.”
         <br/>
         <br/>
         MİT Müsteşarı'nın başını yiyen sahte rapor
         <br/>
         <br/>
         – Kimler geliyor mesela?
         <br/>
         <br/>
         “Hepsi kulak kabartıyor. Doğan Avcıoğlu bir gün bana dedi ki “Hoca hoca, bu anlattıkların doğru ise ya sen komünistsin, ya biz Müslümanız.”
         <br/>
         <br/>
         Yaşar Hoca’nın cezaevine girmesinin sebebi ise skandal boyutunda bir hadisedir. Zaten olayın sonunda MİT Müsteşarı Fuat Doğu Paşa, Madrit’e büyükelçi olarak gönderilecektir. Olayın sebebi ise, Yaşar Tunagür Hoca’nın Ürdün’de yaptığı, aslında yapmadığı ama MİT’te var olduğu söylenen ve fotokopilerden müteşekkil 67 sayfalık bir dosyadan mevcut bir konuşma metnidir. İddiaya göre Tunagür Hoca, Ürdün’de bir meydanda şeriat lehine bir konuşma yapmış ve bu konuşmasında halife olmaktan bahsetmiş: “İthamlar karşısında, dünyanın bir çok ülkesine gittiğimi ama damadım Ürdünlü olmasına rağmen hayatımda bu ülkeye hiç gitmediğimi söyledim. Bunun üzerine savcı örfi idare kumandanlığına bir yazı yazarak dosyanın aslını istedi.” Örfi İdare de bunu I. Erim Hükümetinde Devlet Bakanı ve Başbakan Yardımcısı olan Sadi Koçaş’a iletir. O da soluğu derhal Cumhurbaşkanı Cevdet Sunay’ın karşısında alır. Sunay, dosyanın aslının MİT’ten istenmesine karar verir ve dosyayı ilk kendisi görmek ister. İşte MİT’ten gelen cevap: “Yaşar Tunagür hakkında MİT tarafından tanzim edilmiş bir dosya yoktur.” Olay, Sadi Koçaş’ın anılarında aynen böyle anlatılmaktadır. Dosyanın devleti meşgul etmesinin ve daha önemlisi bir kişinin özgürlüğünü kısıtlayacak biçimde ortaya nasıl atıldığının sebebi ise çözülemez. Sonuçta MİT Müsteşarı Madrit’e büyükelçi olur, Tunagür Hoca da altı ay kaldığı cezaevinden 14 kilo vermiş bir halde tahliye edilir: “Mümtaz Soysal geldi, ‘Hocam’ dedi ‘Senden müjdemi isterim.’ Ne müjdesi? ‘Tahliye kararın geldi.” Tunagür Hoca, emekliliğini de istediğinden artık eski işine de geri dönemez: “Buraya kadar gelmiş bir insan ne yapar? Tutup köy imamlığı yapamam, esnaflık yapamam. Derken merhum Turgut Özal’la beraber Silm Ticaret Şirketi’ni kurduk. Birlikte pek çok iş yaptık.”
         <br/>
         <br/>
         Turgut Özal iş ortağı
         <br/>
         <br/>
         Ortaklıkları 1971’den 76 yılına kadar devam eder. Daha sonra Tunagür Hoca, şirketin yüzde 100’ünü devralır. 12 Eylül olmadan bir süre önce de işler istenilen şekilde gitmez. Artık emekli olan Tunagür Hoca’nın daha çok çocuklarının ilgilendiği işler de alan değiştirerek devam eder.
         <br/>
         <br/>
         Yaşar Tunagür Hoca her yönüyle dolu dolu bir kişi. Onu anlatmaya bu sayfalar yetmez. ‘Yazmam’ demediği anıları belki onu anlamamıza daha yardımcı olur. Merakla beklediğim anıları arasında ben onunla, onu hüzünlendirdiği kadar şaşkına da çeviren ‘Yasak Devir İstanbul’una (bu tabir ona ait) bir seyahate çıkmak isterdim. Çünkü o Necip Fazıl’ın ilk sözünde farkettiği, kendisinin de dile getirdiği kadar ‘safkan İstanbullu.’ İnşaallah başka sefere.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 28 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11821), [web.archive.org (arşiv bağlantısı)](http://web.archive.org/web/20050227214225/http://www.aksiyon.com.tr:80/yazdir.php?id=11821)
