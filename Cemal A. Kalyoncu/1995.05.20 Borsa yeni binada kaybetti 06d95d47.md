# Borsa yeni binada kaybetti

*Cemal A. Kalyoncu 1995.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   IMKB, nihayet modern ve teknolojik altyapısı ile dünyada birçok borsayı geride bırakacak yeni binasına taşındı. Yeni binada işlem hacminin artacağı beklentisi ilk hafta içinde gerçekleşmedi. Böylece borsalarda yükselişi temsil eden boğalarla, inişi temsil eden ayıların mücadelesinde yeni binadaki ilk seanslarda boğalar yenik düştü
  </font>
 </div>
 <div id="newsText">
  <font class="detail-text">
   Istanbul Menkul Kıymetler Borsası, nihayet 'göçebe' yaşamaktan kurtuldu. Borsanın, 10 yıl içinde taşındığı üçüncü yer olan Istinye'deki yeni binaya yerleşmesi ile IMKB taşınma derdinden de kurtulmuş oldu. Borsanın 26 Aralık 1985'te Cağaloğlu'ndaki Emniyet Sandığı'nın eski binasında başlayan macerası aradan iki yıl geçmeden 17 Kasım 1987'de Tophane'ye taşınması ile devam etmişti. O tarihten 15 Mayıs 1995'e kadar Tophane'de ayılarla boğaların mücadelesine sahne olan borsa, Istinye sırtlarındaki yeni binasına taşınarak 'göçebe hayata' elveda dedi. IMKB'nin uzay çağı yapımlarını andıran bu yeni binası, borsayı hem taşınma derdinden kurtardı hem de eksiksiz teknolojik altyapısıyla onu dünya borsaları arasında önemli bir konuma getirdi.
   <br/>
   <br/>
   IMKB'nin ilk başkanı olan Muharrem Karslı, borsanın 10 yıl içerisinde kaydettiği gelişmeyi anlamak için bu üç binanın resimlerini yanyana koymanın yeterli olacağını söylüyor. Gerçekten de Muharrem Karslı'nın söylediği gibi, borsa her yeni binaya taşındığında kendisini yeniledi. Borsanın ilk yıllarında fiyat belirlenmesi  'tek fiyat ve çok fiyat' sistemi ile gerçekleştiriliyordu. Bu sistemde, hergün üyeler tarafından yazılı olarak kutuya atılan emirlerin belli kurallara göre karşılaştırılması ile 'açılış fiyatı' (tek fiyat) belirleniyor, çoğu alımlar da bu fiyat üzerinden sonuçlandırılıyordu. Daha sonra ise bu fiyat baz alınarak yeni arz ve taleplere göre değişen fiyatlarla (çok fiyatla) işlemler sürdürülüyordu. Borsada bu ilk yıl içinde yapılan işlem hacmi 9 milyar lirayı ancak bulmuştu.
   <br/>
   <br/>
   Borsa bu yıllarda henüz 'bebeklik dönemini' yaşıyordu. Borsanın ilk hızlı çıkış ve düşüşü de bu dönemde oldu. Bileşik endeks 21 Ağustos 1987'de 1331.37 puana kadar tırmanıyor, ardından hızlı bir gerileme yaşayarak yıl sonunda 673 puana iniyordu.
   <br/>
   <br/>
   17 Kasım 1987 tarihinde borsa Tophane'ye taşınıyor, taşınmasıyla da eski yöntem olan 'tek fiyatçok fiyat' sistemi yerini artık 'panotahta' sistemine bırakıyordu. Bu gelişme borsa için ilklerden biri oluyordu. Pano sistemi ile alım satım yapmak isteyen üye, alım veya satım emrini belirli kurallara göre ilgili menkul kıymetin tahtasına yazıyor, alıcı veya satıcı çıkmasını bekliyordu. IMKB buradaki hizmetini yaklaşık 7.5 yıl sürdürerek Türk ekonomisindeki gelişmelerle beraber hızlı bir gelişim gösterdi. Zaman zaman yatırımcısını sevindirdi, zaman zaman da üzdü. Borsa ikinci büyük çıkış ve ardından düşüşü de 1989 yılında yaşadı. 25 Ocak 1989'da 371.59 olan bileşik endeks 29 Aralık 1989'a gelindiğinde 2217.66 puana ulaşmıştı. Çıkış devam etti ve Körfez Krizi'nin ortaya çıktığı tarih olan 2 Ağustos 1990'da endeks 5749 puanla zirveye ulaştı. 18 aylık çıkış süresinden sonra Körfez Krizi'nin etkisiyle başlayan düşüş sonrası endeks yıl sonunda 3255.75 puana gerilemişti.
   <br/>
   <br/>
   Istanbul Menkul Kıymetler Borsası üçüncü şoku da hatırlanacağı gibi geçen yıl yaşamıştı. 1992 yılı sonunda 4004 puandan kapanan endeks tam bir yıl sonra 31 Aralık 1993'te 20.682'ye çıktı. 1994 ekonomik krizi ile 24 Mart 1994'te 12.980 puana kadar gerileyen borsa yatırımcıya korkulu günler yaşattı. Ancak 1995'in olumlu havası borsada başlayan yükselişi devam ettirdi ve endeks bu yıl içinde 1 doları da aştı.
   <br/>
   <br/>
   <br/>
   <br/>
   1993, IMKB'NIN ALTIN YILI
   <br/>
   <br/>
   <br/>
   <br/>
   Borsa ihtiyaçlara cevap verebilmek için kendini sürekli yeniliyordu. 1992 yılında ön çalışmaları yapılan bilgisayarlı alımsatım uygulaması geçen yılın sonuna doğru uygulamaya girince tahta sistemli işlemler de tarihe karışmış oluyordu. Daha önce günde bir defa yapılan seans da 15 Temmuz 1994'ten sonra ikiye çıkarıldı. Istanbul Borsası 1993'te SEC (ABD Menkul Kıymetler Komisyonu) tarafından  'Kabul Görmüş Ülke Dışı Yatırım Piyasası' olarak tanındı ve dünyada bu unvanı almış 22. borsa oldu. Japon Aracı Kuruluşlar Derneği de (JSDA) 9 Mayıs 1995'te IMKB'yi resmen tanıdı. Bu karar, Japon yatırımcılarına IMKB'de işlem yapabilme izni anlamına geliyordu. Bütün bunların yanında borsanın kendisini geliştirmesine paralel olarak IMKB'de hisse senetleri işlem gören şirket sayıları da zamanla arttı. 1992'de 145 olan bu sayı bugün 180'i aştı. Yeni hedef, IMKB Başkanı Tuncay Artun'un söylediğine göre 500 şirketin işlem gördüğü bir borsa. Artun, şuanda 500 milyon dolara yaklaşan günlük işlem hacmi için de 1 milyar dolarlık yeni hedef gösteriyor.
   <br/>
   <br/>
   Tophane'deki binanın zamanın başbakanı rahmetli Turgut Özal'ın belirttiği gibi yetersiz kalması borsayı yeni yer aramaya itti. Yeni bina için Istinye yer olarak seçildi. 87 bin metrekarelik bir alan üzerinde kurulan borsa kompleksinin yapımına 1991'de başlandı. 24 bin 500 metrekare kapalı alana sahip IMKB'de işlemler artık elektronik sistemde yapılıyor. Bu sistemin pano sisteminden farkı alıcı ve satıcıların birbirlerini görmemeleri. Alan ve satanlar birbirlerini ancak işlem gerçekleştikten sonra görebiliyor.
   <br/>
   <br/>
   IMKB'de yeni bina ile birlikte yeni bir pazar daha faaliyete geçti: Uluslararası pazar. Bu pazarda Doğu Avrupa ve Ortadoğu ülkeleri ile Orta Asya Türk cumhuriyetlerindeki şirketlerin hisse senetleri, yatırım fonları dolar bazında alınıp satılabiliyor. Yaklaşık 60 milyon dolara mal olan binada 2.150 metrekarelik alanda toplam 800 kişilik iki büyük işlem salonu da bulunuyor. Işte borsa çevrelerini umutlandıran nokta da burası. Borsacılar IMKB'nin yeni binaya taşınması ile işlem hacminin artacağını bekliyorlar. Ancak yeni bina, bu beklentiyi en azından ilk günler için boşa çıkardı. Zira endeks 15 Mayıs'ta 50.253, 16 Mayıs'ta da 48.865 puana geriledi. Üçüncü günde ise bir miktar yükseldi. Borsa çevrelerinde bu ilk seanslardaki düşüşe 'yeni binayı Başbakan Çiller'in açmasının' sebep olduğu konuşuluyor, tabii ki şakayla karışık bir şekilde.
   <br/>
   <br/>
   Borsanın Istinye sırtlarında yapılan yeni binaya taşınması ile Tansu Çiller'in iki hayalinden biri gerçekleşmiş oldu. Anlattığına göre başbakanın ikinci hayali PTT'nin T'sinin satılması. Çiller, iki hayalinden birinin gerçekleşmesi ile Istanbul Borsası'nın dünyaca tanınmış Chicago Borsası'nın yarısı düzeyine geldiğini, Madrid Borsası'nı geçtiğini, Viyana Borsası'nın da 4 katı konumuna geldiğini söylüyor.
   <br/>
   <br/>
   Bilindiği gibi bütün dünyada 'boğa ve ayı' figürleri borsaların yükseliş ve düşüşleriyle simgeleniyor. IMKB'de de bu figürler değişmemiş ve borsada yükseliş, ataklığı ve dinamizmi ile boğa; düşüş de ayı figürüyle temsil edilmiş. Yeni binasına yerleşen IMKB'de ilk haftanın galibi de böylece, düşüşü sembolize eden ayı figürü oldu. Borsa var oldukça ayı ile boğa arasındaki mücadele de iniş ve yükseliş yönünde devam edecek.
   <br/>
   <br/>
   Borsanın teknolojik altyapı olarak yeterli görülmesine rağmen semt olarak yerini iyi bulmayanlar da var. Başkan Tuncay Artun'un da söylediği gibi geçen 10 yılda mekan arayışı yanında kimlik arayışı mücadelesi de veren IMKB'nin, beklentileri boşa çıkarıp çıkarmayacağını önümüzdeki seanslarda göreceğiz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-279-borsa-yeni-binada-kaybetti.html), [web.archive.org (arşiv bağlantısı)](http://web.archive.org/web/20130904163752/http://www.aksiyon.com.tr:80/aksiyon/haber-279-borsa-yeni-binada-kaybetti.html)
