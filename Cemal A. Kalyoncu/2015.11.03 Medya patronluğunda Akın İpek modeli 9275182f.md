# Medya patronluğunda Akın İpek modeli

*Cemal A. Kalyoncu 2015.11.03*

<div class="pNewsDetailMainContent ctx_content" itemprop="articleBody">
 <p>
  Akın İpek, ‘sivil vesayete’ karşı taviz vermeyen duruşuyla yeni bir medya patronu modeli sergiledi. Kayyum Atandığını duyduğunda eşine söylediği “Üzülme, sadakamız olur inşallah.” sözü, özgür medyanın da teminatıydı aslında.
 </p>
 <p>
  Medya özgürlüğünün yok olmasında patronların rolü ve etkisi nedir? Soruyu şöyle de sorabiliriz: Hasan Cemal Milliyet’ten neden istifa etmek zorunda kaldı, Can Dündar’ın köşesi neden elinden alındı, Hürriyet’ten pek çok yazar neden gönderildi, Fatih Altaylı neden uzun bir tatile çıkmak zorunda bırakıldı, 35 bin tiraj yakalamasına rağmen NTV Tarih neden kapandı? Türk basınının duayenleri diyebileceğimiz isimler, yılların gazetecileri neden sadece internet sitelerine yazmaya mahkûm edildi? Bunların mesela eski bir limanın turizm merkezi yapılması, otoyol-köprü inşası veya yeni enerji yatırımları ile ilgisi neydi?
 </p>
 <p>
  Dünyanın gözü önünde, canlı yayında 28 Ekim Çarşamba günü bir basın darbesi oldu. Yunan halkının yarısının canlı izlediği olayları Türkiye’nin önde gelen televizyon kanalları ‘yok’ kabul etmiş, Gezi Olayları sırasındaki ‘penguen yayıncılık’ tavırlarını sürdürmüşlerdi.
 </p>
 <p>
  Medya ve ifade özgürlüğü; enerji, yol vs. yatırımları uğruna patronların yüzünden gazetecilerin elinden kayıp gidiyordu. Bu dönemde en belirgin fark, Akın İpek’in patronu olduğu, bünyesinde Kanaltürk ve Bugün televizyonları, Millet ve Bugün gazeteleri ile radyo kanalı bulunduran İpek Medya tarafından ortaya kondu. Hamdi Akın İpek’in bunu nasıl temin ettiğine gelmeden önce, matbuat, basın derken medya patronluğu bugünlere kimlerin elinde ve nasıl gelmişti?
 </p>
 <p>
  Basın, medya geçmişte de demokrasiden yana olmayan pek çok patronun tahakkümü altında idi. Cumhuriyetin kuruluşu ile başlamıştı matbuatın bu hâli. Tek parti döneminde de devam etmişti. Zaten tek parti döneminin basın patronları gazetecilikten gelme olmakla birlikte genellikle milletvekili olarak siyasete bağımlı kimselerdi. 1945 yılında vuku bulan ‘Tan Baskını’ yine gazetenin yayınlarını beğenmeyen ‘iktidarın’ bir eseri idi. Demokrat Parti döneminde bu sefer roller değişmişti ama basın yine baskı altında idi. CHP’nin gazetesi Ulus’a el koyulmuştu bu dönemde. Gazete patronlarının bir kısmı bu baskılardan korunmanın yolunu iktidar yanlısı yayın yapmakta bulmuştu.
 </p>
 <p>
  Babadan, dededen gazeteci olarak bilinen ailelerin önde gelenleri olarak Nadi, Simavi ve Karacanları saymak mümkün. Türk basını uzun yıllar bu ailelerin etkisinde yol almıştı.
 </p>
 <p>
  Çok partili döneme geçmekle birlikte işadamı-patron tiplemesi de ortaya çıkmaya başladı. Yeni Sabah, Yeni İstanbul, Tercüman ve Akşam böyle patronlarla çıkıyordu bu dönemde. Kemal Ilıcak, işadamı-patron modelini çok uzun yıllar sürdüren isimlerden biriydi Türk basınında.
 </p>
 <p>
  1980’li yıllarla birlikte holding gazeteciliği dönemi başladı. Aydın Doğan, Mehmet Ali Yılmaz, Kıbrıslı işadamı Asil Nadir, Uzanlar, Erol Aksoy, Karamehmet ailesi, Dinç Bilgin, Enver Ören de holding gazeteciliğinin temsilcileri idi. Doğuş Grubu, Çalık Holding ve Koza Grubu da medyanın son yıllardaki taşıyıcı grupları olarak bilindi. Feza Grubu, hiçbir zaman holding mantığı gütmedi. Cumhuriyet gazetesi de vakıf kontrolünde çıkıyordu. Türk medyasında son yıllarda ‘Havuz medyası’ diye adlandırılan bir yapı da ortaya çıktı. Bu medya türünün gazetecilik yapmadığı daha da görünür hâl aldı.
 </p>
 <p>
  Bu isim ve grupların omuzlarında bugünlere gelen Türk medyasının gerçek gazetecilik yaptığı anlar mutlaka oldu. Ama bir döneme kadar özellikle askerî vesayet söz konusu olduğunda bunların çoğunun halktan yana tavır alamadıkları bilinen bir gerçekti. Bunun çeşitli sebepleri vardı.
 </p>
 <p>
  Medyaya girdiği andan itibaren, günümüze kadar farklı patron profili çizen, şirketlerine kayyum yoluyla el koyulan Akın İpek’ti. Çünkü, ‘sivil’ vesayet karşısında dik durmuş, “Bir hatamı bulursanız bütün mal varlığımı size vereceğim.” diyebilmişti. Böyle bir patronajın özgürlüğünü ve özgür direnişini de tüm dünya ile Türkiye’nin bir kısmı geçen 28 Ekim Çarşamba günü canlı olarak izledi zaten.
 </p>
 <p>
  Peki, Akın İpek Modeli denebilecek medya patronluğu nasıl oluşmuştu? Bu duruşu sergileyebilmesindeki anahtar kelimeler: tevekkül, kendine güven ve onurdu. “Havuz medyasında olmayı kabul etmektense hayatımı fakir birisi olarak sürdürmeyi tercih ederim.” sözüyle onurunu ortaya koyuyordu. Kendine güveni de, işlerini düzgün yapmasından geliyordu. Zaten ‘makul şüphe’ iddiasını da ‘bu kadar kusursuz olamaz’ hükmü üzerine bina etmemişler miydi?
 </p>
 <p>
  Mesela İpek’in Ovacık’taki maden işletmeleri 2014 yılı itibarıyla 163 defa denetlenmiş, bir kusur bulunamamıştı. Son sürece kadar şirketleri tekrar tekrar baskına uğramış, yine bir suç unsuruna rastlanmamıştı. Onun için bu güvenle, her konuşmasında “1 kuruş kara para, 1 kuruş gayrimeşru para, 1 kuruş yurtdışına kayıtsız gitmiş para bulurlarsa holdingin anahtarlarını kendilerine vereceğim dedim. Bütün belgeleri incelemelerine rağmen bulamadıkları için kayyum atadılar. Bulamadılar, bulamayacaklar. Çünkü yok. Biz Türkiye’nin en temiz, en sağlam gruplarından biriyiz.” diye konuşmuştu.
 </p>
 <p>
  Akın İpek, kayyum haberini aldığında da eşi Nevin İpek’e “Üzülme, sadakamız olur inşallah.” demişti. Tek başına bu söz bile medya özgürlüğünün teminatı olarak yeterdi. Zira, medyaya yönelik baskılara boyun eğmenin temelinde maddi kayıp kaygısı yok muydu? Bu düşüncede olan medya sahibini herhangi bir vesayet altına almak zordu. Zaten buna nasıl boyun eğmediğini de hafta içi şu sözlerle açıklamıştı: “Otelimde misafir ettiğim insanlar arayarak ‘Oteli bize devret, işlerini kolaylaştıralım’ diyor. Yaşadıklarımız karşısında biz şahsiyetimizden vazgeçecek miyiz, vazgeçmeyecek miyiz? Bu, karakterimizin derecesini gösteriyor.”
 </p>
 <p>
  Bunlar olayın dışa bakan yönü. Akın İpek’in medyaya bakışının bir de içe dönük yönü var. Onu da hem çalışanlardan dinlediklerimiz hem de kendisinin anlattıkları ile anlıyoruz. Bir yazar gazetenin manşeti ile zıt yazı yazabiliyordu mesela. Gülay Göktürk de son dönemlerinde gazetenin yayın politikasından ayrı düşmesine rağmen ayrılırken “10 yıldır bu gazetede çıkan yazılarımın tek bir kelimesine bile dokunulmadı.” demişti.
 </p>
 <p>
  Başka medya gruplarında iktidar tarafından işine son verilen veya verdirilen pek çok isim olmasına rağmen İpek Medya’da buna yönelik talepler havada kalmıştı. Akın İpek, onu da “Grubumuza yönelik yapılanlar 2014’te başlamış değil ve sadece bana yapılan bir işlem değil.” diyerek, yarın utanacağı bir şey yapmadığını anlatmıştı: “Medyadan örnek verecek olursam mesela şu arkadaşlarımızın çıkarılması gibi… İsim listeleri veriliyor… Ben insanları düşüncelerinden dolayı işten çıkaracak birisi değilim. Zaten oradan başlıyor, bu bir sır değil.”
 </p>
 <p>
  İpek, yayıncılara müdahale etmeyen biri olduğunu da ifade etmişti.
 </p>
 <p>
  Türk medyasında çalışanlar bakımından en kozmopolit yapılardan birine sahip İpek Medya’nın önemli kurallarından biri de bugün havuz medyasını ‘bataklık hâline getiren’ yalan haber konusundaki hassasiyetiydi.
 </p>
 <p>
  Yavuz Baydar’ın, Türkiye’de Medya Patronları Demokrasinin Altını Oyuyorlar başlığıyla NY Times’a yazdığı yazısında bahsettiği ‘hukuki çerçevede kurulmuş ve ticari çıkarlardan bağımsız olarak halkın haber alma hakkını garanti altına alan kuruluşlar hâline dönüşmek’ medya özgürlüğü açısından çözüm getirebilirdi. İpek’in “Şirketlerimde 1 kuruşluk yanlış iş bulun, holdingin anahtarlarını vereceğim.” sözü tam da bunu sağlıyordu aslında.
 </p>
</div>


Kaynak: [www.aksiyon.com.tr](http://www.aksiyon.com.tr:80/kapak/medya-patronlugunda-akin-ipek-modeli_552767), [web.archive.org (arşiv bağlantısı)](http://web.archive.org/web/20151104010203/http://www.aksiyon.com.tr:80/kapak/medya-patronlugunda-akin-ipek-modeli_552767)
