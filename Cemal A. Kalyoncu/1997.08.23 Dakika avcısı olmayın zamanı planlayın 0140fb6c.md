# Dakika avcısı olmayın, zamanı planlayın

*Cemal A. Kalyoncu 1997.08.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şimdi zamanım yok, şunu da alayım, bunu da koy çantaya, akşam eve gidince okurum. Unutmadan şu dosyaya da evde bakarım deyip herşeyi bir kutuya koyarak eve götürenlerden misiniz?
  </font>
 </div>
 <div id="newsText">
  <font class="detail-text">
   Yemek yedikten ve biraz çocuklarla ilgilendikten sonra televizyon karşısında uyuyakalmaktan vakit bulamayıp, yatağınıza götürür müsünüz gün içinde halledemediğiniz işlerinizi. 1 saat daha erken kalkıp bakarım bahanesiyle dosyalarınızı başucunuza koyup sabah uyandığınızda da "Uyumam için daha bir saat var" deyip, sonra kahvaltı bile yapamadan alelacele işe koşuşturur musunuz? Kısacası siz de dünyaca ünlü zaman yönetimi gurusu Danimarkalı Claus Moller'in dediği gibi; çam yapraklarını, ağacın dallarında bulundurmak yerine yığın halinde mi taşıyorsunuz?
   <br/>
   <br/>
   Zaman hayatı yönetmektir
   <br/>
   <br/>
   Zamana karşı rekabet, zamana karşı yönetim, ya da zaman... Bunlar sizin için ne ifade ediyor?  Zaman, insanın var olmasından önce de vardı, sonra da. Herşey zamana dayalı, zamanla bağdaştırılıyor. Uyumak, uyanmak, çalışmak, dinlenmek... Hep 'zamanı gelince', zamana dayalı gerçekleşiyor. Sadece bunlar mı? Hayır. Bütün herşey... Konuştuğumuz dil bile zamana dayalı; geçmiş, şimdiki, gelecek zaman... Hatta beyin bile zamana odaklanmış. İsveçli bir beyin profesörü "Neden acaba bazı insanlar zihinsel problemlerle erken karşılaşıyorlar? Bazılarının beyni 92 yaşına kadar dayanırken bazılarınınki 60 yaşında eyvallah diyor?" sorusuna cevap aramış. Sonuçta zaman kavramının düşünüş biçimleri ile ilintili olduğunu tespit etmiş. Buna göre insanoğlu zamanı üç boyutta düşünebiliyormuş; geçmiş, gelecek ve şimdiki zaman diye. Şu anda bu yazıyı okurken, aklınız dün veya bir ay önce yaşadığınız bir olaya takılmış olabilir. O olaydan şimdiki zamana geçiş yapamıyorsunuz belki. O zaman bu okuduğunuzu anlamıyorsunuz demektir. "Time manager" felsefesi ve hizmet yönetimi konusunda geliştirdiği fikirlerle tanınan Claus Moller'e göre "Şimdiki zamanı düşünürken keyifli veya stresli olmaya devam edersiniz. Beyniniz rahat mı? Bunun kontrolü elinizde ise o zaman büyük bir ihtimalle şimdiki zamanın keyfini çıkarabilirsiniz." Zamanla alakalı olan geçmişte yaşadığınız sizi zorlayan bir takım kayıtları silip atarsanız daha az problem yaşarsınız. Ama geçmişin kötü izini silemezseniz sürekli oraya takılırsınız. Bu hayatınızın en önemli dönüm noktası olur. Claus Moller, intiharların sebebini de zamana bağlıyor. "Çünkü" diyor Moller, "geçmişte olan birşey için öyle kötü hissediyor ki kişi kendisini, oradan geleceğe bir türlü ışık düşmüyor. Bari şimdi bitirelim bu işi diye düşünüyor."
   <br/>
   <br/>
   Bütün bunlara rağmen siz de bazıları dediği gibi "Zaman yönetimi 60'larda modaydı. Bugün o kadar ilginç birşey değil" görüşünde misiniz yoksa? Zaman kavramı o kadar geniş ki, zamana bağlanmayan hiç bir şey yok. Zaman aynı zamanda değer biçilemeyen bir kaynaktır da. Onun için Moller, zaman hayattır, zamanı yönetmek de hayatı yönetmektir diyor. Zaman ve zaman yönetimi bugün Amerika, Japonya ve Batı Avrupa'da çok popüler. İspanya ve İtalya'da ise pek önem verilmiyor Moller'in tespitlerine göre. Peki bizim ülkemizde zaman ne ifade ediyor? Türkiye'de zaman konusundaki gözlemine katılır mısınız bilmem ama Moller aynen şöyle düşünüyor: "Türkiye'de zaman o kadar önemsenmiyor. Toplantılara geç kalıyorlar, erken ayrılıyorlar. Ama Türkiye gene de o kadar kötü değil." Moller Türkleri, Yunanlılardan daha iyi bir sıraya koyuyor.
   <br/>
   <br/>
   Hiç düşündünüz mü mesainizi nerelere harcıyorsunuz? Asıl ilgilenmeniz gereken işleriniz ne kadar vaktinizi alıyor? Bir de hesapta olmayan, asıl yapmanız gerekenin haricindeki işlere ne kadar zaman harcıyorsunuz? Siz mi zamanı yönetiyorsunuz yoksa zaman mı sizi? 24 saat yetmiyor mu size? Birçok kişi 'zamanım yok' dediği için' günlük hayatta adeta birer dakika avcısı olur, zamandan kazanmak için. Peki bunu nasıl yapacağız? İşte zaman yönetimi burada devreye giriyor.
   <br/>
   <br/>
   Araştırmalara göre, kuruluşların çoğunda zamanın yüzde 80'den fazlası hiçbir değer katmayan faaliyetlere harcanıyor. Bu da tabii başta belirlenen hedeflere ulaşmayı önemli ölçüde engelliyor. Bu durumda olanlar Moller'e göre, işleri oluruna bırakanlar, bir plan ve program dairesine girmeyenler.
   <br/>
   <br/>
   Zaman planlamasının içine iş ve özel hayatın tümü giriyor. Sadece iş zamanını planlamak yeterli olmuyor. Mesai dışı zamanların, ailede geçirilen zamanın da bir planlaması yapılıyor. Burada önemli olan Claus Moller'in ifadesiyle kısa, orta ve uzun vadeli planlar yapmak. Bu herşey için geçerli...
   <br/>
   <br/>
   İnsanlar randevularını ilk defa 1870 yılında bir ajandaya kaydetmeye başladılar. Bu tarih Avrupa ve Amerika için sanayileşmenin başlangıcı aynı zamanda. Ve giderek zamana bağlı yaşamak önemini artırdı. 1928'de ise işleri organize etmek için başka bir sistem geliştirildi. Bunun içinde randevu tarihlerinden başka not defteri ve adresler için yerler de vardı. Bu sistem de 1975'lere kadar devam etti. Bu tarihten sonra Moller, kendi icadı olan bir sistemi geliştirdi. Bu sistemde insanlar bir günlük, bir haftalık, bir aylık, bir yıllık, hatta daha uzun vadeli planlar yapma imkanı buldular. Moller'in Time Manager adını verdiği bu sistemde, insanlar hayattaki hedeflerini belirleyerek bunlara ulaşmak için zamana karşı rekabet ve zaman yönetimi sistemlerini uygulamaya başladılar. Bunun için önce "Elde etmek istediklerinizi biliyor musunuz? Ve bunlara varmak için ne yapmanız gerekiyor?" sorularına cevap aramak gerekiyor. Bu sorulara verilecek cevaplar, zaman planlaması için ilk adımı atmayı sağlayacak. Zaman planlaması için Moller ilk önce yapılması gerekenleri şöyle sıralıyor: "Özel hayatınız ve işinizle ilgili iyi tanımlanmış hedefleriniz olmalı. Bütün bu işler büyükler ve küçükler diye kategorilere ayrılabilir. Hedefinize ulaşmak için bu amaçları paylaştırın, kategorilere ayırın. On taneden fazlaya da ayırmayın her bir kategoriyi." Moller, zaman planlamasını sadece kendiniz için değil, aile ortamı sözkonusu ise aileniz, iş sözkonusu ise ekibiniz için de uygulamanızı öneriyor. Bunun için de bir zaman kültürü geliştirmeyi şart koşuyor.
   <br/>
   <br/>
   En büyük zaman hırsızı patronlar
   <br/>
   <br/>
   Her insan bir yöneticidir; kendisini, yani hayatı yönetiyor çünkü. Ama Moller daha çok yöneticilerin zaman planlaması üzerinde duruyor. Ve bu aşamada Türk patronları için ilginç bir tespitte bulunuyor: "Patron şirket içinde en fazla zaman çalan insandır. Ben Türk şirketlerinde duydum. Eğer birşeyler yapılsın istiyorsak patron ziyarete gittiği zaman yapabiliriz. Çünkü o zaman habire müdahale etmiyor işimize. Merhaba, nasılsınız, iyi hafta sonu geçirdiniz mi, size nasıl hizmet edebilirim, kahve ister misiniz? Sen patronsun, patronsun, patronsun... güle güle, of gitti. Türk iş kültüründe patron çok önemli, kararları o veriyor." Patronların patronu sayılabilecek birçok Türk yönetici ile konuştuğunu söyleyen Moller, Türklerdeki bu zaman anlayışını İspanyol, Portekiz, İtalyan, Meksika ve Güney Amerika kültürüne benzetiyor.
   <br/>
   <br/>
   Moller Yunanistan'dan örnek vererek, neredeyse bütün patronların büroya geldiklerinde yardımcılarına ilk söyledikleri şeyin "Git bana uçak biletimi al, sonra kahveye ihtiyacım var, şeker koy içine, fotokopileri getir" olduğunu söylüyor. Yunanistan'da her günün böyle geçtiğini, çalışanların orada olmalarının nedeninin patronu memnun etmek olduğunu belirtiyor. Moller bu durumun şirket ve ekonomi için bir felaket olduğunun altını çiziyor. Tabii biz Türk şirketlerinin bu anlayışı çoktan aştığını umuyoruz. Moller Yunanlı yöneticileri görevli oldukları şirketlerin zamanını çalmakla suçluyor. Sovyetler'de de değişim organizasyonları konusunda danışmanlık yapmış olan Moller, orada birçok yöneticinin patronun kapısı önünde beklediğini söylüyor.
   <br/>
   <br/>
   Patron çalışanların hizmetkârı
   <br/>
   <br/>
   Moller, üst yöneticilerin bu paradigmalarını değiştirmediği takdirde bu tür şirketlerin er veya geç batacağını, hatta geç değil erken batacağını belirtiyor. Moller, işadamlarına bu pazartesinden başlayarak bir değişiklik yapmalarını öneriyor: "Pazartesi sabahı şirkete gittiğinizde gireceksiniz ve 'İzmir'e biletim, fotokopiler, istatistikleri ver' demeden önce 'Günaydın' diyeceksiniz. Ve 'İşinizi yapabilmeniz için ben ne yapabilirim? İmza bekleyen kim varsa gelsin. Başka ne yapabilirim?' diye soracaksınız. Başkalarının işlerini yapması için bir saat geçirin her sabah. Ondan sonra İzmir'e gitmek istiyorum dersiniz, sekreteriniz varsa ona aldırırsınız, yoksa siz alırsınız biletinizi. Modern şirketlerde yöneticiler kendi biletlerinin siparişlerini kendileri verirler. Çünkü sekreterle konuşmak, sonra acenta ile konuşmak iki misli zaman kaybına yol açıyor. Yönetici kalkmış kendi biletini sipariş ediyor. Ne düşünürler? Hayır, 20. yüzyıl tamamlanmıştır artık. Eski ortaçağ planlamacılığından zaman bazlı kültüre geçiyoruz artık. Yani durum öyle değişecek ki, herkes çalışanların bir hizmetkârı olacak. Ve en iyi, en hızlı nasıl yapabiliyorsak onu yapacağız." Moller, her gün düzenli olarak günün ilk saatini çalışanlarınızdan çalacağınıza onlara verirseniz yüzde 30 daha fazla kâr edebileceğinizi söylüyor. Bunun için o kadar büyük deha olmaya da gerek yok. Paradigmayı değiştirmek yeterli. Ona göre "Babam böyle yapardı" anlayışı değişti artık.
   <br/>
   <br/>
   Siyah oldukça istediklerini seçebilirler!
   <br/>
   <br/>
   Bunlar zamana karşı kişisel yönetim biçimleri. Bir de zamanın şirketlere ve üretilen ürünlere bakan yönü var. Zaman ürün ilişkisinin en belirgin özelliği piyasaya ilk önce ve yeni bir ürün sunmak. Piyasaya ilk giren pastanın tamamına yakınını sahipleniyor. Yine piyasaya yeni bir ürünü ilk sunan şirketlerin ömrü genelde 100 yılları aşabiliyor. Taklit eden şirketler uzun süreli olamıyor. En önemli şey fiyat değil bugün. Kalite de değil. Çünkü kalite olmazsa zaten fiyatı düşünmez müşteri. Mesele yenilik ve kimin ilk önce piyasaya girdiği. Yeni bir ürün geliştirme işine eğilmeyenler de piyasada geri plana düşmekten kurtulamıyor, tıpkı IBM'de olduğu gibi. Bill Gates yıllar önce IBM'e girmiş ve yazılımım var demiş. 20 yaşındaki Gates'i IBM'ciler kapı dışarı etmişler. Ondan sonra Gates, Japonya'ya gitmiş, fikirlerini orada geliştirip uygulamış. Bill Gates bugün dünyanın en zengin adamı, IBM ise dünya lideri değil artık.
   <br/>
   <br/>
   Bir de zamanın neredeyse dikkate alınmadığı durumlar vardı. Şirketler üretim için zaman sınırı koymazdı. Aslında belirli bir zamanda üretim yapılırdı ama işin gerçeği çok yavaş üretim yapılırdı. Mesela Gorbaçov Moskova'sında yaşanan şu olay gibi: "Eski Sovyetlerde Lada'lar sadece iç pazar için üretilirdi. Üç ayda bir renk değişikliğine gittikleri için renk tercih imkanı da vermiyorlardı. Arabanın teslim tarihi de önemli değildi. Alıcılar uzun kuyruklarda bekletilirdi. Gorbaçov döneminde adamın biri Lada marka araba almak istemiş. Bunun için de hükümetten bir permi alınması gerekiyor. Adam bunu almış ve Moskova'da bir bayiye giderek "Permimi aldım, arabamı ne zaman alabilirim?" diye sormuş. Satıcı deftere bakmış ve arabanızı 4 Aralık'ta alabilirsiniz, 2004 yılının 4 Aralığında cevabını vermiş. Bunun üzerine adam durumdan mecburen razı bir şekilde "Sabah mı öğleden sonra mı alabilirim acaba? Öğleden sonra alırsam iyi olur, çünkü sabah muslukçu gelecek onlara randevu verdim" demiş. Burada zamana kimse aldırmıyordu, çünkü zaman bir rekabet stratejisi olarak önemli değildi.
   <br/>
   <br/>
   Müşteri hepsinden önce birşey istiyordu, o da istediklerinin verilmesiydi. 1910'larda Ford arabaları hep siyah renkte üretiliyordu. Çünkü tek rengin üretimi daha hızlı yapılıyordu. Fakat insanlara istediklerini veremiyor ya da siyah araba verebiliyorlardı. Bazıları sarı araba istediğinde de gülüp alay ediyorlardı. Bunun üzerine patron Henry Ford 1910 yılında "Söyleyin onlara siyah oldukça istediklerini seçebilirler" diye bir açıklama yaptı müşterilere. Üniversitelerde yıllarca anlatıldı bu olay. Ondan sonra General Motors çıktı, müşterilere kırmızı ya da sarı, istediğiniz renkte olur dedi. Bu da yetmedi. İnsanlar yüksek kalite istediler. Kırmızı olsun fakat iyi kalitede olsun ve daha az para verelim dediler. Ardından hızlı teslim istediler.
   <br/>
   <br/>
   Bugün hız, zaman o kadar önem kazanmış ki Moller'in anlattığına göre ABB şirketinin yaşlı kurucularından biri, "Bizim şirketimizin başarısının nedeni, bizim ilk olmak istememiz. Biz piyasaya yeni bir ürünü tamamen test edilmeden çıkarabiliyoruz. Çünkü, test etmeye uzun zaman harcayacak olursak, hiç piyasa giremeyiz. İki seçenek var. Ya hızlı yapar değişirsiniz ya da takip edersiniz" diyor. Evet 21. yüzyıla az bir süre kala büyümek istiyorsanız değişip değişmemeyi 510 yıl daha tartışmaya zaman yok.
   <br/>
   <br/>
   İster özel zamanlarınızı planlayın ister şirketinizi zamana karşı rekabete hazırlayın. Moller, bunları anlatırken şunu şu saatte veya bunu bugün yapın demiyor. "Ben işin felsefesini veriyorum, kendiniz bir zaman kültürü oluşturun" mesajını veriyor. Dakika avcısı olmaktansa zamanı yöneterek yaşamanın yollarını geliştirmek gerekiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2897-dakika-avcisi-olmayin-zamani-planlayin.html), [web.archive.org (arşiv bağlantısı)](http://web.archive.org/web/20140304230351/http://www.aksiyon.com.tr:80/aksiyon/haber-2897-dakika-avcisi-olmayin-zamani-planlayin.html)
