# İhtilâlin yıkamadığı adam

*Cemal A. Kalyoncu 1999.05.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fuat Süren. O, zamanında Türkiye'nin sayılı zenginleri arasındaydı. Süren, özellikle 197080 arası Koç ve Sabancı'dan sonra üçüncü büyüğü idi Türkiye'nin.
  </font>
 </div>
 <div id="newsText">
  <font class="detail-text">
   Daha sonra, Turgut Özal'ın "Kastelli gitti Meban da giderse hükümet düşer" diye telefon açacağı Süren, halktan para toplayan finans kuruluşu Meban'ın borçlarını şimdilerde çok pişman olmasına rağmen ödeme kararı alınca iflasın eşiğine gelir ve Türkiye'nin zenginleri sıralamasında gerilere düşer. Bu konuya daha sonra değineceğim. Bugünkü nesil onu Galatasaray Kulübü Başkanı Faruk Süren'in babası olarak tanıyor. Ancak, 24 yaşında girdiği iş dünyasında ortaya Transtürk gibi bir holding çıkaran 27 Mayıs ve az önce değindiğim 1980 sonrası banker olaylarında olmak üzere iki defa iflasın eşiğine gelen Süren, tabiri caizse Türk ekonomisinin kilometre taşlarından birisidir.
   <br/>
   <br/>
   Yazıya onun zengin olmasıyla girmemin sebebi Süren'in zengin kalma ile ilgili bir sözünü söylemek içindi aslında. Ona göre "Bir zengin mahkûmdur hayır demeye. Hayır demezse zengin kalamaz". Hayat hikayesini yazmak için randevu talep ettiğimizde Süren'in bize ilk söylediği 'Biz reklam veremiyoruz Cemal Bey. Bu seneki limiti kullandık' oldu. Bizim böyle bir amacımız yoktu. Ama o alışkanlık haline getirmiş olacak ki daha başlamadan 'hayır' deyiverdi bize. Hayır demenin işadamı için prensip olması gerektiğini düşünür. Süren'in bu düşüncesi Sezen Aksu'yu haklı çıkarıyor sanki: "Herşey mal mülk, herşey para pul (mu acaba?)."
   <br/>
   <br/>
   Babası Atatürk'ün diş doktoru
   <br/>
   <br/>
   Hastaları arasında Atatürk, Şükrü Saraçoğlu, Ali Çetinkaya, Tevfik Rüştü, Üç Aliler (İstiklal mahkemesi başkan ve üyeleri) bulunan bir diş doktoru olan Adil Bey ile annesi Alman, babası İtalyan levanten Katolik bir aileden gelme Irene D'andria (evlendikten sonra İkbal ismini alıyor) Hanım'ın tek çocuğu olan Fuat Süren'in dedeleri de 'küçük saraylıdır.' Baba tarafından dedesi (Fuat Bey hangi sultan olduğunu hatırlamıyor. Çünkü babası doğduğunda dedesi 72 yaşındadır) sultan saatçisiymiş sarayda. Anne tarafından dedesi de saraya marangoz olarak gelmiştir. Ama bu iki ailenin çocukları Adil ile İkbal sarayda değil Paris'te tanışırlar. Adil Bey okumak için İkbal Hanım da bir akrabasını ziyarete gitmiştir Paris'e. Bu evlilikten 1919'da doğan Fuat Süren'in çocukluğu İstanbul'da levanten mahallelerinde (bugünkü Fitaş Sineması'nın arkasında) geçer. Altı yaşında evlerine yakın olduğu için İngiliz okullarının kızlar kısmına gitmeye başlar. Bir sene sonra okul idaresi onu kızlar kısmına almadığı için Nişantaşı'ndaki erkek kısmında aktif bir highschool dönemi geçirir. 1935'te yüksek okulu bitirir. Yaşı küçük olduğu için üniversiteye alınmaz. Fransızcasını da geliştirsin diye ikinci bir okula, St. Benoit'ya verilir. Sonrasında, belki babasının avukat arkadaşının da etkisiyle İstanbul Hukuk Fakültesi'ne kaydolur. Evde anne babası Fransızca konuştuğu, Highschool'da da İngilizce okutulduğu için Türkçe'den yoksun kalır ve üniversitenin ilk senesi çok sıkıntılı geçer. İngilizce, Fransızca ve Almanca bilen Süren'in bugünkü Türkçesi, dinleyenlerin keyif alacağı bir yabancı Türkçesi gibi.. Bunlara rağmen Hukuk Fakültesini birincilikle bitirir 1942'de. Bir yıl sonra yine Hukuk Fakültesinde öğrenci Leyla Hanım'la evlenir. Leyla Hanım 1945'te mezun olacağı Hukuk Fakültesi imtihanlarına Faruk'la (şimdi Galatasaray'ın başkanı) beraber girer. Faruk'tan yedi yıl sonra da ailenin ikinci ve son çocuğu olan Reha dünyaya gelir 1953'te. Fuat Süren'in, babası Adil Bey'in ilk evliliğinden Leyla adında bir kardeşi daha olmuştur. (Leyla Hanım, hayatını devam ettirdiği Suriye'de Maliye Bakanı ile evlendi. Hafız Esat ve ekibi iktidara gelince Paris'e yerleşti ve yakın zamanda vefat etti.)
   <br/>
   <br/>
   İşinde dikkat çekiyor
   <br/>
   <br/>
   Süren, hukuk fakültesini bitirir bitirmez iş hayatına atılır, hem de çok iyi bir teklifle. Herkes birincilikle bitirdiği hukukta onun asistan olmasını ister. Piyale Makarna'nın sahibi Tahsin Piyale, 75 lira olan asistan maaşına karşılık, 300 lira gibi astronomik bir maaş teklif eder ona. Tophane'de İskele Caddesindeki bir odadan ibaret iş yerinde çalışmaya başlar. Piyale, bütün yetkileri Fuat Süren'e bırakır. Jilet toptancılığı ile işe başlar. Yüzde 15 oranında kârdan pay aldığı için birkaç yıl sonunda işten çekilebilecek kadar para kazanır. Ama ayrılmazlar. Ortaklıkları bugüne kadar devam eder. İsveç'le Türkiye arasındaki ticaretin yüzde 80'ini gerçekleştirirler. Fuat Süren'in kısa sürede büyük kâr getiren işler yapması İsveç'in en büyük işadamlarından Marcus Wallenberg'in dikkatini çeker. Ve Wallenberg grubu ile eşit ortaklıkta bir şirket kurarlar, Transfer AB (Türkçesi AŞ demek) adıyla. İsveçli firmanın 1949'da Türkiye'den çekilme kararı üzerine de hisseler Fuat Süren'e kalır, Transfer Türk de Transtürk olur böylece. İsminden dolayı transport şirketi zannedilir ama Transtürk daha ziyade mal alım satımı yapar. 1980'de Irak'ın tüm su borularını 600 kamyon çalıştırarak Fransa'dan Irak'a taşımak dışında pek trasport işi yapmamıştır. Transtürk, kağıt, selüloz, takım ve makineler getirir dışarıdan, buna karşılık pamuk, fındık, küspe satışı yapar. Kervan yürümeye devam eder. Büyük paralar kazanan Transtürk ve Fuat Süren "kısmen fiyaka' olsun, makinelerimiz dönsün, işçimiz olsun diye" sanayici olmaya karar verir ve ilk fabrikası Makine Takım'ı kurar 1958'de.
   <br/>
   <br/>
   Kahramanca bir karardı
   <br/>
   <br/>
   Fuat Süren'in Avrupa'da da şöhreti vardır. Bu şöhreti ona özellikle 1980 sonrası Meban hadisesinden sonra yarayacaktır. Kastelli gibi halktan para toplayan, bugün İslami şirket olarak adlandırılan holdinglerin yaptığı gibi yurtdışından da para toplayan Fuat Süren, Kastelli'nin kaçışı ile başlayan kriz sonucu iflasa yaklaşır. Kastelli topladığı paraları gayrimenkule yatırmakla hatalı davranır. Süren'in 1972'de kurduğu Meban'ı ise hatayı, topladığı paraları Koç, Sabancı ve Transtürk gibi kuruluşlara uzun vadeli vererek yapar. Merkez Bankası'ndan kamyon kamyon banknotlar bankalara aktarılır ama finans kuruluşu olduğu için Meban'a yardım edilmez. Süren bir güvensizlik anında halkın parasını isteme durumunu hesaba katmamış olacak ki, banker krizi Transtürk'e oldukça sıkıntılar yaşatır. Türkiye Metal Sanayicileri Sendikası (MESS)'e başkan olmadan önce Süren'in Akgardan şirketinde idare meclisi başkanı olan zamanın başbakan yardımcısı Turgut Özal, Fuat Süren'i arayıp, Abidin Cevher Özden'den sonra kendisinin de bırakıp gitmesi halinde hükümetin düşeceğini söyler ve Meban'ı kurtarmasını ister. Süren, Özal'ın istediğini yapar ama bugün pişmandır: "Ahlak ahlak değil Türkiye'de. Paran oldu mu çok çabuk ahlak satın alabilirsin. Maalesef öyle bir toplum olduk. Ben orada sırf bir söz uğruna tüm varlığımı ortaya koydum. Bugün olsa o kararı vermezdim. Kahramanca bir karardı ama bence yanlıştı. Halk alacağını alamayacaktı ama biz bugün Koç ve Sabancı liginde olacaktık. Söze sadık olmak pahalıya mal oldu bana". Sonuçta Transtürk on fabrika, on gayrimenkul satar, elde pek birşey kalmaz.
   <br/>
   <br/>
   'Menderes'in İsviçre hesabı'
   <br/>
   <br/>
   Süren, bundan önce bir iflas daha yaşamıştır. 1960 ihtilalinde, hakkında en çok ihbar yapılan kişi olarak 'ihbar şampiyonu' olur. Hakkındaki 205 ihbar içinde en çok başını ağrıtan 'Adnan Menderes'in İsviçre'deki hesabını tutuyor' ihbarı olur. Bir diğeri ise Brezilya'dan aldıkları kahve çuvallarını Afrika'ya getirip orada ucuz olan Afrika kahvesini doldurup Tekel'e Brezilya kahvesi olarak sattığı iddiası. Süren bugün hayâli şeyler diyor bunlara. 27 Mayıs'ta Türkiye'de olmayan Fuat Bey, ihtilalden birbuçuk ay sonra gelir Türkiye'ye, yurtdışındaki arkadaşlarının 'gitme' uyarısına kulak asmadan. Dışarıdaki ünü sayesinde, bu zor zamanında Süren birçok iş teklifi alır yurtdışından. Ama o Türkiye'ye gelir. Sorgulanır... Aralıklarla girip çıkar hapse. 10 gün, sonra 3, sonra 7 gün. Oğuz Akal, Akif Solakoğlu gibi işadamları ile beraber eziyet görür. Bir defasında 13 gün buzdolabı sandığında tutulur. Üzerine en çok gelen de ihtilal sonrası hükümette İçişleri Bakanı olan Muharrem İhsan Kızıloğlu Paşa'dır. Menderes'in İsviçre'deki hesap numarasının peşindedir Paşa: "Bilmiyordum, bilseydim belki verecektim. Ayrıca Menderes öyle dışarıda hesabı olmayan namuslu bir adamdı. Hesabı olsa bana mı tuttururdu?" Aklıma bir soru geliyor bu anda. Fuat Süren Süryani vatandaşlarımızdan olduğu için mi hor görülmek istenmişti? Süren "Hayır" diyor: "Türkiye o bakımdan çok toleranslı." Hakkında bu kadar ihbar olmasını çok çabuk büyümesine bağlıyor: "Dolayısıyla çok nasıra bastık."
   <br/>
   <br/>
   Türkeş'in teklifi
   <br/>
   <br/>
   Neyse, ihtilal sonrası soruşturmalar devam ederken bir gün ihtilalin en büyük isimlerinden Alparslan Türkeş, onu Florya'da bir köşke getirtir. Ona Ticaret Bakanlığı teklif eder: "Size haksızlık yaptık. İhbarlar yüzünden sizi çok üzdük. Dışarıda müthiş bir itibarınız var. Bizim de Avrupa'da itibarımız kötü gidiyor. Sizi ekonomi bakanı yapacağız." Süren, teklifi direkt geri çeviremez ve "hanıma sorayım" diyerek zaman kazanmak ister. Tam bu sırada diğer ihtilalcilerle arası açılan Türkeş, Hindistan'a gönderilir. Fuat Süren de bakan olmaktan kurtulur:
   <br/>
   <br/>
   " Niçin bakan olmak istemediniz?
   <br/>
   <br/>
   Olur mu? Başbakan asacak bir rejimle çalışır mıyım? Bu millet alkışladı bunları. Aziz Nesin haklı biraz. Menderes, Polatkan, Zorlu asılacak adam mıydı?"
   <br/>
   <br/>
   Süren'in bugün askerlerle ilişkisi iyi olup savunma sanayi alanında çalışan bir firması ile bu ilişkiyi sürdürüyor.
   <br/>
   <br/>
   Devletle büyük işler yaptık
   <br/>
   <br/>
   Meban olaylarının ardından Fuat Süren 1980 sonrası çalışmalarını hızlandırır: "Devletle büyük işler yaptık. Biz üç ayak üzerine inkişaf ettik. Dış ticaret (1945'ten bu yana), sanayi (1958) ve devletle büyük işler (Özellikle 80 sonrası)." Devlete yaptıkları işlerden en önemlisi belki de Keban Barajı'dır. Fransız ve İtalyan grubu ile beraber baraj ihalesini alır. Ancak şartnameye göre hiçbir surette fiyat zammı istenilmeyecektir. Ancak katı olarak gösterilen dağ mağaralı olduğu için ek maliyetler çıkar ortaya. Yabancılar şartnameye göre teminatları yakıp geri dönecektir. Ama Fuat Süren, bir "yüzsüzlük" yapıp henüz tanışma fırsatı da bulamadığı Başbakan Demirel'e gider, durumu anlatır ve şu soruyu sorar: "Mukavelemizin şartına rağmen bize haklı olan fiyat zammını verebilecek cesareti gösterebilecek misiniz?" Demirel, iki gün sonra gel der. Gittiğinde, Demirel'in "Zammı vereceğim ama grubun almayacak" teklifi ile karşılaşır. Böylece Keban Barajı da tamamlanmış olur. Süren'in siyasilerle irtibatı bu vesileyle tanıştığı Demirel'in partisi ile olur daha sonraları. Ama sonrasında Çiller dolayısıyla bu irtibat kesilir.
   <br/>
   <br/>
   Doğruyu mu söyleyeyim?
   <br/>
   <br/>
   Fuat Süren 80 yaşında ve hâlâ işinin başındadır bugün: "Ben işten zevk duyarım. İş bir nevi bilmece çözmek gibidir. Kafanızdaki planın realize edildiğini görüyorsunuz ve zevk duyuyorsunuz." Transtürk'ü büyük oğlu Faruk'a devreden Fuat Bey, şimdilerde Middle East'ın başında bulunuyor. Amacı küçük oğlu Reha'ya da bir firma bırakmak: "Transtürk'ü Faruk'a devrettikten sonra hayatı terketmeden Reha'ya da bir firma bırakmak istiyorum. Bilhassa Antalya Limanı'nı Özelleştirme'den aldıktan sonra bunu başarabileceğimi tahmin ediyorum."
   <br/>
   <br/>
   Çok hatam var
   <br/>
   <br/>
   Süren hayatı boyunca birçok hata yapar: "Mesela Meban hadisesi. Bu bir. Türkiye'de bankanın bu kadar kolay bir kazanç ve yükselme aracı olacağını tahmin edemedim. Çok kolay biriki banka sahibi olabilirdim, ikinci hata. Sonra İstanbul Um sigortayı almıştım. Maliye bakanlığından bir türlü izin alamıyordum. Onu başka memleketten almaktansa izin çıksın diye bekledim. Başka bir Türk müteşebbisi daha akıllı davrandı, paralel ekonomiden aldı. Çok büyük bir hata. Taksim'in yarısı o şirketindi."
   <br/>
   <br/>
   Fuat Süren'le iki saatten fazla bir süre görüştük. 80 yılı iki saate sığdırmak mümkün değildi tabii. Öyle de oldu. "Daha çok hatamız var" diyen Süren'in hatalarını dinlemek başka zamanlara kaldı: "Hadi gelecek sefere konuşuruz."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5042-37-ihtil%C3%A2lin-yikamadigi-adam.html), [web.archive.org (arşiv bağlantısı)](http://web.archive.org/web/20141009110750/http://www.aksiyon.com.tr:80/aksiyon/haber-5042-37-ihtil%C3%A2lin-yikamadigi-adam.html)
