# Maske düşüren gazeteci

*Cemal A. Kalyoncu 1999.12.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hakkı Devrim uzun bir süre hariç son yıllarda yeniden medyanın önünde yer aldı ve almaya da devam ediyor.
  </font>
 </div>
 <div id="newsText">
  <font class="detail-text">
   Yıllardır medyada olmasına rağmen geçen hafta Zaman Pazar'daki röportajında yakınmaları dikkat çekiciydi: "CNN Türk'te benden program yapmamı istediler. Herkesin merak ettiği bir kişi gelecek benim karşıma oturacak. Peki beni kimse merak etmiyor mu? (...) Benim içimden şu geçiyor: Gel sen sor da ben söyleyeyim. Kim diyor ki benim çağırdıklarım benden daha enteresan?"
   <br/>
   <br/>
   Beni kimse bilmez
   <br/>
   <br/>
   Bazı insanlar vardır, sürekli kamuoyu önünde dururlar ama bilinmezler. Çok iyi tanınır ama tam bir kapalı kutudurlar. Üstüne üstlük bu kişiler gazetecidirler de: "Beni kimse bilmez. Benim ne olduğum, ne düşündüğüm bilinmez. Hiç bir ortamda bulunmam. Çok zorunda değilsem, özel rica edilmemişse, yahut izlemem gereken birşey yoksa davetlere de gitmem. Ortalıkta fazla gözükmem. Bu da böyle bir gazetecilik anlayışı. Yanlış olabilir ama..."
   <br/>
   <br/>
   Nuriye Akman da uzun yıllardır medyada yer alan bir isim olmasına rağmen kendisi hakkında bunları söylemektedir açıkça. Önce Hürriyet gazetesindeki röportajları ile ismini duyurdu. Orada yüzlerce röportaj yaptı. Birçok kişiye ayna tuttu, kimisinin maskesini düşürdü: "Ben bu meslek için doğmuşum. İşimi iyi yaptığımı düşünüyorum. Ama herkes bu şekilde yapmıyor ki" dediği gazeteciliğinde Nuriye Akman "maske indirmeye çalıştı." Hürriyet'te başarılı çalışmalara imza atınca, ilk transferini gerçekleştirdi, Sabah'a geçti: "Eğer bana anlatılanlar doğru ise Dinç Bilgin beni takib ediyormuş ve bizim gazetemizde yazmalı demiş." Akman, 1993'ten bu yana da maske indirme işine Sabah gazetesinde devam etmektedir.
   <br/>
   <br/>
   Aslında, başladığından bu yana olduğu gibi orada da her hafta pazar günleri politikacıdan (ki bu röportajlarını Mebus Burcu adıyla kitaplaştırdı. 1997'de de 350'ye yakın röportajından süzme yazılarını Üzümünü Ye Bağını Sor kitabında toplamıştı) diplomata, sanatçıya ve işadamına kadar herkese mikrofon tutarak gazete sayfaları sayesinde evlerimize, ofislerimize konuk olan Nuriye Akman'ın basın dünyasına girişi çok kolay olmamıştır. Basında 'bacadan girmek' deyimi varsa bu Akman için söylenmiş olsa gerektir. Akman, Ankara Üniversitesi İktisadi ve Ticari İlimler Fakültesi Gazetecilik ve Halkla İlişkiler Bölümü'nü bitirmesine rağmen hem kendisini hem de karşısındakileri bıktıracak kadar şansını zorlamıştır. Bugün basında iş bulabilmek için validen yenen bir tokat (Bolu valisinin tokatladığı kişi bir televizyon kanalında muhabir olarak işe başladı) bile kâfi gelirken Akman, okulu 1978'de bitirmesine rağmen ancak 1986'da gazeteciliğe başlayabilecektir: "Arşivden girdim ama ancak arşivden girebilme imkanı buldum. Mezuniyetimden 10 yıl sonra kendime bir gazete binası içinde yer bulabildim böylece."
   <br/>
   <br/>
   "Kafa göz yardım"
   <br/>
   <br/>
   Milliyet gazetesinin arşiv servisine 'üç kişi alınacak' ilanına başvuranlardan biri de Akman'dır. Ankara'dan kalkıp İstanbul'un yolunu tutan Akman, bu işi 'gazeteciliğe giriş için bir imkan' olarak değerlendirir. İki yılı arşivde olmak üzere 198285 yılları arasında üç yıl çalışır Milliyet. Milliyet Hizmetinizde adlı serviste masa komşusu Enis Batur'dur. Akman'ın eli şiir ve hikaye yazmaya yatkındır. Batur da bunu bilmektedir. Nuriye Hanım 1985'e gelindiğinde evlenir. Organizasyon işi yapan ve 1995'te boşanacağı Turgut Akman'la evlenip tek çocuğu Eren'e hamile kalınca Milliyet'ten altı aydan fazla izne ayrılır. Dönüşte yerine başkası alındığından tekrar Ankara'nın yolunu tutar. Akman, ne olursa olsun gazete binası içinde iş yapmayı kafasına koymuştur bir kere. Hürriyet'te bildiğimiz sekreterlik işini yapar. Bu arada gazete idarecilerine de Milliyet'te olduğu gibi çeşitli haberaraştırma proje teklifleri götürür ama muvaffak olamaz bir türlü. Derken Ertuğrul Özkök, Hürriyet'in Ankara temsilcisi olur. Akman'ın hikayeler yazdığını bilen Enis Batur'un yolu da Hürriyet'e düşmüştür. Batur, Özkök'e 'Onun ne işi var burada' deyince bu söz Nuriye Hanım için referans olur sanki: "O kadar israrcı olmuşum ki Özkök, bir gün 'Hadi in istihbarata' dedi. Ama bir alan verilmedi bana. Anladığım kadarı ile hesap şuydu. Beceremeyeceğim ve gideceğim." Akman, kedisine bir alan verilmemesine rağmen büyük bir açlıkla her alanda haber üretir: "Okulu normal zamanda bitirmiş, çocuğumu doğurmuşum ve 30 yaşıma gelmişim. Ben daha muhabirliğe yeni başlıyorum. Diplomasiden ekonomiye her alana saldırdım. Büyük bir açlık olduğu için kafa göz yardım, hiç kimsenin alanına bakmadan."
   <br/>
   <br/>
   Akman'ı dinlerken, büyük gazetelerimizde köşeleri olan şimdi anlatacağım üç vasıftan en azından birini taşımayan yazarlarımızın nasıl 'standartları aşarak' yükseldiklerini anlatmak için değindikleri bir nokta hatırıma geldi. En son kimin yazdığını hatırlamıyorum ama Milliyet'ten kupürünü kesip sakladığımı biliyorum. "Galatasaraylı olmak, Selanikli olmak ve Nişantaşı'nda oturmak." İyi de ne alakası var diyenlere hemen anlatayım. O yazıya göre basında yükselmek için bu üç şarttan en azından birini taşımak gerekirdi. Bunun dışında kalanlar yükselirse 'satandart dışı' olarak kabul edilirdi. Akman'a bunu anlattığımda böyle genellemeleri sevmediğini belirtti ama tespit bena değil yazarlarımıza aitti.
   <br/>
   <br/>
   Neyse, ilk haberi 'nefret ettiği' ekonomiden olan Nuriye Hanım'ın haberleri birinci sayfadan girer. Birinci senenin sonunda nihayet bir alan bulabilir kendine. Özkök ona parlamento muhabirliği verecektir. Üçüncü yılın sonunda ise, o ana kadar pazar sohbetlerini hazırlayan Emin Çölaşan köşesine çekilerek yazar olunca burada bir boşluk oluşur. Pazar sohbetlerini Zeynep Göğüş'ten Celalettin Çetin'e kadar farklı kişiler yapmaya başlar. Haftanın portresi için Akman'ın da bir teklifi olur. O sıralar birkaç kişi hariç kimseye konuşmayan ekonomiden sorumlu Devlet Bakanı Yusuf Özal'la görüşmeyi düşünür. On beş gün peşinden koştuktan sonra Özal'la randevulaşır. Ortaya keyifli bir yazı çıkmıştır. Derken haftanın portresi, herkesin dikkatinden kaçan gündemdeki portreleri bulup çıkaran Akman'ın üstüne kalır.
   <br/>
   <br/>
   İki tarafı keskin kılıç
   <br/>
   <br/>
   Akman'ın, kendisi için her biri roman kahramanı olan konuklarına hazırlanması bazan iki saat, bazan 15 gün, çok nadir de iki yıl sürmektedir: "O kadar iyi hazırlanıyorum ki gittiğimde bana söyleyebilecek yeni bir şeyi olmuyor." Akman bu konuda o kadar iddialı ki, sadece okuru değil, soru sorduğu kişiyi de kendiyle ilgili bilgilendirdiğini düşünmektedir. 'Soru sormayı bir iktidar alameti' olarak gören Akman, 'İki tarafı keskin bir kılıca benzettiği iktidarını sınırlandırarak kullanmaktadır.' Buradaki amacı ellerini kanlanmaktan kurtarmaktır. Buna rağmen 'ellerinin kan revan içinde kaldığı ve bundan büyük haz duyduğu söyleşileri' de olur.
   <br/>
   <br/>
   Akman, 30 yaşında başlar muhabirliğe. Bu ona göre bir avantajdır. Çünkü 'gazetecilik, yani güç elde etmek, insanların kaderlerine etki etme duygusu ister istemez kişiliğin oluşumunda rahatsızlıklara, aşınmalara yol açmaktadır.' Karakterin daha bir yerine oturmasından sonra bu mesleğe başlamasıdır belki de iki tarafı keskin kılıcı kullanırken dikkatli davranmak istemesinin sebebi. Ama buna rağmen her röportajdan sonra sevenleri gibi sevmeyenlerinin de arttığının farkındadır.
   <br/>
   <br/>
   Dedesi Rize Kadısı
   <br/>
   <br/>
   Kemal Ural ile Ülker Hanım'ın dört çocuğundan ilki olan (diğerleri Ali, Bedriye ve Meryem) Nuriye Akman 1957'de babasının vazifesi sebebiyle Samsun Ladik'te doğar. Gazeteci ve yazarların arasında yetişmemiştir. Babası Kemal Bey, normal standartları haiz bir memurdur. Türkiye Şeker Fabrikaları, MPM, DSİ Genel Müdürlüğü ve DPT'de memur olarak  çalışan Kemal Bey'in 30 yıllık hayat süzgecinden damıtarak yazdığı 'Küçük Şey Yoktur' adlı bir kitabı bulunmaktadır. Bu sıralar yeni bir kitap üzerinde daha çalışan Kemal Bey'in babası Nuriye Akman'ın dedesi Baha Bey ise Osmanlı zamanının Rize Kadısı, cumhuriyet döneminin de hakimidir. (Hemen bir parantez açayım, Nuriye Hanım'la Rize'nin Çayeli ileçesi itibariyle hemşehri çıktık. Köy farkı var. Ama Nuriye Hanım, hiç bir yere ait olmadığını söylüyor. Bunun için ne tamamen bu topraklar onu simgelemektedir ne de bir grupla, bir dini inanış, bir tarikat, ne de bir spor camiası ile anılmak istemektedir. Akman 'hiçbirşeyci'dir: "Hiç bir yere bütünüyle ait olamam. Türkiye'ye bile değil.") Baha Bey, hem Mecelle'ye göre hem de Medeni Kanuna göre karar vererek iki dönemi de yaşar. İkinci evliliğini Nuriye Akman'ın da babaannesi olan Erzincanlı öğretmen Hatice Hanım'la yapan Baha Bey'in iki evliliğinden sekiz çocuğu olacaktır. Akman'ın anne tarafından öğretmen olan dedesi Abdurrahman Yüksel'in babası Posoflu Yusuf Zülali ise yöresinde ünlü bir halk ozanıdır.
   <br/>
   <br/>
   Gazeteci olacak çocuk
   <br/>
   <br/>
   Akman, bir memur çocuğu olarak 'ne büyük sıkıntılar çeken ne de bir eli yağda bir eli balda' olan bir çocukluk dönemi geçirir. Fakat soru soran bir gazeteci olacağı o zamandan bellidir sanki. Ankara Kurtuluş İlkokulu, Namık Kemal Ortaokulu ve Çankaya Lisesi'nde iken bile hep etrafına soru sormakla tanınır. Anket defterleri hazırlar. Bu dönemlerde özellikle Rus ve Hint edebiyatına ilgisi vardır. Türk edebiyatından ise Attila İlhan, Kemal Tahir'in etkisindedir. Sürekli okuduğu için belki en karışık dönemlerinde bile üniversite olaylarının dışında kalmayı başaran Akman, birinci tercihi olarak 'içinde soru sormak işi de bulunan' hukuk fakültesini yazacaktır. Ama kısmetinde gazetecilik olduğu için halkla ilişkileri kazanır. Sürekli başkalarının bilinmeyen yönlerini merak eden Akman, neden bu kadar soru sorduğu sorusunu kendisine sormaz bugüne kadar: "Başkalarını düşünmüştüm ama kendimi hiç düşünmemiştim." Soru soran bir millet olmadığımız tespiti onundur. Bunun için Akman "Soru sorulan olmayı da hazmedemiyoruz" demektedir, kendisini de buna katarcasına. Akman, Hürriyet'te iken Dışişleri Sözcüsü Volkan Vural'la bir görüşme yapar. Vural, Akman'ın 'bütün sorularına cevap verir ama hiç bir sorusuna cevap vermemiş olarak.' Bunun üzerine Akman'ın kapıdan çıkarken gözleri dolmuştur. Başına ilk defa gelen böyle bir yenilgiyi kabul etmez. İki gün sonra tekrar görüşürler. Akman'ın istediği olmuştur. Buna rağmen Nuriye Hanım bizim bazı sorularımıza cevap vermemekte direnir görüşme boyunca. Hatta "Pasta yemezseniz ben sorulara cevap vermeyeceğim" der bir ara. Ben pastadan yemeye başlıyorum... Ama sohbetimiz bittiğinde evden çıkarken gözüm pastaya ilişiyor. Pastanın yarım kaldığını hatırlıyorum.
   <br/>
   <br/>
   ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5599-37-maske-dusuren-gazeteci.html), [web.archive.org (arşiv bağlantısı)](http://web.archive.org/web/20131006140907/http://www.aksiyon.com.tr:80/aksiyon/haber-5599-37-maske-dusuren-gazeteci.html)
