# Keşke artist olsaydı

*Cemal A. Kalyoncu 2015.05.19*

<div class="pNewsDetailMainContent" itemprop="articleBody">
 <p>
  12 Eylül’ün görünen mimarı Kenan Evren, “tekrar dünyaya gelseydim; şarkıcı ya da artist olmak isterdim” demişti. Mahkeme, evren’e müebbet hapis cezası vermişti ama en büyük ceza cenazesinin halksız defnedilmesi oldu.
 </p>
 <p>
  12 Eylül 1980’den kısa bir süre önce başlayıp 4 yıl kaldığı Mamak Askerî Cezaevi Müdürlüğü döneminde Mamak’a 31 bin tutuklu -dikkat edin hükümlü değil- gelmiş, hemen hepsi inanılmaz işkencelerden geçirilmişti. Mamak, sadece bir örnekti. 20 Ekim 2012’de, TBMM Darbeleri Araştırma Komisyonu üyeleri karşısına geldiğinde, eski günlerinden kalan alışkanlıkla belki de, sesinin yüksekliği mesele oluyordu. Komisyon üyelerinden, ‘karşınızda asker yok’ diyenler çıkmıştı. Albay rütbesi ile emekliye ayrılan Raci Tetik ise “Benim sesim çok gürdür. Sesim duyulunca herkes titrer.” dedi. Sert bakışları da Komisyon başkanının dikkatinden kaçmamıştı. O ise “Sesim eskisinin onda 1’i kadar çıkıyor belki. Benim sesim o kadar güçlüydü ki, köpek takımındaki köpekler ulurdu ben bir yerde bağırdığımda.” diyecekti. Başkan sözü alıp “Ben bütün bunlardan sonra doğrusu o dönemi düşündüğüm için, o sesinizin çok yüksek çıktığı dönemleri düşünerek ürperdim.” deyiverdi tekrar. Albay, öyle emir aldığı için yapmıştı bütün onları...
 </p>
 <p>
  Önceki hafta, o darbenin yani 12 Eylül’ün görünen mimarı Kenan Evren 98 yaşında vefat etti.
 </p>
 <p>
  O yıllara döndüğümüzde Silahlı Kuvvetler, darbeyi daha önce gerçekleştirme kararı almasına rağmen darbe tarihini bir yıl sonraya ertelemişti. Genelkurmay Başkanı Kenan Evren’in hayatında yedi rakamının ehemmiyetinden dolayı 7 Eylül mü, 17 Eylül mü olsun derken, bu tarihler cuma gününe denk gelmediğinden göz ardı edilmiş ve 12 Eylül 1980 Cuma gününde karar kılmıştı komuta heyeti: “Zira cuma gününün uğurlu bir gün, cumartesi - pazarın da tatil olması, bir süre durduracakları banka muameleleri, devlet işleri, hava seferleri gibi konularda kendilerine zorluk çıkmayacağını düşünmüşlerdi.” Kenan Evren, anılarında yazıyordu bunları.
 </p>
 <p>
  Sokaklar güvenli değildi; hiç kimsenin hayat garantisi yoktu. Darbenin planları yapılıyor, hafta tatili ve ‘uğurlu’ cuma hesap ediliyordu ama ölümlerin durdurulması için sıkıyönetim altında yapılması gerekenler yapılıyor muydu? ‘Netekim’ dönemin başbakanı Süleyman Demirel de darbenin sabahında, 12 Eylül’de olayların nasıl olup da ‘bıçak gibi’ kesildiğini sormadan edemiyordu.
 </p>
 <p>
  Aksiyon’un 7 Eylül 2009 tarihli 770. sayısında kapaktan yayımladığımız Genelkurmay Başkanlığı’nca 1982’de basılan ‘Türkiye’deki Anarşi ve Terörün Durumu’ adlı rapor, ‘şartların olgunlaştırıldığının’ bir belgesi idi âdeta. Rapor, Kahramanmaraş olaylarından sonra sıkıyönetim ilan edildiği 26 Aralık 1978’den 11 Şubat 1982’ye kadarki dönemi dört evreye ayırarak, Türkiye’deki terör ve anarşi olaylarını Genelkurmay’ın gözünden analiz ediyordu.
 </p>
 <p>
  26 Aralık 1978-11 Eylül 1979 arasındaki 8 aylık süreç birinci dönem; 12 Eylül 1979, yani ihtilalden tam bir sene öncesinden 11 Eylül 1980’e kadar ikinci dönem; 12 Eylül 1980’den 11 Eylül 1981’e kadar üçüncü dönem ve 12 Eylül 1981’den 11 Şubat 1982’ye kadarki 5 aylık dördüncü dönem. Rapora göre, bu dört dönemde Türkiye’de ideolojik amaçlı 39 bin 385 olay vuku bulmuştu. Pek çok detayın olduğu rapor, dönemin 2. Ordu Komutanı Bedrettin Demirel’in “1 yıl önce müdahale kararı vermiştik, olgunlaşsın diye bir sene daha beklendi.” sözünü de doğrular nitelikteydi.
 </p>
 <p>
  Orgeneral Kenan Evren 1976’da Ege Ordu Komutanlığı’na atanmış, emekliliğini bekliyordu. Evren’e göre, 1977’de, Başbakan Süleyman Demirel’in Elazığ’da iken 3. Ordu Komutanı Ali Fethi Esener’in başbakana 3. Ordu’nun bir şildini takdim etmesi ve Kara Kuvvetleri Komutanı (KKK) Namık Kemal Ersun’un da Esener’den bir yazı ile olay hakkında bilgi istemesi sonucu iki general görevden alınmıştı. Ama kamuoyundaki ağırlıklı görüşe göre Ersun, darbe hazırlığı içinde olduğundan görevden alınmıştı. Demirel, Ersun yerine KKK olarak Esener’i isterken Cumhurbaşkanı Fahri Korutürk de Adnan Ersöz ismine arka çıkıyordu. İki ismin ataması zamanında gerçekleşmeyince şans Evren’in ayağına geldi. Evren, bir yıl bu görevde kaldıktan sonra 6 Mart 1978’de başlayacağı Genelkurmay Başkanlığı görevi için anılarında “İyi mi olacaktı, kötü mü olacaktı bunu istikbal gösterecekti. Kader yolumu böyle çizmişti.” diyecekti. Evren’in, söylediğine göre burada ilk işlerinden biri Genelkurmay Başkanlığı’na bağlı Özel Harp Dairesi’ni harekât başkanlığına bağlamak olmuştu.
 </p>
 <p>
  Evren, denebilir ki kendisini darbeye giden güzergâhta genelkurmay başkanı olarak bulmuştu. Yerine kim gelirse, eğer darbeye karşı birisi değilse darbeyi yapması kaçınılmaz olacaktı. Anılarında “Derhâl bir müdahalenin gerekli olduğuna inanan çevrelerin beni korkaklıkla, pısırıklıkla suçladıklarını tahmin ediyordum. Böyle mektuplar da alıyordum. Fakat ne derlerse desinler, bıçak kemiğe dayanıncaya kadar sabretmeye kararlıydım.” demesi de bunu gösteriyordu aslında. Genelkurmay 2. Başkanı Haydar Saltık, her şeye hazırlıklı görünüyordu. Ki Evren’in Mayıs 1980’de istediği darbe planlarını bir ay dolmadan ve adını da ‘Bayrak Harekâtı’ koyarak hazırlayan oydu. Yine kamuoyundaki ağırlıklı inanca göre Bayrak Harekâtı raftan indirilmişti!
 </p>
 <p>
  ABD’nin ‘bizim çocuklar’ dediği Evren’in askerleri, Kara Kuvvetleri Komutanı Nurettin Ersin, Hava Kuvvetleri Komutanı Tahsin Şahinkaya, Deniz Kuvvetleri Komutanı Nejat Tümer ve Jandarma Genel Komutanı Sedat Celasun, 12 Eylül 1980’de darbeyi başarmıştı! Millî Güvenlik Konseyi kurulunca Evren, MGK ve Genelkurmay Başkanlığı ile devlet başkanlığını da üstlendi. 1982 Anayasası ile birlikte kendi devlet başkanlığını da onaylatan Evren, yüzde 92’ye yakın oy aldı ve 9 Kasım 1982 ile 9 Kasım 1989 arasında Türkiye’nin 7. Cumhurbaşkanı oldu.
 </p>
 <p>
  Makedonya göçmeni Hayrullah Efendi ile Bulgar göçmeni Naciye Hanım’ın dördüncü ve son çocukları olarak 17 Temmuz 1917’de Kula’da doğan Ahmet Kenan Evren, babasını ikna edip askerî okulda okumaya başlamıştı. Evliliğini 1944’te, görücü usulü ile hayatını birleştirdiği Sekine Hanım’la gerçekleştiren Evren’in, Şenay (Gürvit), Gülay (Alparslan) ve Miray (Göksu) adlarında üç kızı oldu.
 </p>
 <p>
  Kudretli günlerinde kimse eleştirmeye cesaret edememişti; ama gücünün azaldığı anlaşıldığında eleştirilerin de arttığını kendisi de fark ediyordu. Darbecilikten yargılanıp müebbet hapis cezası alan, Yargıtay henüz onamadığı için devlet töreni ile fakat ailesi dışında birkaç dostunca defnedilen Evren, 1994’teki bir röportajında kudretli günlerine dair şunları söylemişti: “Özellikle 12 Eylül döneminde, daha sonra Cumhurbaşkanlığım dönemimde karşıma gelenler, hem de senelerin çarkından geçmiş, tecrübeli kişiler tir tir titrerlerdi. Dili dolaşırdı. Ben öyle insan değilim ama 12 Eylül döneminde, o 3 sene içerisinde biraz sert olmak gerekiyordu. Eğer benden korkmasalardı, kısa zamanda işler yine mahvolurdu.”
 </p>
 <p>
  Hatıralarını kaleme alan Evren, 1987’de siyasi yasakları da kendisinin kaldırdığını söylüyordu. Referanduma sunulan yasakların kaldırılmasının perde arkası şöyle seyretmişti ona göre: “Rahmetli (Turgut) Özal, artık benim sözümü dinlemiyordu. Şımarmıştı. Özal, orada burada ‘biz yasakları kaldırmak istiyoruz ama yukarısı istemiyor’ diye konuşuyordu. Düşündüm, bu Özal’ın hakkından gelse gelse (Süleyman) Demirel gelir. Çağırdım Özal’ı…”
 </p>
 <p>
  Evren, sağda tek partinin kalmasını istemediklerini de anlatırken “Tek parti iktidarı, 300 milletvekili ile gelir, böylece anayasayı istediği gibi değiştirir diye çekindik.” diyecekti. 2002’de tek parti iktidarı mümkün oldu. Ama onlar da kendi ‘başkanlık sistemini’ kurmak için bu yola girmedi, iktidarları süresince.
 </p>
 <p>
  12 Eylül’ün her bir mağduru bir kitap demekti. 12 Eylül’ü ihtilal değil ‘harekât’ olarak gören, emekliye ayrıldıktan sonra kendini resme veren Kenan Evren, bir keresinde de “Tekrar dünyaya gelseydim ya şarkıcı ya da artist olmak isterdim.” demişti.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/keske-artist-olsaydi_550942), [web.archive.org (arşiv bağlantısı)](http://web.archive.org/web/20150718121503/http://www.aksiyon.com.tr/dosyalar/keske-artist-olsaydi_550942)
