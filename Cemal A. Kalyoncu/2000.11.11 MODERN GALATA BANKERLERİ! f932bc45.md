# MODERN GALATA BANKERLERİ!

*Cemal A. Kalyoncu 2000.11.11*

<div>
 <p class="spot">
  1989 yılında devlet destekleme alımı yapmaktan vazgeçince Tarım  Satış Kooperatifleri'ne Ziraat Bankası dışından kredi kullanması  durumunda Sanayi ve Ticaret Bakanlığı'nın 'onayını' almasını şart  koşar. Ancak Fiskobirlik, 1989-90 yıllları arasında  Bakanlık onayını beklemeden Akbank, Pamukbank, Yapı Kredi ve Garanti Bankası'ndan 161.6 milyar kredi kullanır
 </p>
 <p class="metin">
 </p>
 <img border="0" src="/web/20010629081737im_/http://www.aksiyon.com.tr/2000/310/resimler/Modern.jpg"/>
 <p class="metin">
  Galata bankerleri, daha çok finans sıkıntısı çeken Osmanlı'ya borç para veren kişiler olarak biliniyor. Öyle yüksek faiz uygularlar ki, koca Osmanlı devleti bile bu paraları ödemekte zorluk çeker. Aralarında yabancıların da bulunduğu bir kısım bankerler, bu işi, ülkelerindeki hükümetler aracılığı ile siyasi baskı unsuru olarak bile kullanır. Böylece Galata Bankerleri Osmanlı Devleti'nin çöküşünde önemli bir pay sahibi olur. Peki Galata Bankerleri Osmanlı ile birlikte tarih sahnesinden çekilmiş midir?
 </p>
 <p class="metin">
  Şimdilerde cereyan eden bir olay onların Türkiye'de hâlâ iş başında olduğunu ortaya koyuyor. Fiskobirlik'in kullandığı kredilerden dolayı uğradığı zararı telafi etmek için geçtiğimiz haziran ayında çıkarılan bir kanunla Hazine Müsteşarlığı bankalarla resmen masaya oturmak zorunda bırakılmış durumda. Hazine ile bankaların pazarlığına konu olan miktar, sıkı durun tam tamına 600 trilyon liranın üzerinde. Bankalara Hazine ile masaya oturma hakkı veren kanunun altında —doğal olarak— Başbakan Bülent Ecevit ile zamanın Cumhurbaşkanı Süleyman Demirel'in imzası bulunuyor.
 </p>
 <p class="metin">
  Olayın geçmişi 1989 yılına dayanıyor. O yıla kadar Türkiye, stratejik tarım ürünlerinden biri olan fındıkta, diğer tarım ürünleri gibi fiyatlardaki istikrarı sağlamak ve üreticiyi korumak için Fiskobirlik aracılığıyla destekleme alımı yapmaktadır. Fakat Turgut Özal'ın son başbakanlığı dönemi olan 1989 yılında hükümet aldığı bir kararla, destekleme alımı yapılmamasını, tarım ürünlerinin Tarım Satış Kooperatiflerince kendi kaynakları ile alınmasını öngörür. Fiskobirlik'in mevcut nakit kaynakları, 1988 yılından kalan üretici borçlarının ödenmesi ve 1989 yılında da fındık alımı yapılması için yeterli olmadığından, yeni kaynaklara ihtiyaç duyulur. Fakat, Tarım Satış Kooperatifleri Birliği ana sözleşmesinin 69. maddesi Fiskobirlik'in bir kamu bankası olan Ziraat Bankası dışında başka bir bankadan kredi kullanmasına tek bir şartla izin vermektedir: "Lüzum ve ihtiyaç halinde diğer bankalarla çalışabilmesi Sanayi ve Ticaret Bakanlığı'nın iznine tâbidir."
 </p>
 <p class="metin">
  Zamanın Fiskobirlik Genel Müdürü Muhittin Soyer, bu maddeden yararlanarak Ziraat Bankası dışındaki bankalardan da kredi kullanılması yönündeki Yönetim Kurulu Kararı'nı 3 Ağustos 1989 tarihli bir yazı ile Sanayi ve Ticaret Bakanı Şükrü Yürür'ün onayına sunar. Sanayi ve Ticaret Bakanlığı'ndan bir cevap gelmeyince, Fiskobirlik bu sefer de 28 Ağustos 1989 tarihli bir yazı ile yeniden izin talebinde bulunur. Bakanlıktan yine cevap gelmez. Birlik Yöneticileri, bakanlıktan 'onay gelmemesine rağmen' 19 Aralık 1989 ile 5 Ocak 1990 tarihleri arasında Ziraat Bankası dışında Garanti, Akbank, Pamukbank, Yapı Kredi Bankası'ndan toplam 161 milyar 600 milyon lira kredi kullanır.
 </p>
 <p class="metin">
  Bunun üzerine 1989 fındık satın alma kampanyasının sonuna yaklaşıldığı sırada Sanayi ve Ticaret Bakanlığı 9 Ocak 1990 tarih ve 247 sayılı yazıları ile Fiskobirlik'e yönelik açıklamasında, "Ziraat Bankası kredilerine ait şartlardan daha uygun olduğu konusundaki değerlendirmeye ait sorumluluğun birliğe ait olması şartı ile Ziraat Bankası dışındaki bankalardan kredi kullanımı uygun görülmüştür. Bundan böyle Ziraat Bankası dışındaki bankalardan kredi kullanılmasına gerek duyulduğu takdirde konunun bakanlık talimatına sunulması hususunda Fiskobirlik uyarılmıştır." değerlendirmesine yer verilir. Bakanlık yine aynı gün ve numaralı izinle Garanti Bankası'ndan daha öncekilerden hariç kullanılan 4 milyar lira kredi için onay verir. Halk Bankası'ndan 13 Nisan—3 Mayıs 1990 tarihleri arasındaki toplam 25 milyar TL kredi kullanımını da Bakanlık 'uygun' görür. Fakat, bundan önce 12 Aralık 1989'dan 9 Ocak 1990'a kadar Garanti Bankası'ndan 64 milyar 100 milyon (Bunun yukarıda bahsettiğimiz sadece 4 milyar liralık kısmı Bakanlık onaylıdır), 20—28 Aralık 1989 tarihleri arasında Akbank'tan 50 milyar, 21 Aralık 89 ile 5 Ocak 1990 tarihleri arasında Pamukbank'tan 16 milyar 500 milyon ve 3—5 Ocak 1990 tarihleri arasında Yapı Kredi Bankası'ndan da 35 milyar olmak üzere toplam 161 milyar 600 milyon liralık kredi kullanılması için Bakanlığın 'oluru' alınmamıştır. (Töbank ve Halkbankası'ndan da kredi kullanılır, fakat onlar ödendiği için bugüne akseden bir pürüz yoktur.)
 </p>
 <p class="metin">
  Birlik Yönetimi, Sanayi ve Ticaret Bakanlığı'ndan "Kullanılacak kredinin Ziraat Bankası şartlarından daha elverişli şartlarla olacağını taahhüt ederek" izin istemesine karşın, kanunlara ters düşerek bankalar ile yaptığı kredi sözleşmelerinin faizle ilgili hükümlerinde hiçbir düzenlemeye gitmeden, faiz hükümlerini tamamen belirsiz bir hâle sokarak bu selahiyeti bankalara bıraktığı için çok büyük görev ihmali yapmış durumda.
 </p>
 <p class="metin">
  Akbank, Garanti Bankası, Yapı Kredi ve Pamukbank, Fiskobirlik'e kullandırdıkları krediye karşı bir yıl sonra oldukça yüksek faiz talebinde bulunurlar. Garanti Bankası 64 milyar 100 milyona 128 milyar, Akbank 50 milyara 100 milyar, Pamukbank 16 milyar 500 milyona 33 milyar, Yapı Kredi de 35 milyara karşı 70 milyar lira talep eder. Bu miktarlar sadece anaparadan ayrı tahakkuk ettirilen faiz miktarlarıdır. 1994'te bu dört bankanın istediği faiz 1 trilyon 750 milyar liradır. Fiskobirlik'te kimse bu meblağlara itiraz etmez. Bir devlet bankası olan Ziraat Bankası'na yaptırılan tespitte ise, kredinin Ziraat Bankası'ndan kullanılması halinde aynı döneme kadar aynı miktardaki kredi için toplam 54 milyar lira faiz istenebileceği belirtilir.
 </p>
 <p class="metin">
  Bütün bu anlattığımız gelişmeler, 1994 senesinde TBMM'de Tarım Satış Kooperatiflerinde 10 yıldan beri yapılan suiistimalleri tespit etmek ve önleyecek tedbirleri almak amacıyla kurulan 10/4 sayılı Araştırma Komisyonu tarafından belirlenir. Bunun üzerine TBMM 10/4 sayılı Komsiyon Başkanı ile Komsiyon görevlileri Turgut Sera Tirali ve Mehmet Tasmacı tarafından "kanunlara, kararnamelere, ana sözleşmeye ve yönetim kurulu kararlarına, keyfi olarak istediği bankalarla akit yaptığı, bu suretle görevini kötüye kullandığı" gerekçesi ile 1994 yılında Meclis'in de onayını alarak Fiskobirlik yöneticilerinden, Fiskobirlik'te 23 Ocak 1989 ile 4 Eylül 1991 tarihleri arasında görev yapan Genel Müdür Muhittin Soyer ile birlikte İhsan Topaloğlu, Alaaddin Kıroğlu, Hayri Şen, Ahmet Ak, Mustafa Sevigen ve Mehmet Şahin Onaren hakkında Giresun Cumhuriyet Başsavcılığı'na suç duyurusunda bulunulur. Ve mahkeme başlar.
 </p>
 <p class="metin">
  Komisyon üyesi Turgut Tirali, raporlarına konu edindikleri yukarıdaki gelişmeyi "Fiskobirlik camiası içinde şeytanın dahi aklına gelmeyecek şekilde hırsızlıklar tespit ettik. Fakat daha tehlikeli bulduğumuz bir mesele çıktı ortaya" cümlesi ile anlatıyor: "1989 yılı destekleme dışı fındık alımları dolayısıyla Fiskobirlik yöneticileri Bakanlık müsadesine, kanuna, anasözleşmeye, hukuka hiç bakmadan imzaladığı bu anlaşmanın Kooperatifler Kanunu ve Türk Ticaret Kanunu'nun ilgili maddelerine ifade edildiği gibi Birliği bağlayıp bağlamayacağı tartışma konusudur. Bunu yaparken kesinlikle inanıyorum ki, bankaların da bakanlığın müsaade etmediğinden haberi var. Çünkü kanun tüccarın bilemedim—edemedim demesine karşılık ona tedbirli bir tüccar gibi hareket edeceksin der. Fakat ortaya kredilerden dolayı bir borç çıkarsa bu borç şüphesiz Fiskobirlik'e ait olacaktır. Ancak bu Fiskobirlik'i bağlar, böyle bir borçla devletin alakası yoktur."
 </p>
 <p class="metin">
  Fındık kabuğunu doldurur,
 </p>
 <p class="metin">
  Hortum havsalaya sığmaz!
 </p>
 <p class="metin">
  Peki bu ne anlama geliyor? Üç yıl boyunca Tarım Satış Kooperatifleri Merkez Birliği Genel Müdürlüğü yapmış olan Turgut Sera Tirali, "Tarım Satış Kooperatifleri Birlikleri'nin malları aslında hep Hazine'ye hacizlidir. Çünkü Hazine para vermiş bunlara. Yani Ziraat Bankası'na ipotek edilmiş mallar. Dolayısıyla Fiskobirlik'in malları hiç bir şekilde haczedilemez" diyor. Yani, yukarıda adı geçen Fiskobirlik yöneticileri, suçsuz bulunsa bile borç Fiskobirlik'in hanesine yazılacak. Tirali devam ediyor: "Fiskobirlik'in malları da ipotekli olduğu için bu üç banka nereden alacak bu parayı?"
 </p>
 <p class="metin">
  1996 senesine gelindiğinde Akbank, Fiskobirlik'e kullandırdığı 50 milyar liralık krediye karşılık daha sonra 100 milyar tahsil etmesine ve mahkeme devam etmesine rağmen "Fiskobirlik ile hesap mutabakatı yapmadan" 803 milyar TL daha tahsil eder ve devreden çıkar. 1998'de de mahkeme 'delil yetersizliğinden' Fiskobirlik yöneticilerinin beraatine karar verir.
 </p>
 <p class="metin">
  Öküz altındaki buzağı!
 </p>
 <p class="metin">
  Mahkemesi sona eren Fiskobirlik eski Genel Müdürü Muhittin Soyer, bizi öküz altında buzağı aramakla suçlarken, bakanlık onayı olmadan hiçbir kredi anlaşmasına imza atmadığını iddia ediyor. Faize karşı neden önlem almadığı sorumuza ise "Mesela bir sigorta yaptırıyorsunuz, poliçenin hepsini okuyor musunuz siz?" cevabını veriyor. Paranın alınmasına değil, nerede kullanıldığına bakmamızı söylüyor.
 </p>
 <p class="metin">
  Netice olarak Soyer ve arkadaşlarının 1989—90 yıllarında kullandığı 161.6 milyar liralık kredi, mahkemeler sürdüğü için ödenmez. Aradan geçen 10 yıl ise bankaların işine yarar. Kullandırılan 161.6 milyar liralık kredi 2000 yılına gelindiğinde bankalar tarafından 600 trilyon liranın üzerinde bir meblağ olarak geri istenir. İşin ilginç yanını da burası oluşturmaktadır. Çünkü Fiskobirlik'in malları ipotekli olduğu için bankalar talep ettikleri 600 trilyon liranın üzerindeki faizi Fiskobirlik'ten alamayacaktır. Fiskobirlik'i de icraya vermek mümkün olmadığından bunun tahsili için bir tek yol vardır, Fiskobirlik'in borçlarının Hazine'ye devredilmesi gerekmektedir. O da Tarım Satış Kooperatif ve Birlikleri Hakkında, bu kuruluşları yeniden yapılandırma adıyla Sanayi ve Ticaret Bakanlığı'nca hazırlanan ve 1 Haziran 2000 tarihinde Meclis'te kabul edilen 4575 Numaralı Kanun'la gerçekleşir. 16 Haziran 200 tarihinde de Resmi Gazete'de yayınlanan Kanun'un geçici E bendinde aynen şöyle denilmektedir: "Birliklerin, 1.5.2000 tarihi itibariyle mevcut özel bünye faaliyetleri ile ilgili borçları, borçların ödenmesine kadar geçecek süre içinde bu borçlardan doğan faiz ve gecikme zammı gibi fer'i borçları ile personel kadrolarında yapılacak düzenlemeler için gerekli tazminat tutarı, Yeniden Yapılandırma Kurulu'nun önerileri dikkate alınarak Hazinece üstlenilip tasfiye olunur". Turgut Tirali, bu kanunun sadece Fiskobirlik'in borçlarının, dolayısıyla Fiskobirlik'in bankalara olan ya da Pamukbank, Yapı Kredi ve Garanti Bankası'nın Fiskobirlik'ten talep ettiği 600 trilyon liranın üzerindeki faiz meblağının ödenmesi için çıkarıldığını savunuyor. "Çünkü" diyor Tirali, "Eğer öyle olmasa idi, burada 1.6.2000 tarihinden itibaren bütün birliklerin Ziraat Bankası'na ve Hazine'ye olan borçları Hazine tarafından affedilmiştir, ödenmiştir demesi gerekirdi. Ama öyle demiyor, 'faizleriyle birlikte Hazinece ödenir' deniyor. Çıkan kanunun getirdiğinin hiç kimse farkında değil. Şu anlattığım olayı Türkiye'de sadece ben biliyorum. Bunu ben de bilemezdim, iki sebepten biliyorum, birincisi Tarım Satış Kooperatifleri Merkez Birliği'nin üç sene genel müdürlüğünü yaptım, sonra bunun teftişini yapmışım 6 ay, kooperatiflerin ne menem yer olduğunu biliyorum. 7—8 sene de idare heyetlerinde bulundum. Bir de Sanayi ve Ticaret Bakanlığı bilir. Onun dışında Fiskobirlik de bilir ama mahiyetini bilmez, irdelememiştir çünkü. İşte kanunun çıktığı dönemdeki Meclis zabıtları. Meclis'te kimse sormadı, 'Bu borcu Hazine ödeyecek ama bunun miktarı nedir?' diye!"
 </p>
 <p class="metin">
  Kanun, Hazine'yi yetkili kıldığı için Garanti Bankası, Pamukbank ve Yapı Kredi Bankası yetkilileri vakit kaybetmeden geçtiğimiz Eylül ayında, Hazine Müsteşar Yardımcısı Ayşe Dönmezer'in başkanlığında biraraya gelir. Pamukbank'tan Genel Müdür Orhan Emirdağ ile Genel Müdür Yardımcısı Mustafa Çevik, Yapı Kredi Bankası'ndan Genel Müdür Naci Sığın ile Genel Müdür Yardımcısı İsmet Bardakçı ve Garanti Bankası'ndan da Genel Müdür Ergün Özen ile yardımcılarının da katıldığı toplantıda bankaların 600 trilyon lirayı aşan alacak taleplerine karşılık Hazine 80 trilyon TL ödemeyi önerir. Ancak banka yetkilileri, bu paranın 1996'da tek başına Akbank'ın aldığı paraya eşit olduğunu, üç banka olarak bunu kabul edemeyeceklerini belirtir. Toplantıda genel prensip kararları da konuşulur fakat bir sonuca varılamaz ve yine Hazine'nin belirleyeceği bir tarihte bir araya gelmek üzere toplantı sona erer.
 </p>
 <p class="metin">
  İsmi bizde mahfuz bir Hazine yetkilisi "Talep edilen miktar 600 trilyonun üzerinde. 1990'dan bu yana üç ayda bir kapitile ederseniz, biliyorsunuz faizler bir ara yüzde 4000'lere çıkmıştı, o rakamlara ulaşırsınız. Fakat o bizim için bir anlam ifade etmiyor. Biz hesapladığımız şeyi öderiz, isteyen kabul eder, isteyen etmez" diyor. Olayı hukukçularla müzakere eden ve en son olarak 9. Cumhurbaşkanı Süleyman Demirel'e de aktaran Tirali, çıkan bu kanuna göre bankaların talep edecekleri miktarı Hazine'den alabileceklerini belirtiyor. Fakat şunu da söylemeyi ihmal etmiyor "Turgut Tirali diye bir adam olmasa bu parayı yemin ediyorum afiyetle yerler. Ama yedirmeyeceğim onlara, yarın Cumhurbaşkanı Sezer'e çıkacağım, yedirmeyeceğim bu parayı!"
 </p>
 <p class="metin">
  Konu ile ilgili olarak Sanayi ve Ticaret Bakanlığı'na da sorularımız vardı, ancak baskıya girene kadar Bakanlık'tan henüz bir cevap alamadık. Bakalım Hazine ile bankaların mücadelesi kimin lehine sonuçlanacak?
 </p>
 <p class="metin">
 </p>
 <p class="arabaslik">
  Cevat Ayhan (Fiskobirlik Genel Müdürü):
 </p>
 <p class="metin">
  İstenen rakam çok uçuk!
 </p>
 <p class="metin">
  — Siz de taraflardan biri olarak Hazine'deki toplantıya katıldınız. Kredinin miktarı 161 milyar. Fakat sizden istenen 480—600 trilyon lira gibi rakamlar.
 </p>
 <p class="metin">
  Evet ama, onlar kendi hesapları içinde işlettikleri faizlerle o şekilde bir rakam çıkarıyor, çok çok uçuk bir rakam o.
 </p>
 <p class="metin">
  — Hazine'nin tavrı ne?
 </p>
 <p class="metin">
  Son çıkan kanunla birliklerin borçlarını tasfiye işidir bu. Her ne kadar eski yöneticiler almış olsa da Fiskobirlik'in üzerinde gözüken bir borç. O şekilde bir miktarı devlet karşılayabilir. Bunu zaten ödeme şansımız yok.
 </p>
 <p class="metin">
  — Tefecilik gibi sanki bankaların yaptığı.
 </p>
 <p class="metin">
  Tabii hesapları o. O rakam onu gösteriyor.
 </p>
 <p class="metin">
  — Hazine ne kadar ödemeyi öngörüyor?
 </p>
 <p class="metin">
  Akbank'a bir ödeme yapıldı. Genelde onun üzerinden bir hesap düşünüyor.
 </p>
 <p class="metin">
 </p>
 <p class="arabaslik">
  Turgut Sera Tirali (17. Dönem milletvekili, TBMM 10/4 sayılı Araştırma Komisyonu üyesi)
 </p>
 <p class="metin">
  O parayı yedirmeyeceğim onlara!
 </p>
 <p class="metin">
  Yöneticiler, ana sözleşmeyi filan hesap etmedikleri için, haddizâtında bu adamların attığı imzanın Fiskobirlik'i bağlamaması lazım. Çünkü gerekli hukuki prosedürü yerine getirmeden imza atmışlar. Bakanlık müsaade ederse bunu imzalarsın, bakanlık müsaade etmediği sürece senin imzaladığın herşey geçersiz.
 </p>
 <p class="metin">
  Sözleşmenin faizle alâkalı bir maddesi var. Yöneticiler onu hiç nazar—ı itibara almıyorlar. Şunu demiyorlar, biz sizden Ziraat Bankası şartlarına göre kredi alıyoruz ve bakanlığa da böyle yazıyoruz, Ziraat Bankası'ndan daha ucuza kredi verecek diye, sizinle de böyle mutabık kaldık. Ama bu madde bizi yarın perişan eder demiyorlar. Faiz maddesi diyor ki, banka istediği anda, istediği zamanda —hiç şart yok, an ve zamanda— faizi artırır.
 </p>
 <p class="metin">
  1994 senesinde Giresun'a gittiğimizde bu 4 banka Fiskobirlik'ten 1 trilyon 750 milyar lira para istiyor. Fiskobirlik'in hesaplarına baktık, hiç kimse buna itiraz etmemiş..
 </p>
 <p class="metin">
  Sonra Akbank 1996'da 803 milyar TL istiyor ve alıyor. Nasıl verirsin? Bu parayı kabul edebilmek için bir kere mahkeme sefahatinden geçmesi lazım. O zaman Fiskobirlik'in vatandaşa borcu var, ama bunlara 803 milyar lirayı veriyor, nasıl veriyorsa! Bu karanlık bir mesele.
 </p>
 <p class="metin">
  Mesela 5 Ocak 1990 tarihinde Garanti Bankası'ndan en son para alınmış. Aynı gün Sanayi ve Ticaret bakanlığı 4 milyar TL'ye ait bir müsaade gelmiş, müsaade istemişler gelmiş. O 4 milyar geçerli. Ondan sonra banka ile yeni mukavele yapılıyor, 'Bakanlığın emri filanca madde olarak zikredilerek bakanlık müsaadesiyle denilerek' alınıyor. Peki bundan evvelkinde yok, bu neyin nesi demiyor banka. İyi bir avukatla bir araştırma yapılmamış, bir muhakeme görülmemiş. Banka 'bu kadar vereceksin demiş, bunlar da peki bu kadar verelim demiş.
 </p>
 <p class="metin">
  Tarım Satış Kooperatifleri Birlikleri'nin malları aslında hep hacizlidir Hazine'ye. Çünkü Hazine para vermiş bunlara, Ziraat Bankası'na da ipotek edilmiş malları. Farz edelim ki adam parasını almak için icraya gitti. Nasıl olacak? Kanunen Fiskobirlik'in malları da hiç bir şekilde haczedilemez. Peki bu üç banka nereden alacak bu parayı? Bu borç Fiskobirlik'in borcu, devletin değil. Çünkü devlet 89 senesinde destekleme alımı yapmayacağını ilan etmiş.
 </p>
 <p class="metin">
  Senelerin verdiği tecrübeye dayanarak söylüyorum, şimdi 3 tane özel bankaya devletin hangi kuruluşu, hangi makamı, kim, olmayan böyle büyük bir rakamı sana veririm der? Devletin olmayan parasını tutup da bu üç tane bankaya nasıl veriyorsunuz? Üstelik faizi de ödenmiş parayı?
 </p>
 <p class="metin">
  Asıl korkunç hadise geçen Haziran ayında çıkan kanunla başlıyor. Dünyanın hiçbir yerinde devleti soymak için bir kanun çıkartılmamıştır. İlk defa Türkiye'de çıkartılmış bu. Tarım Satış Kooperatifleri Birlikleri Hakkında Kanun kabul edilmiş. 1 Haziran 2000'de.
 </p>
 <p class="metin">
  Bu kanunda tek başına birliklerin parası devlet tarafından ödenir dese bu komplikasyon olur. Birlikleri güya yeniden yapılandırma adıyla yapıyorlar bunu. Burada iki madde esastır. Birisi bu birliklerin yönetimi, ikinci de bu para meselesi. Artık kamuda 8 yıl çalışmayan da birliklerde genel müdür olabilecek. Bu, 16 tane Tarım Satış Kooperatifi'nin hitap ettiği 15 milyonluk bir kitle demek.
 </p>
 <p class="metin">
  Ancak burada esas mesele bu geçici E maddesidir. Madde 'borçlar Hazinece ödenir' diyor. Başka birliklerin borcu yok ki. Ötekilerin sadece Hazine'ye borcu var. Burada dersin ki, "1.6.2000 tarihine kadar bütün birliklerin Hazine'ye olan borçları, Ziraat'e olan borçları, tamamen Hazine tarafından affedilmiştir." Fakat bankalara bu parayı ödemek için böyle demiyor.
 </p>
 <p class="metin">
  Bu kanunu Sayıştay'da, Danıştay'da ve İdare Mahkemeleri'nde irdeledik. Ne olur, netice nereye varır? Profesörlerle konuştuk, bu kanun elde olduğu müddetçe bankalar bu parayı alır. Hazine'den resmen alacaklar bu parayı.
 </p>
 <p class="metin">
  Cumhurbaşkanının, hükümetin, Meclis'in haberi yok. Meclis'te kimse çıkan bu kanunun ne getirdiğinin farkında değil. İşte Meclis zabıtları, 550 milletvekilinden bir tek kişi "Ödenir de bunun miktarı nedir?" diye sormuyor. Ancak bu kanunu çıkartan kişiler bunun ne olduğunu çok iyi biliyor.
 </p>
 <p class="metin">
  Süleyman Demirel'e anlattım bunu herkesin içinde. O da 'politikacıların alâkadar olması lazım' dedi. Ben de hangi politikacı dedim?
 </p>
 <p class="metin">
  Turgut Tirali diye bir adam olmasa bu parayı yemin ediyorum afiyetle yerler. Ama yedirmeyeceğim onlara, Demirel devreye girecek, Cumhurbaşkanı Sezer'e de çıkacağım.
 </p>
 <p class="metin">
 </p>
 <p class="arabaslik">
  İsmi bizde mahfuz bir Hazine yetkilisi:
 </p>
 <p class="metin">
  Kabul eden alır,  etmeyen almaz
 </p>
 <p class="metin">
  — Hazine Eylül'de Fiskobirlik ve üç bankanın yetkilileri ile bir toplantı yaptı. Kullandırılan krediye karşılık Hazine'den ne kadar talepte bulunuyor bankalar?
 </p>
 <p class="metin">
  Bizim verebileceğimiz nokta belli. Onların istediğini vermemiz mümkün değil zaten. İmkanlarımız ölçüsünde TÜFE'yi alarak bir hesap yapıp vereceğiz. Kabul ederlerse alırlar, etmezlerse kendileri bilir.
 </p>
 <p class="metin">
  — Devletin parası yüksek faiz talebiyle bankalara mı gidecek?
 </p>
 <p class="metin">
  Devletin parasını biz şeye atmayacağız merak etmeyin.
 </p>
 <p class="metin">
  — Sade bir vatandaş olarak düşünün, 480 trilyon lira istiyorlar ama.
 </p>
 <p class="metin">
  400 değil 600 trilyonun üzerinde. Yani siz de banka olsanız, faiz oranlarını üç ayda bir kapitalize etseniz, normal hesaplarsanız, yüzde 4000'lere çıkmıştı faizler biliyorsunuz, onları dikkate alırsanız çok büyük rakamlara ulaşırsınız.
 </p>
 <p class="metin">
  — Sizin önerdiğiniz rakam 100 trilyonu bulmayacak galiba?
 </p>
 <p class="metin">
  Herhalde birileri ile konuştunuz. Mâkul faiz oranları ile o civarlarda birşey düşünüyoruz.
 </p>
 <p class="metin">
  — Eğer bankalar bunu alırsa resmi soygun gibi birşey olacak o zaman?
 </p>
 <p class="metin">
  Bankaların bunu ısrarla alması mümkün mü? Program uyguluyoruz.
 </p>
 <p class="metin">
  — Talep ediyorlar ama...
 </p>
 <p class="metin">
  Talep edebilir. Biz hesapladığımız şeyi öderiz, isteyen kabul eder, istemeyen etmez.
 </p>
 <p class="metin">
 </p>
 <p class="arabaslik">
  Muhittin Soyer (Fiskobirlik 1989—91 dönemi Genel Müdürü):
 </p>
 <p class="metin">
  Sigorta poliçesinin hepsini okuyor musunuz?
 </p>
 <p class="metin">
  — Sizin döneminizde kullandığınız kredilerin bir kısmında Bakanlık onayı yok. Bakanlık 9 Ocak 1990'a kadar niye cevap vermedi size?
 </p>
 <p class="metin">
  Ben Bakanlığın cevabı olmadan bir tek şey yapmadım kardeşim.
 </p>
 <p class="metin">
  — 94'te Meclis 10/4 sayılı Araştırma Komisyonu kuruluyor. Ona göre siz bakanlık onayını beklemeden kredi kullanmışsınız.
 </p>
 <p class="metin">
  Hayır hayır orada vardır. Ve bunların hepsi mahkemeye gitti ve 98'de bu iş bitti.
 </p>
 <p class="metin">
  — Burada olmadığı yazılı.
 </p>
 <p class="metin">
  O başka hikaye. Ben vardır diyorum.
 </p>
 <p class="metin">
  — TBMM'nin görevlendirdiği resmi bir çalışma komisyonunun raporu bu.
 </p>
 <p class="metin">
  Bir fikir beyan edersem kendisini savunuyor diyeceksiniz. Onun için hiç bir şey söylemiyor, hepsi Fiskobirlik'tedir benim yaptıklarımın diyorum.
 </p>
 <p class="metin">
  — Ben de o raporların doğrultusunda soruyorum bunları.
 </p>
 <p class="metin">
  İyi incelenmemiş. Tabiri amiyane bir cevap vermek lazım gelirse, şöyle söylerim: Öküz altında buzağı arıyorsunuz. Hikaye bu.
 </p>
 <p class="metin">
  — Şu an bu bankalar ne kadar faiz talep ediyor, biliyor musunuz?
 </p>
 <p class="metin">
  Hiç bilmiyorum.
 </p>
 <p class="metin">
  — 600 trilyon lirayı aşıyor istedikleri para.
 </p>
 <p class="metin">
  O devlet desteklemedir, Fiskobirlik'le bunun alakası yoktur. Bizim elimizde de beraat kararı var.
 </p>
 <p class="metin">
  — Yaptığınız anlaşmada 'faizi bankalar serbestçe belirler' diyor.
 </p>
 <p class="metin">
  Bak bak bir dakika. Bir sigorta poliçesi yaptırıyorsunuz, bu poliçenin hepsini okuyor musunuz siz? Ayrıca oradaki faiz artırımı şu, süresiz olduktan sonra bankaların uyuladığı sistem o. O zaman ben yokum.
 </p>
 <p class="metin">
  — Okumadan imza attım diyorsunuz yani.
 </p>
 <p class="metin">
  Okumadan imza değil. Bu, bankaların herkese uyguladığı sistem. Bize mahsus bir sistem değil.
 </p>
 <p class="metin">
  — Sizin hukuki danışmanınız yok mu, imzayı atarken.
 </p>
 <p class="metin">
  Var, genel müdür yardımcısı.
 </p>
 <p class="metin">
  — Peki metni okumadı mı?
 </p>
 <p class="metin">
  Hepsi okudu. Şartlı bakıyorsunuz hadiseye. Bu para üreticiye ödenmiş mi ödenmemiş mi? Ben o rapor hakkında fikir mütalaa etmiyorum. Sadece mahkemeye verilmiş, berat etmiş olduğumu söylüyorum.
 </p>
 <p class="metin">
  — Peki bir vatandaş olarak devletten 600 trilyon lira gibi bir faiz talep edilmesini nasıl değerlendiriyorsunuz?
 </p>
 <p class="metin">
  Vatandaş olarak değil, hadiseyi almak lazım. Bankalara ödenen parayı Devlet takip etmemişse, o kabahat.
 </p>
 <p class="metin">
  — Şu anda Hazine ile bankalar arasında pazarlık sürüyor.
 </p>
 <p class="metin">
  O benim işim değil. Onun hakkında fikir beyan edemem ama benim yaptığım iş bu.
 </p>
 <p class="metin">
  — Benim yaptığım iş de bunu ortaya koymak.
 </p>
 <p class="metin">
  Doğru da, hadiseye bakarken vur abalıya!
 </p>
 <p class="metin">
  — Ben vurmuyorum, sadece soru soruyorum.
 </p>
 <p class="metin">
 </p>
 <p class="arabaslik">
  Şükrü Yürür (Kredilerin kullanıldığı  dönemde Sanayi ve Ticaret Bakanı)
 </p>
 <p class="metin">
  "O para ile villa yapılmamış!"
 </p>
 <p class="metin">
  Fiskobirlik'in bankalardan kullandığı kredi Bakanlık onaysızsa yönetimin kendi ahlakı, onaylıysa bakanlığın tanıdığı yetkiyi kullanarak almıştır.
 </p>
 <p class="metin">
  Bilemem, yazılı soru geç bana. İstediğime cevap veririm veya vermem. Görev yaptığı dönemde hiç bir açığı olmadan koltuğundan kalkan bir tane daha bakan varsa onu da göstersinler bana. Hem o parayla villa yapılmadı. Üreticinin borcu ödendi.
 </p>
 <p class="metin">
 </p>
 <p class="arabaslik">
  İsmet Bardakçı (Yapı Kredi Bankası Genel Müdür Yardımcısı):
 </p>
 <p class="metin">
  Verilen para da inanılmaz
 </p>
 <p class="metin">
  Pamukbank ve Garanti Bankası yetkililerine tüm çabalarımıza rağmen ulaşamadık. Yapı Kredi Bankası'ndan ise Genel Müdür Yardımcısı İsmet Bardakçı sorularımızı cevapladı:
 </p>
 <p class="metin">
  — Eylül'deki toplantıya katıldınız. 1990 yılında Fiskobirlik adına zamanın yönetimi tarafından 35 milyar liralık kredi Yapı Kredi'den. Siz banka olarak ne kadar talep ediyorsunuz bu borca karşılık?
 </p>
 <p class="metin">
  Biliyorsunuz bir kararname çıktı 1994'te. Orada diyor ki "Fiskobirlik'in borçları aynen Ziraat Bankası'nın Tarım Kredi Kooperatifleri'ne uyguladığı faiz oranı ile tasfiye edilecek. Buna karşı Danıştay'a dava açtık. Danıştay kararnamenin bu maddesini anayasaya aykırı buldu ve iptal etti. Sonra Akbank Fiskobirlik'le anlaştı ve çekildi. Böylece Yapı Kredi, Pamukbank ve Garanti Bankası'na karşı sözleşmede kararlaştırılan faiz oranını ödeme yükümlülüğü altına girdi.
 </p>
 <p class="metin">
  — Fiskobirlik'in malları haciz edilemez olduğu için kimse alacağını haciz yoluyla alamaz Fiskobirlik'ten. Sizin de bankalar olarak alacağınız var. 1 Haziran 2000'de çıkan Birlikleri Yeniden Yapılandırma Kanunu'nun geçici E Maddesi bunun için mi çıkarıldı?
 </p>
 <p class="metin">
  Evet, yani Hazine zaten anasözleşmede hüküm var. Fiskobirlik'in ana sözleşmesinde bu tür alımlar görev zararı sayılır ve Hazinece üstleniyor deniyor. Yani bu paranın alınması değil de Fiskobirlik'in borçlarının ödenmesi için çıkarılmış bir kanun.
 </p>
 <p class="metin">
  — Fakat sizden kullandıkları kredilerde Bakanlık onayı olmadığı için geçersiz ama.
 </p>
 <p class="metin">
  Yok öyle birşey yok. Mesela Pamukbank onun kararını bile aldı. Bu alacağın miktarı üzerinden mahkemeye başvuramadık ama Pamukbank vurdu.
 </p>
 <p class="metin">
  — Siz ne kadar talep ediyorsunuz, sözü edilen paranın ne kadarı sizin?
 </p>
 <p class="metin">
  Ne kadarı bilmiyorum ama, normal ticari faizlerin altında bir faiz.
 </p>
 <p class="metin">
  — Yani 161 milyara nasıl bir oran uyguladınız da 480—600 trilyon TL çıktı ortaya?
 </p>
 <p class="metin">
  Şöyle söyleyeyim, siz ticari kredi olarak 100 milyon lira alırsanız bu 2 yıl sonra 2 milyara çıkabilir. Çünkü, anaparaya ekleyerek gidiyorsunuz, ticari faiz anaparaya eklenerek gider.
 </p>
 <p class="metin">
  — Ortaya çıkan rakamlar inanılmaz ama.
 </p>
 <p class="metin">
  Verilen para da inanılmaz zaten. İlk etapta büyük gözükebilir ama bankacılık devletin izniyle ve devletin ilan ettiği kurallarla çalışıyor. Şimdi Akbank'a ödenen parayı alın. Bir bankacıya faizlendirin bakalım nereye ulaşacaksınız.
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010629081737/mailto:ckalyoncu@hotmail.com">
   ckalyoncu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/kapak/1.htm), [web.archive.org (arşiv bağlantısı)](http://web.archive.org/web/20010629081737/http://www.aksiyon.com.tr:80/2000/310/kapak/1.htm)
