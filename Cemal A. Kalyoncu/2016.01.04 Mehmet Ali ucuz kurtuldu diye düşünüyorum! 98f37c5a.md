# Mehmet Ali ucuz kurtuldu diye düşünüyorum!

*Cemal A. Kalyoncu 2016.01.04*

<div class="pNewsDetailMainContent ctx_content" itemprop="articleBody">
 <p>
  Cemre Birand ile yeni kitabı “Memoş’a Sözüm”den girdik, eşinin kendisinin bile farkına varmadığı ‘cesur gazeteciliğinden’ çıktık. Kanuni ile akrabalıklarını, Sultan Abdülaziz’in kanlı olayını ve hatta Cemre Hanım’ın Nato günlerine dair her şeyi konuştuk.
 </p>
 <p>
  Hiç sözü uzatmayacağım. Bugün bir misafirliğe gideceğiz. Gayet insani şeyler konuşacağız. 17 Ocak 2013’te aramızdan ayrılan Mehmet Ali Birand’ın eşi Cemre Birand’a konuk olacağız. Ve ikisine dair, özellikle de Mehmet Ali Birand’a dair konuşacağız... Ha bu arada Cemre Birand’ın yeni çıkacak kitabı ile NATO günlerini ve Kanuni Sultan Süleyman’a dayanan köklerini de konuştuk. Sultan Abdülaziz’in öldüğü veya öldürüldüğü kanlı olayı da...
 </p>
 <p>
  <strong>
   -Türkiye’nin en büyük meselelerinden biri şu sıralar bölünmüşlük. Mehmet Ali Birand, cenazesi ile her kesimi birleştirmişti. Bunu nasıl başarmıştı sizce?
  </strong>
  <br/>
  Çok seviliyordu ve son zamanlarda tam bir şovmen olmuştu. Ve o haber şovu halk çok benimsemişti. Çok insan bugün de aynı şeyi söylüyor bana. “O bize bir yön gösteriyordu. Hiçbir şey söylemese bile mimikleriyle, anlatış tarzıyla o olay hakkında ne düşünmemiz gerektiğini söylüyordu.” diyorlar. Ve her akşam saat 7’de insanların evine misafir gibi gelmesi bize onu çok sevdirmişti. Bir de tesadüf tabii, ölüm günü Hrant’ın (Dink) öldürülme günü ile birleşti. Yani her kesim, şu veya bu sebepten dolayı orada idi. Bir de çok sonra benim komiğime de gitti. Birden, 10 liraya satılan, üzerinde Mehmet Ali’nin resmi olan kaşkoller çıktı ortaya. Mehmet Ali sevildiğini hasta olduğu zaman öğrendi. Sevilmeyi seven bir insandı. Yani takdirden çok sevgiyi severdi. O sevgiyi hastalandığında gördü. Ve hep hastalığından evvel şaka olarak ‘Ölürsem cenazeme kimse gelmez’ derdi. Hastalığını hiç konuşmadık.
 </p>
 <p>
  <strong>
   -Konuşmak mı istemedi?
  </strong>
  <br/>
  Hastalığının taşeronluğunu bana bıraktı. Ben de meme kanseri geçirdim. Benim taşeronluğumu da o yaptı. Kanser olunca ‘Ben 28 Şubat belgeselini bitiremeyeceğim’ dedi.  O kadar yani.
 </p>
 <p>
  <strong>
   -Yani Mehmet Ali Birand, bir haberci olarak birleştirici bir unsur oldu.
  </strong>
  <br/>
  Evet. Şundan eminim mesela. Rusya olayı oldu. Zaten Putin’i evvelden gitti gördü. Bugün öyle bir rol gerekiyorsa Mehmet Ali Moskova’ya gidip Putin’in kapısına oturmuştu. Yani yapmıştı bunu. Mesela 1974 Kıbrıs olaylarında aynı şeyleri yaptı. Hep birilerinin kapısında otururdu. Onu hatırlıyorum. Bir kapıda bekleme şeyi vardı yani.
 </p>
 <p>
  <strong>
   -Haber için…
  </strong>
  <br/>
  Haber, hani şey yapayım, söyleyeyim diye. Ve her olayda olay gelirken... Tabii çok aksesi vardı Mehmet Ali’nin. Dışarıda yaşamış olmasının ve Yabancı Gazeteciler Sendikası’nın Brüksel’de ikinci başkanı olmasının muazzam bir avantajı vardı. Brüksel’de olduğundan AB’de, NATO’da ve dışişlerinde herkes onu tanırdı. 20 yıl bir yerde oturursanız herkesi tanıyorsunuz zaten. 32. Gün de kendine bir yer edinmişti. Ayrıca Brüksel’de beraber büyüdüğümüz dışişleri sefirleri vardı. Onlar hepsi bir yerde Mehmet Ali için çalışırdı. Çalıştırırdı onları.
 </p>
 <p>
  <strong>
   -Yani Türkiye’de yetiştirdiği gazetecilerin dışında büyük bir kadrosu vardı!
  </strong>
  <br/>
  Hep onu da söyledi. ‘Benim işim soru sormaksa onların işi de bana cevap vermek’ derdi. Mesela ne bileyim (Recep Tayyip) Erdoğan’a kanser misiniz diye sordu. Bugün bir kişi çıkıp soramaz. Ben dedim nasıl sorarsın bunu. ‘Niye sormayayım?’ dedi.
 </p>
 <p>
  <strong>
   -Bugün sorabilir miydi sizce?
  </strong>
  <br/>
  Sorardı. Geçirdiği şeylerden dolayı Mehmet Ali’nin artık korkusu yoktu. Hele hastalığı yaşayan bir insan için hiçbir korkusu yoktu. Hiçbir şey, hiç kimse umurunda değildi.
 </p>
 <p>
  <strong>
   -Medyayı nasıl değerlendiriyorsunuz, gazeteciliği nasıl buluyorsunuz bugün?
  </strong>
  <br/>
  Çok acıklı buluyorum. Ve de çok baskı altında olduklarını görüyorum. Zamanında da çok baskı vardı Mehmet Ali üzerinde ama ben hep hayret ediyorum hiçbir zaman hapse girmedi. Meşhur 312. Madde olduğu hâlde bile. Sonra halkı askerlikten soğutmak diye bir madde vardı. Ve Mehmet Ali’ye karşı büyük bir düşmanlık yürütülüyordu. Her ne kadar biz askerlerin hukuk üzerine baskısını çok gördükse de o gün hukuk işliyordu. Askerlerin hukuk üzerinde çok büyük baskısı vardı. Onu sonradan söylediler bize. O TRT davasında en büyük kışkırtıcı askerler oldu. Mehmet Ali’yi halk nezdinde bükemediler, edemediler... O davada bir adam gelir, en arkada oturur, dinlermiş davayı. Herkes çıktıktan sonra hâkime gidermiş. Ve sonunda askerlerden geldiği falan hepsi ortaya çıktı yani. Onların hepsini söylediler. Çünkü sanmayın askerlerde de tanıdığımız yoktu; dostlarımız vardı, Güven Erkaya, Atilla Kıyat dostumuzdu. Onlar yazdırdılar Emret Komutanım kitabını mesela. Hepimiz NATO’da idik, Brüksel’de idik o sırada. Mehmet Ali o kitabı yazacağım deyince Atilla, Güven, NATO’daki o gün anlı şanlı, etrafta gezinen bütün askerler, onlar anlattılar kendi iç yüzlerini. Tabii ondan sonra onlar da korktular anlattıklarından.
 </p>
 <p>
  <strong>
   -Genelkurmay biliyor muydu onların anlattıklarını?
  </strong>
  <br/>
  Sonra öğrenmiş olmaları lazım. Çünkü hepsi çıkıp kendileri de bir şeyler söylediler. Biliyorlardı canım, bilmez olurlar mı? Kenan Evren sanmış ki, araştırma yapacak. Kitap çıkınca, açıklama yaptılar. ‘Biz senin araştırma yapacağını sandık, meğer sen araştırma yapmayıp iç işlerimize burnunu sokup işte hakkımızda hakaret’ falan, böyle içerikte bir şey. Çok güldük ona.
 </p>
 <p>
  <strong>
   -Oradan bir öfke birikmesi mi oldu askerlerde?
  </strong>
  <br/>
  Tabii, büyük öfke oldu. Öyle ortamlarda gazetecilik yaptı. Bugün insanlar yazamıyor. Can (Dündar) mesela. Can canımızdı, Canci derdi ona Mehmet Ali. Dehşet içinde seyrediyorum, başka da bir kelime bulamıyorum.
 </p>
 <p>
  <strong>
   -Haber bile yapmanın imkânı yok…
  </strong>
  <br/>
  Yok. Yani AB’nin müktesebatına bağlıyız diyoruz, hiçbir şeyine uymuyoruz. Aklım almıyor. Böyle olacağını, gelişini gördük...
 </p>
 <p>
  <strong>
   -Ne zamandan itibaren gördünüz?
  </strong>
  <br/>
  Mehmet Ali ‘Çok baskı var’ diye her zaman söylerdi. Ölmeden evvel baskıdan bahsederdi. Kendine baskıyı hissetmiş.
 </p>
 <p>
  <strong>
   -Eskiden askerî baskı vardı, ona alışmıştı Türkiye. Ama bir sivil baskı… Bunu mu görmüştü?
  </strong>
  <br/>
  Çalıştığı müesseseye olan baskı, onun üzerine de geliyordu otomatikman. ‘Aman Mehmet Ali, dikkatli ol. Bizim başımızı derde sokma’ uyarıları alıyordu.
 </p>
 <p>
  <strong>
   -Bugün nasıl bir gazetecilik yapardı? MİT TIR’ları haberini yaptı Can Dündar, o da yapar mıydı?
  </strong>
  <br/>
  ‘Bu olur mu sayın başbakanım, sayın cumhurbaşkanım? Ne yapıyorsunuz? Yapmayın bunu’ diye bunun üzerine giderdi ve eminim o da çok baskı altında kalacaktı. Çünkü çalıştığı müessese baskı altında, müthiş. Bir kere resmen kovdular Mehmet Ali’yi. Aydın Bey kovdu, Kanal D’den.
 </p>
 <p>
  <strong>
   -Ne zaman?
  </strong>
  <br/>
  Ölmeden bir sene falan evvel.
 </p>
 <p>
  <strong>
   -Yansımadı medyaya…
  </strong>
  <br/>
  O kadar yansımadı çünkü içeride halletti o işi. Nakkaştepe’ye, Aydın Bey’e gidiyor. ‘Aydın Bey siz beni kovamazsınız’ diyor. ‘Niye kovamazmışım?’ diyor Aydın Bey. Hayret ediyor tabii. O da ‘Yaptığım hatayı ancak ben düzeltirim. Onun için siz beni kovamazsınız. Şimdi ben düzelteceğim o hatayı’ diyor. Öyle 6 saat süren bir kovulma olayı oldu ama yani cidden kovdu. Bir kere de 1 hafta ekrana çıkmama cezası verdiler. ‘Gezmeye gitti’ dediler. ‘Kovuldum’ diye geldi bana. Şimdi tam tarihi hatırlamıyorum...
 </p>
 <p>
  <strong>
   -Şu anda nereden izliyorsunuz gelişmeleri?
  </strong>
  <br/>
  Twitter’dan izliyorum her şeyi. TV’de de Fatih’i (Portakal) seyrediyorum. İşte yabancı kanallara dönüyorum, CNN’den izliyorum. El Cezire’yi falan seyrediyorum, artık o hâle geldim. Serdar’ı (Cebe) seyrediyorum, eski kanalımız diye, yüzünü seyrediyorum Serdar’ın.
 </p>
 <p>
  <img alt="" src="http://web.archive.org/web/20160108014144im_/http://medya.aksiyon.com.tr//aksiyon/2016/01/05/574173.jpg "/>
 </p>
 <p>
  <strong>
   -Bir röportajınızda, karı koca olarak ‘bizim için en keyifli an’ dediğiniz, kafanızı koyduğunuz yastıkta neler konuşurdunuz?
  </strong>
  <br/>
  Her şeyi konuşurdu.
 </p>
 <p>
  <strong>
   -Aldığı tehditleri, işinde olan baskıları da söyler miydi size?
  </strong>
  <br/>
  Mehmet Ali’nin bir huyu vardı. Kapı çalar, içeri girer. Atlatmaya başlardı. Birinci lafı ‘açım’, ikinci lafı ‘şu oldu, bu oldu’. Sofraya oturur, bir nefes aldığında, ‘Beni de soracak olursan Mehmet Ali..’ diye ben araya girerdim. O zaman da kahkahalarla güler, ‘Ya sen bugünü ne yaptın?’ derdi. Ben de ‘evde oturdum’ derdim mesela. Çok gülerdik ona.
 </p>
 <p>
  <strong>
   -Yaşadıklarını, her şeyi açık yüreklilikle antlatır mıydı?
  </strong>
  <br/>
  Hep anlatırdı.
 </p>
 <p>
  <strong>
   -Mesela?
  </strong>
  <br/>
  Üzerine gelen baskıdan, endişelerinden bahsederdi, kime kızdığını anlatırdı. Mehmet Ali çok iyi huylu bir insandı. Kızdığı herkesi unuturdu. Bütün o unutulacakları ben hatırlatırdım ona. Ve bana çok kızardı.
 </p>
 <p>
  <strong>
   -Çeteleyi siz tutardınız!
  </strong>
  <br/>
  O isterdi unutmayı, geride kalsın, bitsin. Ben ise yastıkta onu fısıldardım ona. ‘Bak sana bunu yaptı, sana şunu şunu dedi. Sen buna git bilmem ne demezsen benim karşıma çıkma’ falan yani böyle.
 </p>
 <p>
  <strong>
   -Hiç dediğinizi uyguladı mı o anlamda?
  </strong>
  <br/>
  Sanmıyorum ama dinlerdi beni. Ama bonsansıma inanırdı. O daha çok hissî bir insandı. Bense çok pratik bir insanım. Belki de yıllardır evliliğimde onun bu kadar hissî ve ekstrem hâlini görünce kendime bu rolü de edinmiş olabilirim. Çünkü çok uzun bir evlilikte insanlar birtakım roller ediniyorlar. Ben de hissî bir insandım ama sonra olmadım. Yani mecbur oldum hayatın pratik tarafını görmeye.
 </p>
 <p>
  <strong>
   -Çetele tutmaya devam ediyor musunuz?
  </strong>
  <br/>
  Çetele devam ediyor tabii! Hâlâ mesela Zafer Mutlu’nun suratına bakmam. Kafamı çeviririm, o andıçtan dolayı. Dinç Bilgin öyle. Ama Mehmet Ali, Emin Çölaşan’ın bile elini sıktı sonunda. Ben dehşetler içinde kaldım. Orada gırtlağına falan sarılmak geldi içimden. O kadar sinirlendim. Dedim ‘Nasıl yaparsın bunu?’ ‘E, belgeselimi beğendi’ dedi. Yani, düşünce bu. Hürriyet 50. Yıl Belgeseli yapmıştı. Gelmiş demiş ki Çölaşan, ‘Mehmet Ali çok iyi yaptın’.
 </p>
 <p>
  <strong>
   -Hep habere odaklandığından hedefine doğru koşmak için bunlarla uğraşmayayım da demiş olabilir mi?
  </strong>
  <br/>
  Yok, arkasına bakmazdı. Ne çocukluğuna baktı, ne geçmişine... Liseli arkadaşları diyorlar ki ‘Mehmet Ali bizi unuttu, bize yüz vermedi’. Mehmet Ali ileriye bakan bir insandı. Geçmişin ağırlıklarını hiçbir zaman taşımak istemedi sırtında.
 </p>
 <p>
  <strong>
   -‘İş mi ben mi?’ diye ayrımlarla karşılaştığınızda önce ‘işi’ kabul ettirdi size!
  </strong>
  <br/>
  Mecburdum. Yoksa üzerimden ezer geçerdi. Paris’te o Ermeni olayları sırasında ilk defa ASALA davası falan olduğunda yere attım kendimi, ayaklarına sarıldım, ‘Çocuk küçük, gitme, bizi bırakma’ diye. Ayağını silkeledi, üzerimden atlayıp geçti gitti. Hiç unutmam onu. Dehşete kapıldım valla.
 </p>
 <p>
  <strong>
   -Kürt lafını kullanmanın serbest olmadığı 1980’lerde Kürt meselesinin silahla çözülemeyeceğini yazan da oydu. Bundan dolayı hedefe konduğunu söyledi 2012’de Erkam Tufan Aytav’a. Kendisini düşman bellemelerine ikinci sebep olarak da Gülen okullarına verdiği desteği göstermişti.
  </strong>
  <br/>
  Fethullah Gülen’i hiçbir zaman bir tehlike olarak görmedi. Çünkü okullarını gidip gördüydü ve müthiş tesir altında kalmıştı.
 </p>
 <p>
  <strong>
   -Kendisi görmek istemiş, kimsenin davetiyle değil yani…
  </strong>
  <br/>
  Kendi gitti. Gittiği yerlerde gidip görüyordu onları.
 </p>
 <p>
  <strong>
   -Bunun üzerine askerler, işte o zamanki değişik çevreler ‘Gülen bizim birinci düşmanımızdır. Böyle yaparsan bizim yanımızda yer alamazsın’ diyorlar. TV’de söyledi bunu.
  </strong>
  <br/>
  Ama unuttuğu bir şey var. Ondan evvel, daha büyük bir olay var. İlk olayı başlatan şudur: Mehmet Ali Emret Komutanım kitabını yazdığında orada bir cümle geçiyor, ‘askerler ilk gördükleri kadınla evlenirler’ diye. Bu lafı etti ve Genelkurmay Başkanlığı ilk defa olarak bir açıklama yaptı, ‘Bizim karılarımız iffetlidir’ falan diye. Ve o zaman NATO’da olan bütün o meşhur komutanlar, Necdet Üruğ’lar falan, hepsi NATO’dan da geçtiler. Hepsinin karıları dönüp, ‘Mehmet Ali Bey siz bunu bizim hakkımızda nasıl yazarsınız?’ dediler. Ve bence o ‘yastık düşmanlığı’ da oradan çıktı. Eşleri de komutanlara yastıklarında aynı şeyi söylüyorlardı. Şimdi o evde o baskıyı düşünün. ‘Bizim hakkımızda bunu dedi.’ Arkasından Kürt meselesi geliyor. Arkasından Gülen hadisesi. E yani ne yapmasınlar Mehmet Ali’yi? Yine iyi kurtuldu diye düşünüyorum.
 </p>
 <p>
  <strong>
   -Ölüm listelerine girmişti ciddi ciddi…
  </strong>
  <br/>
  Tabii... Yeşil, Otağtepe’deki evimize gelmiş, emlakçı olarak. Şenkal (Atasagun-eski MİT Müsteşarı) da Mehmet Ali’nin Galatasaray Lisesi’nden sınıf arkadaşı, benim de üniversite arkadaşımdır. Beraber okuduk (Fransa) Grenoble Üniversitesi’nde siyasal bilgileri. Koruma verdi, Şenkal ve Sönmez (Köksal-eski MİT Müsteşarı). Sönmez de Brüksel’den arkadaşımız. Yani devletin bir kısmı Mehmet Ali’yi öldürmeye çalışıyor, başka bir kısmı da korumaya çalışıyor. Eminim ki Şenkal ile Sönmez’e bir hayat borcumuz var. Şenkal her seferinde, ‘Mehmet Ali kurcalama, Mehmet Ali kurcalama’ dedi tabii ama Mehmet Ali nasıl kurcalamaz?
 </p>
 <p>
  <strong>
   -O tehdit anlarında ne yaptı Mehmet Ali Bey?
  </strong>
  <br/>
  Hiiiç! Bildiğini okudu. Endişelerini söylerdi ama hiçbir zaman da ‘ben ölürsem şu olacak bu olacak’ diye konuşmadık. Ben arada takılırdım, ‘Mehmet Ali çoluk çocuk ortada kalacağız’ falan diye. ‘Ne hâliniz varsa görün. Ben ölmüşüm ya, bana ne’ derdi.
 </p>
 <p>
  <strong>
   -Devletin bir kısmı tehdit ederken bir kısmı korumaya çalışıyor. Derin devleti en iyi bilen durumundasınız…
  </strong>
  <br/>
  Biz tehlikenin farkına varmadık.
 </p>
 <p>
  <strong>
   -Size hissettirmedi mi bunu?
  </strong>
  <br/>
  O da hissetmedi. Dışarıda yaşıyorduk. 20 sene Brüksel’de idik. Dışarıda o baskıları hissetmiyorsunuz ki. Çünkü dışarıda sizin arkadaşlarınız ‘bravo, harika gazetecilik yapıyorsun’ diyordu. Mehmet Ali onunla gaza geliyordu. Enerjiyi dışarıdan alıyordu. 32. Gün’ün hayranlarından alıyordu. Öbürlerini ciddiye almadı. Yani ölüm tehdidinde bana söylemedi. Arada bir diyordum ‘Mehmet Ali doğru mu yapıyorsun? Yani bak, bu kadar insan...’ ‘Onlar ne dediklerini bilmiyor’ falan der, geçerdi. Yani Mehmet Ali cesurdu, cesur olduğunun farkında bile değildi. Şöhret değil de o haberin gazı uğruna yapmayacağı şey yoktu. Eğlendiği zaman bile küçük kâğıtları vardı, hep onlarla gezerdi. Bir şey olur da unutmayayım diye, gece yarısı bile kalkar yazardı… Rüyasında bir şey görmüş mesela, kalkıp yazardı. Bilgisayarı biraz geç kullanmayı öğrendi. Bilgisayarı tamamıyla modern daktilo olarak kullanırdı. Ama Mehmet Ali işini bıraktığı andan itibaren de bambaşka birisi oluyordu. 1991’de geldik Türkiye’ye. NATO’yu 86’da bırakmıştım. Ben de 32. Gün’e çalışıyordum. Bütün mektuplarını ben yazardım. Randevu isteklerini yapardım. Beraber giderdik. Deşifrelerini yapar, sonra da prodüksiyona giderdik. Hafta sonları Umur da bizle beraber gelirdi. Bir tek öğrenmediğim teleks oldu. Çünkü öğrenseydim teleksi de verip kaçardı sonra.
 </p>
 <p>
  <img alt="" src="http://web.archive.org/web/20160108014144im_/http://medya.aksiyon.com.tr//aksiyon/2016/01/05/574174.jpg "/>
 </p>
 <p>
  <strong>
   Bizim aile Kanuni’ye dayanıyor
  </strong>
 </p>
 <p>
  <strong>
   -Evlendiğinizde Mehmet Ali Bey’in Kürt kökenli olduğunu biliyor muydunuz?
  </strong>
  <br/>
  O da bilmezdi. Ben kendi kökenimi biliyordum. Mehmet Ali’nin kökeni hakkında üç beş tane hikâye vardı. 1977’de, Umur doğduğunda Mehmet Ali’nin dayısı Büyükelçi Mahmut Dikerdem’e Brüksel’den yazdım. O da bana bir mektup yazdı. ‘Büyükbabamız Palu’dan geldi. O zaman Kürt olmak, olmamak… Hani, Kürt yoktu ya o zaman Türkiye’de! (Gülüyor.) O mektup da öylece girdi dosyaya, bir daha bakmadık bile. Ben takılırdım ‘Sen Doğulusun falan diye. Benim annemin de yarısı Giritli, bilmem kim bilmem nereli.
 </p>
 <p>
  <strong>
   -Sizin de köklü bir geçmişiniz var.
  </strong>
  <br/>
  Kanuni Sultan Süleyman’a dayanıyor, şurada şeceresi var.
 </p>
 <p>
  <strong>
   -Nasıl ulaşıyor oraya?
  </strong>
  <br/>
  Mihrimah Sultan’dan geliyoruz biz. Baba tarafım. En tepesinde Kanuni Sultan Süleyman Şah yazıyor. Ondan sonra da oklarla bize kadar geliyor. Babaanne tarafım da Sultan Abdülhamit ile Abdülaziz’in berberbaşısı. Saraylı. Babaannem saraylı idi.
 </p>
 <p>
  <strong>
   -Esat Bey tarafı, dedeniz…
  </strong>
  <br/>
  Esat Bey babamın babası oluyor. Onun babası Tevfik Bey. O Gül Tevfik, bir sadrazamla bir şeyhülislamın parasını yemiş. Yeniköy’de yalısı var. Büyükbaba, onun da büyükbabası Firari Ahmet Paşa, donanmayı götürüp Mehmet Ali Paşa’ya hediye eden. Onun karşılığında bütün bir Kahire Üniversitesi’nin olduğu toprak ona verilmiş. Yıllar yılı uğraştı amcam para çıkarmaya Mısır’dan. Alamadı tabii. Babaannem Efide Güngören. Berberbaşının kızı. Hani Abdülaziz intihar mı etti, öldürüldü mü falan hikâyesinin en büyük şeyi babaannem. Çünkü intihar ettiğini biliyor. Babası onun berberi imiş.
 </p>
 <p>
  <strong>
   -İntihar diye mi anlattı onu?
  </strong>
  <br/>
  Tabii, çünkü berberbaşının çantasından tıraş şeyini almış. Berberbaşı bir yere mi gidiyor, işte çantayı orada bırakıyor. Ondan sonra geldiğinde bir çığlık. Bileklerini kesmiş. Onun üzerine bandajlıyor onları, ne oluyorsa oluyor. Babaannemin babası bu. O kutu babaannemde duruyordu. İçinde kanlı gazlı sargı bezleri. Kocaman atlas önlük. Hâlâ bende bir tane duruyor. Abdülaziz’den sonra Abdülhamid’e de berberbaşı olarak hizmete devam etmiş Mustafa Rahmi Bey. Bunların hepsini babaannem bana anlattı. Babası anlatmış ona da. 12 yaşımda iken de öldü. Gördüm o kutuyu. Ve o kanlı bezler hepsi duruyordu. O ölünce amcam sağ olsun, her bir şeyi sattı. Yani onun için arada işte intihar mı etti deyince birinci ağızdan biliyorum.
 </p>
 <p>
  <strong>
   -Ama tabii, bir insan durup dururken intihar etmez…
  </strong>
  <br/>
  Tabii baskıdan.
 </p>
 <p>
  <strong>
   -Giritli olan anneniz mi?
  </strong>
  <br/>
  Annem Cemile Garan. Annemin babası Prof. Dr. İhsan Sami Garan, Atatürk’ün bakteriyoloğu imiş, öyle derler. O Giritli. 19. asırda gitmiş gelmişler.
 </p>
 <p>
  <strong>
   Karacan, ölümden korktuğu için Milliyet’i sattı
  </strong>
 </p>
 <p>
  <strong>
   -1979’da Abdi İpekçi öldürüldü ve Karacan Milliyet’i elden çıkardı. Buna dair bir şeyler konuştunuz mu hiç?
  </strong>
  <br/>
  Niye yaptınız dedim? ‘Çünkü’ dedi ‘iki defa kalp krizi geçirdim, Bir tanesini tuvalette geçirdim, korku ile titreyerekten. Ölüm korkusu geldi.’ Hep korkardı ölümden zaten. ‘Üstelik’ dedi ‘toplu sözleşmeler geliyordu. Toplu sözleşmeler geldiğinde param yoktu verecek.’ ‘Ama’ dedim ‘ihtilal oldu.’ ‘Ne bileyim ihtilal olacağını. Bilseydim satmazdım’ dedi. Kalp krizi, toplu sözleşmeler, Abdi Abi öldürülmüş, ‘Ercüment bırakalım, satalım her şeyi, gidelim dışarıda yaşayalım’ diyen bir sevgili. Ercüment Abi, ‘En büyük hayalim İsviçre’de Lindt Çikolata Fabrikası’nın hissedarı olup orada yaşamak’ falan derdi. Yani Türkiye’yi sevmezdi. Önce Londra’ya, sonra Los Angeles’a gittiler.
 </p>
 <p>
  <strong>
   -Sonra kardeşleriniz Ali ile Ömer Karacan’ın, Aydın Doğan’ın satışa çıkardığı Vatan ile Milliyet gazetelerine talip olması nasıl gelişti?
  </strong>
  <br/>
  Korkunç sıkıntılar oldu.
 </p>
 <p>
  <strong>
   -Hesap etmeden mi talip oldular bu işe?
  </strong>
  <br/>
  Ali çocukluğundan beri Milliyet’in başına geçecek diye kendi kendine, işte dede Ali Naci Karacan, Ercüment Karacan, Ali Karacan şeklinde Milliyet aileden ona geçecek diye hazırlıyordu kendini. 22-23 yaşında, Ercüment Abi Ali’ye söylemedi bile; bir gün uyandı ki Milliyet satılmış. Ve Ali’nin üzerinde o büyük bir şok oldu. Çünkü gitmiş journalism (gazetecilik) okumuş, bilmem ne yapmış, bütün bir hayatı buna göre ayarlamış.  Ali’nin içinde bu bayağı bir ukde kaldı. Ve hayatı boyu ‘ben bir gün Milliyet’i geri alacağım’ diye düşündü. Hatta bu satılmadan da birkaç sene evvel; ha bire Milliyet satılığa çıkıyor dendiği zaman Korkmaz Yiğit ile bile ahbaplık kurdu Ali. Milliyet’e nasıl girerim bilmem ne diye onunla bile ahbaplık yaptı. Ve bu satış hikâyeleri başlayınca Aydın (Doğan) Bey’e gitti, yine istedi. Aydın Bey de bence tercih etti ona satmayı ama Ali’nin tabii parası yoktu. Demirören de bir kartvizit istiyordu. Fakat ortaya çıktı ki sonunda, Erdoğan Demirören’in hiçbir şekilde gazeteyi Ali’ye bırakmaya niyeti yokmuş. Ali’yi bir maşa gibi kullandı ve nitekim çok büyük sıkıntılar oldu…
 </p>
 <p>
  <strong>
   Memoş’a Sözüm
  </strong>
 </p>
 <p>
  <strong>
   -Bir kitap projeniz vardı, ne oldu?
  </strong>
  <br/>
  Bitti, herhâlde ocak ayında Doğan Kitap’tan çıkar. Herkes diyor ki sen çok iyi anlatıyorsun seyahatlerini, ‘bunu yazsana’. Hani gazetelerde de yazıyordum. Mehmet Ali de hep bunu kitap olarak ‘yazsana, yazsana’ derdi. 2006’da başladı kafamda. Geçen sene birdenbire bir şey geldi ve oturdum. Şöyle ilk seyahatimi 5 yaşımda yaptım diye başladım yazmaya. Onu yazdıktan sonra nasıl oldu ise niye o seyahate gittiğimi yazmaya başladım. Bir yerde de bir hayat hikâyesine döndü ama tam hayat hikâyesi değil. Yani benim hayatım var; NATO’ya gidiş, mesela NATO’da helikopterle bilmem nereye gittiğimi yazarken niye NATO’da olduğumu da anlatmak mecburiyetinde kaldım. Böyle hikâyelerle, seyahatlerle bir kitap oldu, Memoş’a Sözüm. Çok hoşuma gitti kitap yazmak. Bu kış da Mehmet Ali ile evliliğimi yazacağım.
 </p>
 <p>
  <strong>
   Rus tehdidi NATO'da 6 ayda bir çalışılır
  </strong>
 </p>
 <p>
  <strong>
   -NATO'ya ne zaman girdiniz?
  </strong>
 </p>
 <p>
  Haziran 1972'de girdim, 1986'da da Umur'dan dolayı kendim ayrıldım. Hani 65 yaşıma kadar çalışabilirdim. Öyle iyi bir pozisyonda idim. Kimse sokamadı, Kamuran İnan soktu beni. İlkin arşivine girdim. Yeniden organize oluyordu arşiv. Orada Türkiye üye olmadan önceki, 1949-52 arasındaki dosyaları gördüm. Türkiye 1952'de girdi NATO'ya. Çok ilginç. Yani bunların nasıl panik yaptıklarını, Kıbrıs'ın nasıl madde 5'e girmeyeceğini, Kıbrıs olaylarının nasıl başlarına bir şey olacağını, Kıbrıs'ın nasıl NATO sahasına giremeyeceğini, hepsini yazmışlar. Bunları imha etmeye karar vermişler. Bütün bu kayıtların numaralarını değiştirmişler. Ben orada o imha edilen nüshaları buldum. İmha etmemişler hepsini tabii. NATO'nun geçmişi olarak çok enteresan şeyler. Onların da hepsini kopyalayıp dışişlerine, delegasyona verdim.
 </p>
 <p>
  <strong>
   -Sizi şaşırtan ne vardı içlerinde?
  </strong>
 </p>
 <p>
  Kıbrıs üzerinde bu kadar durmalarıydı, o zaman bile. 74 yıllarında, o zaman yazılanlar, bütün bu laflar edildi.
 </p>
 <p>
  <strong>
   -Türkiye nasıl girdi peki?
  </strong>
 </p>
 <p>
  Türkiye'nin pazarlığı NATO içerisinde olmadı, NATO dışında oldu. Türkiye, Kore harbine girdi, kendi kafalarına göre, ama onlar hiçbir zaman oralara yazılmadı. Çünkü normal konsey toplantılarının recordları var. Bir de konsey toplantılarına hazırlanan recordlar. Onlar hiçbir zaman arşive inmez. Hani onların hepsi genel sekreterlikte durur. Onları da kimse görmez.
 </p>
 <p>
  <strong>
   -İmha mı edilir bir süre sonra onlar?
  </strong>
 </p>
 <p>
  Yani imha ediliyorsa da ediliyordur. Genel sekretere bu toplantılara girerken not yazılır. ‘Şunu demelisin, bunu yapmalısın, git şunla konuş' diye.
 </p>
 <p>
  <strong>
   -Bugünlerde tekrar yazıldı, ‘Türkiye bir gelişme yaşayacaksa hep Rusya tehdidi karşısında Batı'ya daha çok bağlanıyor' tarzında. Bugün tekrar onu mu yaşıyoruz?
  </strong>
 </p>
 <p>
  Tabii. Ama şimdi korkunç bir olayla karşı karşıyayız. Hiç kimse düşünemedi Putin'in zeki bir KGB ajanı olduğunu. Rus tehdidi diye bir olay vardır. NATO'da bunun dosyaları var. ‘Rus, şöyle yaparsa bunu yaparız, şunu yaparsa bunu yaparız, böyle yaparsa bunu yaparız' diye. 6 ayda bir NATO'da kâğıt üzerinde manevra yapardık ve bu sabaha kadar sürerdi. Çok eğlenceli idi. Şimdi herhangi bir NATO dosyasını açsanız dışişlerinde, böyle olursa ne olur, bu olursa ne yapılır diye bunların hepsi yazılı. Yani bir kişi de dışişlerinden çıkıp demedi, ama herhâlde onlar da sindiler, öyle düşünüyorum. Onun için yani hesapsız oldu. Haklı mıydınız, belki. Gereksiz miydi, yüzde yüz.
 </p>
 <p>
  <strong>
   -Rusya iyice yerleşti güneye!
  </strong>
 </p>
 <p>
  İstemediğimiz her şey oldu.
 </p>
 <p>
  <strong>
   -Rusya NATO'yu karşısına alabilir mi?
  </strong>
 </p>
 <p>
  Almaz. Biliyor ki Batı Türkiye için şu olayda parmağını kımıldatmaz, Rusya da hücum etmez. Rusya niye hücum etsin? Rusya memnun. Alacaklarını aldı.
 </p>
 <p>
  <strong>
   -Sonra ne yaptınız NATO'da?
  </strong>
 </p>
 <p>
  Enformasyon servisinde Türkiye masasının başına geçtim. NATO içinde herhâlde ikinci defa olan, küçük kadrodan büyük kadroya atladım. Ondan sonra bir de ekstra iş verdiler. NATO bünyesindeki bütün kumandanlıkların enformasyon koordinasyonunu yapıyordum. 32 yaşında idim bunları yaptığımda. Çok keyifli idi.
 </p>
 <p>
  <strong>
   -Hep tartışılır ya, bütün NATO ülkeleri derin yapılanmalarını, işte gömülen silahları temizledi falan diye. Türkiye bu temizliği yaptı mı?
  </strong>
 </p>
 <p>
  Yapmamış olabiliriz. İşimize gelmiş olabilir. Yani yapmamış olmasına da hayret etmiyorum. Çünkü hiçbir ülke Türkiye kadar etrafı problemli değil.
 </p>
 <p>
  <strong>
   MEHMET ALİ BİRAND KİMDİR?
  </strong>
 </p>
 <p>
  1964'te Milliyet ile başlayan gazetecilik macerası ölene kadar sürdü. Pek çok gazete ve TV'de çalışan, yazılar yazan, programlar yapan Mehmet Ali Birand, Türkiye'nin önde gelen belgesel programcılarından da biriydi. 1980 sonrası bir ara Milliyet'in genel yayın yönetmenliğine getirilen Birand, uzun yıllar Brüksel'den gazetecilik yaptı. 1985 yılında, zamanın tek kanallı TRT'sinde başlayan 32. Gün programı ile hafızalarda yer etti. 1991'de eşi Cemre ve oğlu Umur ile birlikte 20 yıl yaşadıkları Brüksel'den Türkiye'ye dönen Birand, askerlerin de hedefinde idi. 28 Şubat sürecinde, yazı yazdığı gazetesi Sabah'ta ‘andıçlanarak' da tarihe geçti. 9 Aralık 1941'de doğan Birand, Galatasaray Lisesi mezunuydu. Pek çok gazetecinin yetişmesine vesile olan, ölene kadar gazeteci kalan, TV'de ana haber bülteni de sunmaya başlayan Birand, amansız hastalığa yakalanmış, 17 Ocak 2013'te girdiği bir ameliyattan çıkamayarak vefat etmişti.
 </p>
 <p>
  Birand'ın çalışmalarından bazıları: 12 Eylül 04.00, Emret Komutanım, Apo ve PKK, Demirkırat: Bir Demokrasinin Doğuşu (Can Dündar ve Bülent Çaplı ile), 10 Yılın Perde Arkası 32. Gün, 20 Yılın Perde Arkası 32. Gün, Türkiye'nin Gümrük Birliği Macerası, 12 Eylül: Türkiye'nin Miladı, 12 Mart: İhtilalin Pençesinde Demokrasi, 30 Sıcak Gün, Diyet: Türkiye ve Kıbrıs Üzerine Uluslararası Pazarlıklar, The Özal: Bir Davanın Öyküsü (Soner Yalçın ile), Türkiye'nin Büyük Avrupa Kavgası, Türkiye'nin Avrupa Macerası, Son Darbe: 28 Şubat…
 </p>
 <p>
  <strong>
   CEMRE BİRAND KİMDİR?
  </strong>
 </p>
 <p>
  Milliyet dış haberler servisinde çalışırken 1971'de, kendisinden beş yaş büyük Mehmet Ali Birand ile evlenen Cemre Hanım, Milliyet'in o zamanki sahibi Ercüment Karacan'ın üvey kızı olarak biliniyor. Amerikan Koleji'nde okuyan, üniversite tahsilini Fransa'daki Grenoble Üniversitesi'nde siyasal bilgileri üzerine yapan Cemre Birand, 1972'den 1986'ya kadar NATO'da çalıştı. Çocuğu Umur ile ilgilenmek için işini bırakan, o sürede 32. Gün'de Mehmet Ali Birand'a yardım eden Cemre Hanım, 1991'de Türkiye'ye dönse de seyahat tutkusundan taviz vermemiş birisi.
  <br/>
 </p>
</div>


Kaynak: [www.aksiyon.com.tr](http://www.aksiyon.com.tr:80/ust-manset/mehmet-ali-ucuz-kurtuldu-diye-dusunuyorum_553453), [web.archive.org (arşiv bağlantısı)](http://web.archive.org/web/20160108014144/http://www.aksiyon.com.tr:80/ust-manset/mehmet-ali-ucuz-kurtuldu-diye-dusunuyorum_553453)
