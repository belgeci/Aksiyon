# Kırkıncı Hocaefendi dualarla uğurlandı

*Cemal A. Kalyoncu 2016.02.22*

<div class="pNewsDetailMainContent ctx_content" itemprop="articleBody">
 <p>
  Vefat eden Nur cemaatinin önde gelen isimlerinden Mehmet Kırkıncı Hocaefendi (88), Erzurum Narmanlı Camii'nde öğle vakti kılınan cenaze namazının ardından Asri Mezarlık'taki aile kabristanında toprağa verildi. Kırkıncı Hocaefendi'yi son yolculuğuna binler uğurladı.
 </p>
 <p>
  Mehmet Kırkıncı Hocaefendi ile Cemal A. Kalyoncu'nun 411 ve 412. sayılarımızda yer alan 21 Ekim 2002 ve 28 Ekim 2002 tarihlerinde yayınlanan portresini okuyabilirsiniz:
 </p>
 <hr/>
 <h1>
  Erzurum'un Kırkıncı Hocası
 </h1>
 <p>
  Cemal A. Kalyoncu, 21 Ekim 2002, Sayı: 411
 </p>
 <p>
  Din adamları yetiştirmekle meşhur Erzurum'un bağrında yetişmiş Mehmet Kırkıncı Hoca, önce rüyasında tanıdığı Bediüzzaman'la daha sonra bizzat da tanışır. Erzurum'da medreselerde kendisini yetiştiren Kırkıncı Hoca, 1980'de zorunlu din derslerinin anayasaya konulmasına da vesile olan kişi olarak bilinmektedir Sağda da, solda da olsanız Türkiye'de hapishaneye atılmanız çok tabii, normal, hatta beklenir bir durumdu yakın bir zamana kadar. Ve hatta aldığınız pozisyona göre siz de başınıza gelebilecekleri fark ve çok büyük oranda tahmin bile edebilirdiniz. Yeter ki peşinden koştuğunuz, inandığınız bir davanız olsundu: "27 Mayıs 1960'ta ihtilal oldu, haziranın ikisinde de bizi evden aldılar." Darbenin hemen ardından evlerinden alınan o kişileri önce Erzurum'daki birinci şubeye götürürler: "Her zamanki gibi bize bir şeyler soracaklar zannediyorum. Oturduk. Fakat sormadılar. Biraz sonra araba geldi. 'Binin bu arabaya' dediler. Bindik. Yallah askeri hapishaneye. Hiç sual sormadan götürdüler bizi. Sabah oldu. Saat 9, dediler ki, 'Nurcular dışarıya çıksın...' Çıktık. Bir arabaya bindirdiler bizi. Genç subaylar var. Araba karanlık. Gitmeye başladık. Arabada 7-8 Nur talebesi var. Onlardan Şamil Efendi, vardı, Allah rahmet etsin, vefat etti. O zaman faytonlar vardı. Atlar ayaklarını vuruyor ya... Atların ayak sesleri kesilince, Şamil Efendi anladı ve bana dedi ki 'Hocam şehrin dışına çıktık. Acaba bizi nereye götürüyorlar?' Ben 'Yok yok' dedim. O tekrar 'Biliyorum, şehrin dışına çıktık' dedi. Ben de bu sefer dedim ki 'Şamil Efendi biz Risale-i Nur okuyanlara demediler mi başımız buna feda olsun.' 'Hee...' 'İşte başımızı feda zamanı geldi.' 'Hemi Hoca' dedi, şöyle geriye doğru yaslandı. Bir süre gittik, bir ses 'İnin' dedi. İndik, baktık tayyare alanı. Bu sefer de 'Binin' dediler. Bindik. Küçük bir tayyare. Neyse iki tane astsubay geldi, bizi bağlıyor. Tayyare kalktı. Nereye gittiğimizi bilmiyoruz."
 </p>
 <p>
  <strong>
   'Kırkıncı'nın anlamını bilen yok'
  </strong>
 </p>
 <p>
  Hatıralar Erzurum'da mukim meşhur Mehmet Kırkıncı Hoca'ya ait. Kırkıncı Hoca ve arkadaşları bir uçağa bindirilerek sorgusuz, sualsiz bir meçhule doğru yol almaktadır. Buraya döneceğim, ama önce Erzurum taraflarına uzanıp, Kırkıncı Hoca'yı bir tanıyalım: "Kırkıncı bizim soyadımız. Çok eskiye, hatta soyadı kanunu çıkmadan önceye dayanan bir nam bu. Babam da bilmiyor, sorduk onlara, dedemiz de bilmiyormuş."
 </p>
 <p>
  Mehmet Kırkıncı Hoca, Erzurum'un merkeze bağlı -yeni adıyla- Güllüce Köyü'ndendir. Dünyaya gözlerini burada açan Mehmet Kırkıncı'nın her iki dedesi de bulundukları köylerin mülk sahibi, zengin kişileridir: "Birinci Cihan Harbi çok zayiat verdirmiş, dedelerimizin mülklerini Ruslar talan edip, yok etmişler. Sonra babazade ve amcazadelerimizi esir alıp götürmüşler. Genç yaşta hoca olup öyle askere gitmiş kişiler bunlar. İki dedem de okutmaya çok meraklı insanlar. Mesela benim baba tarafından Hakkı dedemin babası Süleyman Ağa, dedemi Bayburt'a, medreseye yollamış. Hakkı dedem 15-20 sene orada medresede okumuş. İlim adamı, hoca olmuş yani." Mehmet Kırkıncı'nın dedesi Hakkı Hoca'nın Ayşe Hanım'la evliliğinden doğan babası Celal Kırkıncı da rençberlik yapmış bir kişidir: "Babam tarımla uğraşır, bir de koyun tüccarlığı yapardı. Dağlarda beslediği koyunları her sene kışın İstanbul'a götürür, satar gelirdi." Bu Celal Bey evliliğini, komşu köyden Osman Efendi ile Raziye Hanım'ın kızı Hatice Hanım'la yapar ve üçü kız beş çocuk sahibi olur. Mehmet, 1928 yılında doğduğunda, ailenin ikinci çocuğu olarak gözlerini açar dünyaya. Ailenin diğer erkek çocuğu Musa Bey ticaretle uğraşır. Mehmet ise, bir süre hem babasının yanında ona yardım edecek, hem de ilmi tahsil yaparak ilim adamı olacaktır: "Efendim, köyümüzde din eğitimi o zamanlar gizli yapılır, hocalar gizli okuturlardı bizleri. Kur'an yasak, ezan yasak... Kur'an'ı çocukluğumda köyde öğrendim, hatmettim. Jandarma gelince hocalar bizleri dağıtır, gidince de tekrar toplarlardı. Eskiden beri müderris vardı köyümüzde. Ben ders almadım müderristen ama, onu görüp tanıdım. İşte, o zaman bu Osmanlı nasıl etmişse, her üç beş köy arası mesafedeki köylerde bir müderris oturtmuş. Bizim köyde de, bizim köyden 2-3 saat mesafedeki (yaya olarak) köyde de vardı müderris... Benim anladığım Osmanlı'nın 600 sene imparatorluğu sürdürmesi bunlara bağlı yani. Bu müderrislerden herkes ders okuyamıyor, hususi insanlar okuyor ama, diğer avama da, onları günahtan koruyacak yollar gösteriliyor, eğitimler veriliyordu. İşte böyle, onlar bu milleti kaynaştırmışlar yani. Biz onlara yetişemedik."
 </p>
 <p>
  İlk ilmi eğitimini müderrislerden olmasa da bu şekilde gizli edinen küçük Mehmet'in babası Celal Bey, tüccar olduğundan bir ayağı da Erzurum'dadır. Ayrıca çocuklarını da okutmak istemektedir. Bu nedenlerle ailesiyle birlikte şehir merkezine yerleşmeye karar verir: "Erzurum'da Mustafa Necati Efendi diye bir zat vardı. Genç bir âlim. Babam onunla tanışmıştı. Bizi köyde okutamadığı için, 'Sizi orada okutacağım' dedi. Babamın, dedemin kitapları da vardı, mushaflar... Babam, onlar da zayi olmasın diye öyle diyordu bize." Celal Efendi, 1940 senesinde Erzurum'a yerleştiğinde dükkanını açar, Mehmet ve kardeşi Musa'yı da okumaları için Mustafa Necati Efendi'nin yanına verir: "Sabah namazını erkenden kılar, sonra da hocanın yanına giderdik. Çok uzakta idi. O karlara bata çıka oraya ulaşırdık. Necati Efendi'nin bir kardeşi vardı, şimdi 95 yaşında ve Medine'de yaşıyor. Kapıyı bize o açar, 8-8:30'a kadar dersimizi okuturdu. 5-6 kişi idik. Sabah olmadan evden çıkar, dersimizi kendi evimizde çalışır, ezber yapacaksak ezberlerdik. Sabah tekrar hocamızın evine giderdik. 1944'e kadar böyle devam ettik yani. Arapça, sarf ve nahiv okuduk." Sonrasında Mustafa Necati Efendi Türkiye'den ayrılmaya karar verdiğinden, Mehmet de başka bir hocadan ders almak durumunda kalır: 'O zaman ezan Tanrı Uuludur diye okunuyor, imamlar Kur'an okutamıyordu... Çocukları mahalle aralarında kadınlar okuturdu. Mesela bir Hatice Hoca, Zeynep Hoca vardı. O zaman bu Mustafa Necati Efendi dedi ki 'Ben burada daha duramam, Mekke-Medine'ye gideceğim.' Hoca 30-35 yaşlarında genç, ama Erzurumlular onu çok seviyor. Pazar günleri esnaf gelir hocanın sohbetini dinlerdi. 'Ezan yok, medreseler ne oldu? Demek ki kıyamet...' Böyle yeis içinde konuşuyorlar. Bazıları ağlıyor. İşte böyle bir ortamda Mustafa Efendi Türkiye'den gittiği için bizi götürüp, beyzade olduğu için Hacı Faruk Bey'in yanına verdiler."
 </p>
 <p>
  <strong>
   İlk hapis
  </strong>
 </p>
 <p>
  Mehmet Kırkıncı, 1944 yılında okumaya başlayacağı Hacı Faruk Bey'den de, Kur'an ve hadisi anlamasını sağlayacak dersleri almaya devam eder. 1950 senesinde Hacı Faruk Bey'in vefat edeceği zamana kadar sürecek bu talebelik döneminde Mehmet Kırkıncı, yaz aylarında coğrafya, kozmografya ve matematik gibi dersler de alır. İlkokula gitmeyen ama diğer okullardan alabileceğini burada fazlasıyla temin eden Kırkıncı, hocasının vefatından sonra ise meşhur Alvarlı Efe Hazretleri'nin, Ağrı'nın köylerinde ikamet eden halifesi Molla Nadir'in yanına giderek, ilim tahsilini burada sürdürür: "2 seneden fazla kaldık orada." Mehmet Kırkıncı, Molla Nadir'in yanından dönünce de vatani görevini yapmak üzere 1952 senesinde askeriyenin yolunu tutar. Askerliğini de Erzurum'da, Ilıca İlçesi'nde yapan Kırkıncı Hoca, 1954 yılına kadar burada kalır: "Ilıca'da bir caminin imamı olan Murtaza Efendi ile tanıştık. Okumamızı sordu, anlattık. O zaman hoca, 'Ben de Arapça okumuştum, unuttum. Gel, sabah namazlarını camide kılalım, sonra da Arapça okuyalım' dedi. Ben o zaman askerim. Namazdan sonra onun istediği kitaplardan okuyoruz. Hadisten, fıkıhtan... Millet de dinliyor. Bir gün ona dedim ki 'Sen Bediüzzaman isminde bir zatı duymuşsan mi?' (Kırkıncı Hoca, Erzurum şivesi ile konuşmasıyla da meşhurdur.) 'Cihan Harbi'nden evvel buraya geldi, gördük' dedi. Baktım biliyor. Dedim 'Kitapları var. Kitaplarını okumuşsan mı? Kitaplarından bende var, buraya getirip okusak olur mu?' O zaman eserlerin daha basıldığı yok. Ben de Asayı Musa'yı getirdim.
 </p>
 <p>
  Okuyoruz. Okuyunca cemaat o kadar çok sevdi, hoşlandı ki 'Acele hocanın dersi bitse de Asayı Musa'dan okusanız...' diye istiyorlar." Mehmet Kırkıncı Hoca, böylece dinleyicilerin meraklı ve bir o kadar da hevesli olması sayesinde dersler/sohbetler yapmaya başlar: "Derken, o ilçenin Tevfik Bey isminde bir ağası vardı. 'Hocam' dedi 'bu böyle olmaz. Ben (merkez kumandanı) Yüzbaşı Fethi Gürcan Bey'den izin alayım, sana Ilıca'nın ortasında bir ev tutayım. Orada akşamları oku bunları.' Öyle sevindim ki. 'Hay hay' dedim. İşte akşamları ders yapıyoruz. O zaman Halk Parti değil de Demokrat Parti var iktidarda. Oradaki Halk Partililer beni Fethi Bey'e şikayet etti 'Burada bir asker hoca var, milleti Demokrat Parti'ye döndürüyor. Haberin olsun' diye. Öyle bir şey yok halbuki. Neyse, birinci ayın birinci günü... Böyle kar yağıyor.
 </p>
 <p>
  Dediler ki 'Fethi Bey seni istiyor.' Gittik. 'Hocam' dedi 'Demakrot Parti propagandası yapıyormuşsunuz." Mehmet Kırkıncı Hoca, orada sorguya tabi tutulur: "Said Nursi'nin kitaplarını nereden aldın? Kim verdi bunları sana?' diye sordular. Dedim 'Seyyar satıcıdan aldım.' 'Ondan almadın. Senin Bediüzzaman'la irtibatın vardır/yoktur' diye akşam namazına kadar yordular beni. Akşam namazı tabura gittik. Tabur Komutanı Celal Bey vardı. Ona söylediler. O da 29 gün ceza verdi." Kırkıncı Hoca, dışarıda karın yağdığı, Erzurum'un meşhur soğuğunda, camları olmayan, içerisinde sadece brandaların bulunduğu askeri hapishaneye atılır: "Orada, sabaha çıkamam, bari brandaların altına gireyim dedim. Öyle gözüm aldı beni, zaten yorulmuştum. Baktım çavuş geldi, 'Nöbetçi subay seni istiyor' dedi. Gittim. 'Hocam' dedi 'seni çok yorduk, bir çay demleyeyim de Hocama vereyim dedim.' Küçük su bardağı ile çayı önüme koydu, 'Buyur, iç' dedi. Alırken tam, elini pat diye vurdu... 'Said Nursi'yi nereden tanıdın?' dedi. Yine sorgu-sual. Yarım saat, bir saat sürdü. Sonra çavuşa 'Götürün' dedi. Gittik. Yattım, yarım saat geçti, yine çağırdı, 'Hocam bir çay vereyim...' gene aynı şey devam etti. Tekrar geri gönderdi. Yattım. Bir süre sonra baktım ki çavuş, elinde bir demlik su, geldi, seccadeyi serdi. 'Namazını kıl' dedi. Neyse öylece saat akşam 9 oldu. Baktım ki, benim bölüğün subayı vardı Necmettin diye. Pencereden gördüm, o, Fethi Bey'le beraber karşıdan geliyor. Necmettin Bey, Fethi Bey'e dedi ki 'Benim hocam öyle şey yapmaz. Necmettin Bey üsteğmen, diğeri yüzbaşı. Öylece Necmettin Bey camları taktırdı, 'Hocam' dedi, 'burada 29 gün kalacaksın. (Tabur Komutanı) Celal Bey imzaladı. Namazını kıl...' Hasılı... Öylece askerliği bitirdik."
 </p>
 <p>
  Kırkıncı Hoca, 1954 yılında askerliğini tamamlayarak tekrar ilim tahsiline devam eder. 45-50 sene Erzurum Müftülüğü yapmış olan Çolakzade Sadık Efendi'den mantık, usul-i fıkıh, ilm-i kelam dersleri alır: "Bunun yanında bir taraftan ben de medrese açtım. Ders okutuyorum. Ayrıca bir taraftan da vaaz veriyorum muhtelif camilerde. Böyle hizmet etmeye devam ediyoruz."
 </p>
 <p>
  <strong>
   Bir rüya
  </strong>
 </p>
 <p>
  Artık Mehmet Kırkıncı Hoca, dedelerinin yolundan giderek ilim adamı olmuş, icazet almıştır: "Benim Erzurum'da ilk ders aldığım hocam Hacı Mustafa Necati Efendi vardı ya. Bir gün dersteyiz, Hacı Mustafa Efendi Üstad'ın bir kitabını gösterdi, İşaratü'l İcaz diye, dedi ki 'Bediüzzaman Hazretleri bunu Cihan Harbi'nde, Pasinler'in/Erzurum'un dağlarında yazmış.' Hem harb edip hem yazmış. Allah Allah yahu! Hayret ettik. Hem de Arapça. Hem de tefsirin emsali yok. Çok büyük bir âlim. Üstad'ı böyle anlattı. 'Sizin anlama çağınızda bunu size Arapça okutacağım' dedi. O bize tesir etti. Sonra 'Bunu hükümet nefyetti, Isparta Barla'da' dedi. 'Hükümet böyle bir adamı niye nefyediyor?' diye düşündüm. 'Cihan Harbi'ne girmiş, orada kitap yazmış, talebelerini şehit vermiş, iki sene esarette kalıp oradan İstanbul'a gelmiş, Darü'l Hikmet-i İslamiye'de İslam uleması bunu baştacı etmiş, orada iki sene hizmette bulunmuş böyle bir zat...' Bunu anlattı, Öyle dinledik ve artık kalbimizle ona bağlandık. Keşke bir görsek falan diye düşünmeye başladık. O sırada bir rüya gördüm. Bizim köye üç saat mesafede, Toprakkara Köyü'nün içindeyiz böyle. Öyle bir cemaat var ki... Cemaat hep böyle semavata bakıyor. Semavatta da bulutlar var, ağarıyor ve kararıyor. Dediler ki 'Peygamberimiz (sas) oradan gelecek.... Ben de oraya bakıyorum. Bir de baktım bulut yarıldı, kafası nur gibi, geliyor birisi. Bediüzzaman... Öyle uyandım. İlk rüyam oydu." Mehmet Kırkıncı Hoca, böylece ilk defa rüyada tanışmış olur Bediüzzaman'la. Sonrasında Hacı Faruk Bey'in yanında ders almaya başladığında Bediüzzaman ismi yine karşısına çıkar: "Ders okurken, böyle sakalında beyazlık olan birisi geldi, 'Hocam ben Isparta'dan geliyorum. Ordan, Bediüzzaman Hazretleri'nin sana selamı var' demesiyle Hacı Faruk Bey ayağa kalktı 'Ve aleyküm selaaaam' dedi ve oturdu. İsmini duyunca 'Ula burada da Bediüzzaman. Dur bakayım...' Ben bir heyecanlandım talebeler arasında... O anda, burada da yakından yakaladık Bediüzzaman'ı dedim."
 </p>
 <p>
  Kırkıncı Hoca, ilerleyen günlerde, hocasının anlatımıyla Bediüzzaman hakkında daha da yeni bilgiler edinir: "Sorduk. Anlattı hocamız. 'Ben' dedi 'Erzurum'da iken 35 gün hizmet etmiştim Bediüzzaman'a.' Ve şunları anlattı hocamız: 'Bediüzzaman Cihan Harbi'nden evvel Erzurum'a gelmişti. Van'da bir Tahir Paşa vardı, İşkodralı. Arnavut asıllı. Bediüzzaman Hazretleri Paşa'ya gidip 'Şark'a bir dârülfünun lazım. Avrupa ilim, teknik ve fende ilerliyor. Avrupa bunlarla bizi mahkum edecek. Ben padişahın yanına gideyim de şarka bir dârülfünun yapalım' demiş. Tahir Paşa da 'Sen Erzurum'a git. Erzurum ulemasına anlat, orda bir icma olmuş olur. O zaman sözün daha müessir olur. Benim orada Yetim Hoca (Mustafa Zihni Efendi, 1872-1912) diye bir hocam var, meşhur. Git bu mektubu da o Yetim Hoca'ya ver. O seni misafir eder.' Mektubu getirip Yetim Hoca'ya verdi. Yetim Hoca da onu Süleyman Efendi isminde, Kurşunlu Camii'nin müderrisi olan arkadaşının yanına gönderdi. Süleyman Efendi orada talebeleri içerisinde Üstad'a hürmet etti. Orada Hacı Faruk Efendi de var. Süleyman Efendi, Faruk Efendi'ye 'Said Efendi senin medresende kalsın. Sen beyzadesin. Hizmetten anlarsın' dedi. Üstad orada 35 gün kaldı. Akşamları da müderrislere dârülfünunun ehemmiyetini anlattı. Oradakiler şaştı, Üstad'ı kastederek 'Bu gençte bu anlayış' diye. 35 gün sonra Üstad oradan ayrıldı, Erzincan, Bayburt, Trabzon işte İstanbul'a gitti. Bunu benim ikinci hocam Hacı Faruk Hoca'dan dinledik böyle. İşte İstanbul'a gidince İstanbul uleması ona itibar ediyor ve ona Bediüzzaman ismini veriyor. O ana kadar Said-i Kürdi idi..." Mehmet Kırkıncı Hoca, bunları da duyunca iyice bağlanır Bediüzzaman'a: "Üstad'ın kitaplarını da duyduk ve bir adres bulduk. Benim bir talebe arkadaşımla beraber bir mektup salladık Üstad'a. Mektup gitti, Üstad'ı buldu. Üstad kitapları gönderdi. O zaman kitaplar, el yazısı ile tabii. Teksir yok. 11. Söz veya 29. Mektup, öyle parça parça geldi bize." Kırkıncı, daha sonra Eşref Edip'in, çıkarttığı Sebilürreşad gazetesinde 'Gençlik Rehberi İstanbul Üniversitesi'ndeki talebeleri heyecana getirdi' haberi üzerine de 'Gençlik Rehberi nasıl bir kitap?' diye merak edince, tekrar bir mektup daha yazar Bediüzzaman'a: "Öylece o da geldi. O şekilde işin içinde olduk, o günden bugüne devam ediyor."
 </p>
 <p>
  <strong>
   'Sen Mustafa Sungur olmayasın?'
  </strong>
 </p>
 <p>
  Mehmet Kırkıncı Hoca, Bediüzzaman'la tanışma fırsatı da bulacaktır. Said Nursi'yi önce rüyasında tanıyan Kırkıncı Hoca, 1955 senesinde onu ziyarete gider: "Isparta'ya gitmeye niyet ettim. Fakat benim Erzurum'dan dışarı çıktığım pek yok. Onun için bilmiyorum yerleri. Talebem var Zekeriya Efendi, Gümüşhaneli. O, 'Ben' dedi 'seninle geleceğim. Samsun'da kardeşlerim var.' Erzurum'dan, Tarbzon, Samsun, oradan Ankara'ya ve Isparta'ya gideceğiz. O zamanlar Ankara'ya direkt gidiş yok buralardan." Kırkıncı Hoca, Zekeriya Efendi ile birlikte önce Trabzon'a gider. Oradan tekrar yola çıkıp Samsun'a vardıklarında akşam namazı vakti gireli biraz olmuştur: "Gıyaben bildiğim Mustafa Sungur Ağabey'in de orada asker olduğunu duyduk ama adres yok elimizde. Zekeriya Efendi dedi ki 'Ağabeyimin evi uzak. Yakında bir cami var. Namazı burada kılalım. Neyse gittik. Baktık orada sivil giyimli, elinde askeri pardesüsü olan biri. Merdivenlerden iniyor. 'Siz akşam namazını kılmadınız mı?' diye sordu. 'Hayır kılmadık.' 'Bana cemaat olun' dedi. 'Sen Sungur Ağabey olmayasın?' dedim."
 </p>
 <hr>
  <h1>
   "Hocaefendi Erzurum'dan gitti hâlâ gelmedi"
  </h1>
  <p>
   Cemal A. Kalyoncu, 28 Ekim 2002, Sayı:412
  </p>
  <p>
   Isparta'ya giderek Bediüzzaman'la tanışan Mehmet Kırkıncı Hoca, askerlikten sonra da Erzurum'da bir medrese açar. Orada sohbetler yapan Kırkıncı Hoca, yine o yıllarda Fethullah Gülen'le tanışır. 27 Mayıs'tan sonra Sivas'ta hapiste tutulan Kırkıncı Hoca, 12 Eylül'den sonra da Evren Paşa'ya yazdığı mektupla gündemde yer tutarErzurum'daki hocalardan eğitim alarak kendisini yetiştiren Mehmet Kırkıncı Hocaefendi, Bediüzzaman'la tanışmak üzere Erzurum'dan yola çıkar. Trabzon üzerinden Ankara ve oradan da Isparta'ya geçecektir. Ancak o zaman, Samsun'da askerliğini yapmakta olan Bediüzzaman'ın talebesi Mustafa Sungur'u da görmek ister. Ancak elinde ne resim ne de adres vardır. O sırada, camiye namaz kılmaya gelen birisiyle karşılaşır: "Ona 'Sen Sungur Ağabey olmayasın?' dedim."
  </p>
  <p>
   <strong>
    Nasıl tanıdınız onu?
   </strong>
  </p>
  <p>
   "Sadece tahmin ettim."
  </p>
  <p>
   Kırkıncı Hocaefendi, Samsun'da bir hafta kadar kalır. Mustafa Sungur, kendisine 'Samanpazarı'nda Atıf Ural, Said Özdemir, Mustafa Türkmenoğlu Sözler'i basıyorlar. Git, orada misafir ol. Onlardan adres alır, Isparta'ya gidersin' diyerekten bir de mektup vererek Ankara'ya gönderir onları: "Orda gece sabaha kadar matbaada çalışıyorlar. Sabah namaza beraber durduk. Sabahtan ikişerüçer çay içiyoruz, öğle vakti de her gün şehriye çorbası içiyoruz. Akşam da bir yerde yatılıyor ki, tahtakurusundan yatmak mümkün değil. Neyse oradan bir forma verdiler bize, bunu götürün Üstad'a diye." O zamanlar basılan bütün eserler Bediüzzaman'ın kontrolünden geçmektedir. Onun için basılan her nüsha Said Nursi'nin bulunduğu yere gönderilip, bizzat kendisi tarafından tashih edildikten sonra ancak basıma gönderilmektedir. İşin içinde Bediüzzaman'ı da görmek olduğundan, bu iş için gönüllülerin sayısı oldukça fazladır: "Said Özdemir, Üstad'ın talebelerinden Rüştü Çakın'ın adresini verdi, 'Ona gidin, o sizi Üstad'a götürür' dedi. 'Ama herkese sormayın' dedi. O da bizi iyice korkuttu. Öylece Isparta'ya indik. 'Yahu kime sorsak?' 'Buna soralım.' 'Yok yok, ne olur ne olmaz.' 'Buna bak, iyi adama benziyor.' 'Yok yok kardeş.' 'Bak bu sakallı.' 'Sakallı olmaklan mı...?' Sonra dedim Zekeriya Efendi'ye 'Gidelim kuşluk namazlarını kılalım bari de orada sorarız.' Namaza durduk, baktım üç kişi geldi, ama onlar namaz kılmadılar. Bir tanesi 'Sizin bu zatı anladığınız yok, size nasıl anlatayım? Nebi gibi bir adam' diyor. Kulak kabarttım. O da Üstad'ı anlatıyor. Namazı kıldım, selam verdim, hemen onların yanına gittim. Sustular, katiyen konuşmuyorlar. Benim onlardan şüphem yok, onlar benden şüphe ediyorlar. Dedim 'Merhaba Efendim...' İşte 'Merhaba... Nereden geldin sen?' Dedim 'Erzurum'dan.' Anlattık, anlatınca da 'Haa hoş geldin' deyip bizi Rüştü Çakın Efendi'ye götürdüler. Ben de, bizim oralarda meşayıhlar sakallı, minderlerde oturuyor. Zannediyorum ki, bunlar da öyle. Neyse gittik, Rüştü Çakın Efendi'nin dükkanına, boya dükkanı var. Başında şapka. 'Rüştü Ağabey sen misen? Rüştü Çakın sen misen?' 'Evet.' Allah Allah. Hayalimdeki Rüştü Çakın ile gördüğüm arasında tezat var bende. Neyse 'Üstad'ın yanına şimdi gitme' dedi. 'Keçiler var' diye de ilave etti. Keçi ne? Sonradan öğreniyoruz tabii." Mehmet Kırkıncı Hocaefendi, ikindiye kadar orada bekledikten sonra yola çıkar: "Tahiri Ağabey açtı kapıyı. Zübeyr Ağabey falan var içeride. Biraz sonra kapı açıldı, baktık Üstad Hazretleri. Zannettim bulutların üzerinde... Rüyadaki gibi." Kırkıncı Hoca, formayı tashih ettirir. Bediüzzaman, onlarla bir sohbet yapar: "Üstad 'Sizden benim istediğim gizlice muhabbet' dedi. O zaman anlamadım, daha sonra anladım. Ben askerde iken, buna dikkat etmemiştim. Askeri hapishanede iken Üstad, Süleyman Kaya ile bana selam gönderdi ve 'Tedbirli olmaktan bahsetti. Biz bir hazine götürüyoruz. Hazine devenin üzerinde, deve yumurtaların üzerinde gidiyor. Ne deve devrilecek, ne yumurtalar kırılacak' dedi. Bunu Fethullah Hoca'ya da anlattım."
  </p>
  <p>
   <strong>
    Fethullah Gülen Hocaefendi orada
   </strong>
  </p>
  <p>
   Bediüzzaman'ın yanından ayrılan Kırkıncı Hocaefendi medresesini de açtığından artık Erzurum ve çevresinde sohbetleri ile nam salmaya başlamış birisidir. Medresesinde yetişenler arasında bugün birçok din adamı da bulunuyor. "Hekimoğlu İsmail Efendi, aşağılarda, Kandilli'de askerdi. O soğuklarda her cumartesi o zaman kaloriferi olmayan arabalara biner, sohbete gelirdi. Benim iki dersim vardı. Bir Arapça okutuyordum, bir de Risalei Nur sohbetimiz vardı. Pazar günü sohbeti dinler ve tekrar geri dönerdi. İsmail Efendi oradan ayrıldı, Amerika'ya gitti. Şevket Eygi de orada idi. Fransa'da okumuş gelmiş Şevket Bey'in bazı meseleler hakkında bazı itirazları olmuştu. Geldi, cevaplandırdım elhamdülillah. O gün, Bediüzzaman'ın talebesi Muzaffer Aslan da orada idi. Fethullah Gülen Hoca'yla da o sene (1956) tanıştım."
  </p>
  <p>
   Mehmet Kırkıncı Hocaefendi, risalelerden de dersler yapmaktadır. 1956 senesinde bir gün Fethullah Gülen'i de, kendisinin yapmış olduğu çarşamba sohbetlerine isterse gelebileceğini söyleyerek davet eder: "1956'da tanıştık, 1966 yılına kadar beraber iman ve Kur'an'a ait hakikatleri okuduk. Bu süre içinde aramızda tatlı bir uhuvvet ve muhabbet teessüs etmişti. Onunla birlikte geçirdiğimiz zamanları tahattur ettikçe kendimi firdevsi bir saadet içerisinde hissediyorum. Hocaefendi, gençliğinde ilim ve hikmetin feyyaz bir âşığı idi. Hilkaten dürüst, halim, iffetli bir genç idi. Müşfik ve merhametli idi. Her nutku bir belagat ve fesahat şaheseriydi. Hocaefendi, bizden bin adım ileri attı. Hariçteki hizmetleri ile de milletimizin dışarıdaki itibarını artırdı. Bediüzzaman Hazretleri'nin 'Size kat'iyyen ve çok emarelerle ve kat'i kanaatimle beyan ediyorum ki, gelecek yakın bir zamanda, bu vatan, bu millet ve bu memleketteki hükümet, alemi İslam'a ve dünyaya karşı gayet şiddetle Risalei Nur gibi eserlere muhtaç olacak, mevcudiyetini, haysiyetini, şerefini mefahiri tarihiyesini onun ibraziyle gösterecektir' sözüne masadak oldu."
  </p>
  <p>
   Kırkıncı Hocaefendi, devam ediyor: "Bazan cumaları müftü efendiden izin alarak herhangi bir camide vaaz ederdi Hocaefendi. Sabahtan öğleye kadar risaleden bazı yerleri ezberler, kürsüye çıkar, kekelemeden konuşurdu. Bak ben kekeliyorum ama onda kekeleme yok. İşte onları ezberleye ezberleye kendine bir hal geldi. Öyle bir hafızası var ki, 1966'ya kadar beraber bulunduğumuz herşey hafızasında. Onun vaaz ve nasihatleri en duygusuz insanı bile heyecana getirip ağlatır. Dünya zevkleri onu hiçbir zaman aldatmadı. İbadetine düşkündü, geceleri teheccüd namazını kılar ve secdeye kapanarak bu millet için dua ederdi. Dalalet ve sefahat girdabına düşen, dini ve milli seciyelerini kaybeden gençlerimiz için ağlar ve necatları için halisane niyaz ederdi. İslamiyet'in neşr ve tebliğini farz telakki eder ve bunu ifaya çalışırdı. Bu çalışmasında da muvaffak oldu. Onun en bariz meziyetlerinden birisi de vatan ve milletini çok sevmesi idi. Kendisi için değil milleti için yaşar ve düşünürdü. O nedenle, onun hizmetlerini çekemeyenler, ona karşı olanlar memleketin, milletin dostu değil. Kendisine yapılan saldırılara rağmen azim ve sebatla, sabır ve tahammülle taviz vermeden davasını takip etti. Bir gün adaletin zulme, hakkın batıla galebe edeceğine inanıyordu. Fikir ve irfanla ve neşriyatla insaniyete hizmet etmeyi gaye edinmişti. Hoşgörü sahibi idi. Muhaliflerine bile katiyen düşman nazarı ile bakmazdı. Hakikate muhalif hiçbir menfi harekette bulunmamıştır. Yüzlerce ve binlerce gencin fazilet ve irfanına vesile olmuştur. Bu ağır vazife, genç yaşta saçlarının ağarmasına sebep olmuştur."
  </p>
  <p>
   <strong>
    'Hocaefendi hâlâ Erzurum'a gelemedi'
   </strong>
  </p>
  <p>
   O zamanlarda, günlerden bir gün Fethullah Gülen Hocaefendi, Mehmet Kırkıncı Hocaefendi'ye gelir ve Erzurum'dan ayrılacağını haber verir: "Ramazana da 15 gün var. 'Bizim Edirne'de bir akrabamız var. Bana bir mektup yazdı, buranın ihtiyacı var, buraya gel vaaz et diye. Gideyim, orada ramazanı geçirdikten sonra gelirim' dedi. Ben de 'Olur' dedim. 'Yalnız mısın?' dedim. 'Evet' deyince de arkadaşımız Hatem'le beraber çıkmasını söyledik. Edirne'ye ilk çıkışı böyle oldu. Oradaki müftü efendi, daha sonra onu bırakmadı. O da daha sonra selam etti 'Hocama selam söyle, bu müftünün hatırı için biraz kalayım. Ben gene gelirim' dedi. Öyle rahatsız oldum, öyle rahatsız oldum ki... Gönlüm çok bağlı ona yani. Kurban bayramına birkaç gün kala, izine geldi 'Hocam işte Suat (Yıldırım) Bey beni yalnız koymadı' dedi. Suat Hoca gitti, onun yerine Yaşar Tunagür Hoca geldi. O da elde tuttu onu. Zübeyr Ağabey'e de anlattım bunu. O da dedi ki 'Getir İstanbul'a bana misafir olsun.' Sonra askere gitti, bölük kumandanı sevdi. Ardından İzmir'e geçti. Orda da İzmirliler alıkoydu."
  </p>
  <p>
   Daha Erzurum'a gelemedi..
  </p>
  <p>
   "Gelemedi. Hâlâ bekliyoruz. Bize gelirdi, hanım yemek pişirir, yerdik. Hanım her gün Hoca'yı sorar. Hocaefendi'nin babası Ramiz Efendi de çok efendi, sanki sarayda yetişmiş bir adamdı."
  </p>
  <p>
   <strong>
    'Nur talebeleri siz serbestsiniz'
   </strong>
  </p>
  <p>
   23 Mart 1960'ta Bediüzzaman vefat eder, aynı yılın Mayıs ayının 20'sinde de ülkede bir darbe gerçekleştirilir. Darbenin siyasi arenada yansımaları acı olur, başbakanla birlikte iki bakan da idam sehpasına gönderilir. Darbenin dini ve ilmi sahadaki cereyanları ise kısa sürede ortaya çıkar: "27 Mayıs'ta inkılab oldu Haziran'ın ikisinde de bizi evden aldılar." Bir gece birinci şubede tutulan Nur talebeleri, oradan askeri hapishaneye götürülür. Ardından da havaalanına: "Nereye gittiğimizi bilmiyoruz. Astsubayın bir tanesi geldi 'Bizi nereye götürüyorsunuz?' dedim. 'Korkmayın, sizi Sivas'a götürüyoruz' dedi. Gözünden iki damla yaş geldi. Şefkatinden ağladı." Kırkıncı Hocaefendi ve arkadaşları 20 dakikalık uçak yolculuğundan sonra Sivas'ın dışında yer alan askeri alaya götürülür: "İlk günler orada çok zahmet çektik. Bu ihtilal niye oldu? Kimler yaptı? Herşey yasak, gazete okumak yasak... Sonra DP'ye mensup olanları da topladılar oraya. Gele gele 385 kişi olduk içeride. 8 tanesi Nur talebesi. Diğerleri hep siyasi." Sonraki günlerde alayın etrafında tel örgü çekilerek, içeridekiler daha serbest bir ortama kavuşturulur. Böylece ilk günlerdeki zorluklar biraz atlatılmış olur.
  </p>
  <p>
   <strong>
    - Siyasilerden tanıdık kimler vardı orada?
   </strong>
  </p>
  <p>
   "Rıfat Ökten vardı. Sonradan Ulaştırma Bakanı oldu. Turhan Bilgin, o da mebus ve bakan oldu. Dıyarbakır ve Tunceli'den Alevileri getirmiştiler. İzzettin Doğan'ın babası Doğan Dede vardı. Çok efendi, çok kibar, ona buna çatması olmayan bir adamdı." Nur Talebeleri ile Aleviler aynı yerde ikamet ettirilir: "Aradan günler geçti, muhabbet ortamı oldu. Biz namaz kılıyoruz. 'Siz de Müslüman, biz de Müslüman. Kılma var kılmama var. Hangisi iyi ise onu yapalım' dedim. 'Ben kılmanın iyi olduğunu anlatayım, siz de kılmamanın iyi olduğunu anlatın' dedim ve kılmanın farz olduğunu söyledim. Sonra dedim 'Farz edin ki, kılmak farz değildi de öldük, gittik. Bize demezler ki niye kıldınız? diye. Ama kılmazsak tehlike var. Siz nasıl düşünüyorsunuz?' 'Hocam' dediler 'bizim namazlarımız kılınmıştı, onun için kılmıyoruz.' 'Haa, bak şimdi oldu. Allah kabul etsin' dedim. Birkaç gün sonra 'Yahu' dedim 'geçen gün sordum, dediniz 'bizim namazımız kılınmış. Kılınmış ama kim kılmış?' dedim. 'Hz. Ali' dediler. Başka bir gün de 'Geçen gün keşke sormasaydım' dedim. 'Niye Hocam?' dediler. 'Ben' dedim 'Hz. Ali'yi o kadar çok severdim ki bu Tuncelililerin namazını kıldı da yani Erzurumluların suçu neydi? Ondan dolayı Hz. Ali'ye karşı, böyle kalbimde kırgınlık oldu' dedim. 'Ula insafsızlar' dedim 'bir adam başkasının yerine yemek yiyemez. Başkasının namazını kılmak olur mu? Peki Hz. Ali uyumasa idi, siz de uyumayacak mıydınız?' Baktım namaza başladılar. Böyle sohbetler etmeye başladık orada. Ben 1954'te Üstad'ın Adnan Menderes'e yazdığı 'Halkçılar iktidarı elde edecek, senin başın da büyük belaya girecek' mektubunu anlattım. Yine bir gün yatsı namazını kıldık. Hava soğuk, battaniyeleri aldık. Binbaşı Recep Bey vardı. O geldi 'Nur talebeleri eşyalarınızı alıp dışarı çıkın' dedi. Çıktık, 'Takip edin beni' dedi. Onu takip ediyoruz. Binbaşı durdu, 'eşyalarınızı şöyle koyun.' Koyduk. Sonra da 'Siz serbestsiniz' dedi."
  </p>
  <p>
   Kırkıncı Hocaefendi, karın yeni yağmaya başladığı bir akşam üzeri, 6 ay 5 gün hapis kaldığı Sivas'tan ayrılıp Erzurum'a döner. Sivas'ta yapılan mahkemelerde yaşanan ilginç tartışmalar da hâlâ hafızasındadır: "Sivas'a gittik, 2030 gün üzerine Soruşturma Kurulu geldi dediler. Hakim orada sordu 'Kırkıncı Hoca sen misin?' 'Evet' dedim. 'Yahu' dedi 'nasıl cahil hocasınız? Papazlar ikiüç fakülte bitiriyor. Siz memleketi yıkan, tahrib eden bir Said'in peşinde gidiyorsunuz. Sen Türk müsün, Kürt müsün?' Ben de 'Ben Türk'üm' dedim. Allah Allah. 'Sen kimi kimle kıyas ediyorsun hakim bey' dedim.
  </p>
  <p>
   'Allah'ı bilen bir hoca ile Allah'ı bilmeyen papazı nasıl bir tutarsın. Senin bu karşındaki hoca var ya' dedim 'bunu basit bir din adamı gibi göremezsin.' İşte aldığım dersleri fıkıh, mantık saydım. Sonra 'Senin dediğin Said isyan eden... Bu, Bediüzzaman başka.
  </p>
  <p>
   Bediüzzaman'ın yaptıklarını anlattım. Diyarbakır'da Kürt Teali Cemiyeti'ni kuran Abdülkadir Hazretleri'ne karşı çıktığını, şarkta bir Kürt devleti kurmaya çalışan Mehmet Sait Paşa'lara nasıl karşı tutum sergilediğini anlattım. Beraat ettik."
  </p>
  <p>
   1973 yılında yine bir Risalei Nur davasından dolayı Erzurum'da dört ay hapis daha yatan Mehmet Kırkıncı Hoca, 1971 yılında Trabzon'da yaptığı bir sohbet toplantısında yaşadıklarını da bakın şöyle anlatmaktadır: "Trabzon'da halktan esnafla ders yapıyoruz. Ortada da dört adam oturuyor. Onları hissettim ki bu cemaatten değiller. Onlardan bir tanesi parmağını kaldırdı 'Bu kadar kuvvet bu Risalei Nur'da varken' dedi 'böyle niye kaçıyorsunuz? Niye pasif davranıyorsunuz?' Bunun üzerine ben dedim 'Pasif ne demek, misal ver de anlayayım pasif olup olmadığımı.' Dedi ki 'Üç gün önce burada komünistlerle dövüştük, onlar bize vurunca, bu arkadaşlar yanımızdan geçtikleri halde bize sahip çıkmadılar.' O zaman martın sonları idi. Dışarıda fırtına var. 'Bu ses ne dedim?' Dediler ki 'Deniz taşa vuruyor, onun sesi geliyor.' Ben de 'Bu Karadeniz'i akıllı bilirdim' dedim 'kafasını taşa vuruyor... Güneş de gelince böyle vura vura, kıra kıra mı geliyor buraya?' diye sordum, 'Güneş gelince işte buzlar eriyor, nebatat, ekinler canlanıyor...' Bir şey demediler o zaman."
  </p>
  <p>
   <strong>
    Evren Paşa'ya mektup
   </strong>
  </p>
  <p>
   Mehmet Kırkıncı Hocaefendi'nin adı yıllarca, din dersinin anayasaya konulmasına vesile olan kişi olarak da anılır. 4 Nisan 1982'de 'Kanaatimce, hazırlanacak Anayasa'nın, şu ana esaslar üzerine kurulması gerekir' diyerek, Cumhurbaşkanı Kenan Evren'e hitaben bir mektup kaleme alır. Mektubunun devamında 'Anayasa, vicdanı umumiye tercüman olmalı, kainattaki kanunı fıtratı esas alınmalı, insan unsurunun, terbiye ve eğitimini ön planda tutmalı, hürriyet ve laiklik mefhumlarına ölçü ve açıklık getirmeli, milleti millet yapan başlıca unsurlardan biri olan dili (konuşulan Türkçeyi) teminat altına almalı ve nihayet Anayasa, milletin maneviyat ve ahlakının, din ve mukaddesatının mukavimi olmalıdır' (Gönül DamlalarıTimaş Yay. Haziran 1998) görüşlerini dile getirir:
  </p>
  <p>
   "Mektubu postaya verdik. Ama 'Hocam bunu Kenan Paşa'ya okuyun' dediler. Mustafa Can vardı. O da Tahsin Şahinkaya ile akraba. Şahinkaya, Hava Kuvvetleri Komutanı. Neyse gittik Hava Kuvvetleri'ne. Paşa'nın misafiri vardı, biraz beklettiler bizi. Dedim 'Ben şimdi Paşa'ya ne diyeyim?' Derken girdik yanına, 'Paşam' dedim 'biz halk içinde yaşıyoruz, halk adamıyız. Sizi icraatlarınızdan dolayı tebrike geldik.' Önce buradan başladık. 'Ama sen diyeceksin ki niye 8 ay sonra geldin? Sizin eşiklerinizin çoğunu aşamıyoruz' dedim. Paşa da 'Yok' dedi 'ben Anadolu çocuğuyum. Kapımız her zaman açık.' Binbaşı olan babasının ayağını Birinci Cihan Harbi'nde şarapnelin götürdüğünü anlattı. Sonra da ben 'Paşam biz siyasi değiliz. Bu din derslerini siz mecburi edin. Çocukları kazanırız' filan dedim. O da dedi ki 'Din derslerini koyduracağız, onlar koymazsa biz mecbur koyacağız.' Ve koydular. Anayasa meselesi o şekilde oldu." 9. Cumhurbaşkanı Süleyman Demirel'le de tanışan Mehmet Kırkıncı Hocaefendi, Turgut Özal'la da tanışmış fakat çok uzun yıllardır artık siyasilerden uzak durmayı yeğlemektedir: "Özal iktidara geldi. O sıralarda da Ankara'da Kocatepe Camii'nin açılışı var. Ben de İstanbul'dayım. Vahdet'e dedim ki 'Caminin açılış gününde bulunalım.' Gittik, çok kalabalık. Başvekil konuşuyor. Onu gıyaben tanırdım ancak Korkut Bey'le çok eskiden tanışırdık. Korkut Bey lisede iken görüşürdük. Liseyi bitirip İstanbul'a fakülte okumaya gelince Necmettin Bey ve Osman Çatak'lar onu Şeyh Zahid Kotku'ya götürüp intisab ettirdiler. Fakat irtibatımız devam ediyor. Orada bizi Turgut Bey'le görüştürmek istediler. Ben dedim 'Yok. Bundan sonra katıyen kapıyı kapatmışım, bu Süleyman Bey'den sonra. He diyor, ortada bir şey yok.' Bir de baktım Koruma Müdürü Musa Bey, 'Turgut Bey seni bekliyor' dedi. Gittik, öyle kibar oturuyor ki. 'Ben size bazı şeyler sorabilir miyim?' dedi. 'Estağfirullah' dedim." Rahmetli Turgut Özal, Mehmet Kırkıncı Hocaefendi'ya orada üç soru sorar...
  </p>
 </hr>
</div>


Kaynak: [www.aksiyon.com.tr](http://www.aksiyon.com.tr:80/portreler/kirkinci-hocaefendi-dualarla-ugurlandi_553953), [web.archive.org (arşiv bağlantısı)](http://web.archive.org/web/20160301010331/http://www.aksiyon.com.tr:80/portreler/kirkinci-hocaefendi-dualarla-ugurlandi_553953)
