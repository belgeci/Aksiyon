# Gençay Gürsoy: Öğrenci toplantılarını CHP il binasında yapardık

*Cemal A. Kalyoncu 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TTB Başkanı olarak, bir rektörün kendisini Genelkurmay Başkanlığı’nda zaman zaman yaptıkları toplantıya çağırdığını söyleyen, 9 Mart’ta Mahir Kaynak aleyhinde tanıklık eden Gençay Gürsoy, 27 Mayıs’a doğru bazı öğrenci toplantılarının CHP’nin İstanbul il binasında yapıldığını anlatıyor.
  </font>
 </div>
 <div id="newsText">
  <font class="detail-text">
   <p>
    <img alt="" height="323" src="http://web.archive.org/web/20121201063857im_/http://medya.aksiyon.com.tr/aksiyon/2012/11/12/cemal-gencay-gursoy-2.jpg">
     ‘Bir üniversite rektörü, ismini veremeyeceğim tabii, şey söylemişti. ‘Biz işte çeşitli üniversite mensupları olarak Genelkurmay Başkanlığı’nda zaman zaman toplantılar yaparız. Türkiye’nin genel meselelerini konuşuruz. Siz de bir gelin, katılın bize. Göreceksiniz, çok yararlı şeyler olacak’ falan. Böyle bir davet almıştım. ‘Teşekkür ederim’ dedim, gitmedim.”
    </img>
   </p>
   <p>
    Teklif çok eski değil. Teklifi alan da ikişer dönem İstanbul Tabip Odası ve Türk Tabipler Birliği Başkanlığı yapmış nörolog, Prof. Dr. Gençay Gürsoy.
   </p>
   <p>
    Tahmin edilebileceği gibi teklif kendisine AK Parti’nin iktidar olmasından sonraki süreçte gelmiş. Hem teklif bununla da sınırlı kalmamış. 2006-2010 arasında Türk Tabipler Birliği Başkanlığı yapmış Gürsoy’u, bu dönemde de dışlamamışlar: “Türk Tabipler Birliği Başkanlığı yaptığım dönemde, o ilk cumhuriyet mitingleri falan başlamış durumda. O sırada birtakım hazırlıklar var. Tabipler Birliği’ne de legal-gayr-i legal bu tür işte mitinglere katılma konusunda sivil toplum örgütlerinden telkinler geliyor. Yani işte ‘orduyu göreve’ davet eden o dönemlerde. Ama biz Türk Tabipler Birliği (TTB) olarak bunların dışında kaldık.”
   </p>
   <p>
    <strong>
     -Kimlerden geldi size bu teklif ve telkinler?
    </strong>
   </p>
   <p>
    Sivil çevrelerden geldiğini hatırlıyorum.
   </p>
   <p>
    <strong>
     -İsim verebilirsiniz…
    </strong>
   </p>
   <p>
    Yok. Böyle birtakım ziyaretler oldu işte çeşitli çevrelerden. ‘İlerideki mutasavver şeyde Türk Tabipler Birliği’nin de görevi olmalı işte falan’ diye davetler, telkinler ama yani ısrarla… Bizim TTB tabanımızda da böyle bir ulusalcı eğilim vardır. Ama benim çalıştığım dönemdeki TTB yasa dışı hiçbir harekete yaklaşmadı, bu tür şeylerden uzak durdu ve bugün de hâlâ bu eğilim devam ediyor. Yani bizim örgütsel yapımızı bulaştıramadılar bu işe.”
   </p>
   <p>
    <img alt="" height="432" src="http://web.archive.org/web/20121201063857im_/http://medya.aksiyon.com.tr/aksiyon/2012/11/12/cemal-gencay-gursoy-3.jpg"/>
   </p>
   <p>
    Peki ya Ergenekon davaları konusunda ne düşünüyordu Gençay Gürsoy: “E, hiç kuşkusuz niyet olarak Ergenekon, Balyoz, bu davalar gerçek temele dayanan iddialar.”
   </p>
   <p>
    Böyle diyordu Gürsoy, fakat pek çokları gibi o da sözün devamını ‘ama…’ diye getiriyordu: “Ama yargılama yöntemindeki hukuk dışılık bunun dışında değerlendirilemez. Yani bunlar olduğu sürece bu yargılamalara sıcak bakmam mümkün değil. Ama iddiaların ciddiyeti de apaçık ortada. Zaten Türkiye’nin geçmişi bu tür olaylarla doluyken bunlar görmezlikten de gelinemez.” Balyoz Davası’nda verilen cezalar da kantarın topuzunu kaçırmıştı ona göre.
   </p>
   <p>
    <img alt="" height="398" src="http://web.archive.org/web/20121201063857im_/http://medya.aksiyon.com.tr/aksiyon/2012/11/12/cemal-gencay-gursoy-6.jpg"/>
    Prof. Dr. Gençay Gürsoy, aslında enteresan bir siyasi geçmişten geliyordu. 27 Mayıs 1960 darbesinde –farkına vararak ya da varmadan- darbenin değirmenine su taşıyan öğrenciler arasındaydı. Hep söylenen 27 Mayıs’ın CHP’nin tazyiki ile olduğu iddiasını Gürsoy iddiadan ileri taşıyıp öğrenci eylemlerinin bizzat CHP’nin Sultanahmet’teki İl Başkanlığı binasında kotarıldığını iddia etmiyor, söylüyordu bugün. Çünkü bildikleri vardı.
   </p>
   <p>
    1975-90 arasındaki köşe yazılarını bir araya topladığı Bir Resimaltı kitabında bile adı Gencay şeklinde yanlış yazılan Gençay Gürsoy’un ailesi 93 Harbi’nden evvel Kafkasya’dan gelmişti bu coğrafyaya. Aileyi Ahıska’dan Türkiye’ye taşıyan ise Gürsoy’un dedesinin babası Durak Efendi’ydi. Önce küsüp geri dönen Durak Efendi, sonra yeniden gelip Erzurum Oltu’ya yerleşecekti. Ailenin köyü, eski bir Ermeni köyü olan Cücürüs, yeni ismiyle Subatuk olarak biliniyordu. Ki Osmanlı-Rus Savaşı’nda sınır bu köyden çizilmiş, burası Rus hâkimiyeti altında kalmıştı.
   </p>
   <p>
    Aile, geleneğinde hoca ve öğretmenlik olan bir aileydi. Durak Efendi, Gençay’ın da dedesi olan Yusuf ile diğer bir oğlunu İstanbul’daki Fatih medreselerinde eğitime göndermişti. Ağabeyi kadı olabilecek tahsili yaparken Yusuf da hafız olup çıkmıştı. Oltu’ya döndüklerinde ağabeyi tekrar Rusya’ya giderken Yusuf da Aslanpaşa Camii’nde imamlık yapmaya başlayacaktı.
   </p>
   <p>
    Burada Münevver Hanım’la evlenen Yusuf Efendi’nin, ikisi kız dört çocuğu dünyaya geldi. Gençay Gürsoy, 1907-08 yıllarında doğduğunu tahmin ettiği babası Mustafa’nın çocukluğunun Rus işgali altındaki Oltu’da geçtiğini söylüyordu. Yusuf-Münevver çiftinin çocuklarının en büyüğü Mustafa ile beraber Avni okuyup Cumhuriyet’in ilk kuşak öğretmenlerinden olmuştu: “Babamın benim üzerimde hiçbir hâkimiyeti yoktu. Dedem babamı eleştirirdi. Eğitimim baştan aşağı dedemin… Dolayısıyla bütün çocukluğum cumhuriyetçi ilk kuşak öğretmenle din adamı dedem arasındaki böyle sessiz bir gerilimle geçti.”
   </p>
   <p>
    Dolayısıyla Türkçe okuyup yazmadan önce Osmanlıca öğrenen Gençay’a, duaları da dedesi öğretmişti: “O yaşta beni camiye götürürdü. Bana ezan okumasını da dedem öğretmişti. Hatta Aslanpaşa Camii’nde bir kere ezan okuduğumu hatırlıyorum, Türkçesinden.”
   </p>
   <h3>
    <span>
     <strong>
      Sürgün yeri
     </strong>
    </span>
   </h3>
   <p>
    Öğretmen çıkan Mustafa Bey, evliliğini de, yine ailesi Kafkasya’dan göçüp eski ismi Pancırot (yeni ismi İnceçay) olan bir Rum köyüne yerleşmiş Şefika Hanım’la yapmıştı. Cücürüs köyünden Mustafa ile Pancırot köyünden Şefika çiftinin sırasıyla Aysel, Gençay, Işıl ve Yusuf adlarını verdikleri çocukları gelecekti dünyaya. 1939’da doğan Gençay da çekirdek ailesi Kars’a göçene, yani 7 yaşına kadar kalabalık bu aile ortamında geçirecekti çocukluğunu.
   </p>
   <p>
    Gençay, ilk eğitimine Oltu Gazi İlkokulu’nda başladı. Sonra Kars’taki Fevzipaşa İlkokulu’ndan mezun oldu. Kars, o zamanlar sürgün yeri olarak algılanmaktaydı. Kars Lisesi buna rağmen ünlü bir liseydi: “Sürgün yeriydi. Ama çok iyi bir liseydi. Parlak öğretmenler gelirdi. Zaman zaman sağcı, Turancı, zaman zaman da solcu, komünist öğretmenler atanırdı liseye. Ama aynı zamana denk düşmediği için çatışma olmaz, ufak tefek gerilimler olurdu.”
   </p>
   <p>
    Kars, her zaman muhalif bir şehirdi. CHP iktidarda iken Demokrat Partili (DP) olan şehir, Adnan Menderes iktidarında da ona karşıydı. Burada Tuncer Tuğcu gibi felsefeci olacak arkadaşları ile beraber okuyan Gürsoy, henüz ortaokul talebesi iken hayatı politize olmuş biriydi. Rus edebiyatı başta olmak üzere, kitapçıya gelen Varlık Yayınları ile Maarif’in klasiklerini takip eden Gürsoy, felsefe hocası iken tutuklanıp bir süre cezaevinde kaldıktan sonra da Kars’a sürgün gelmiş yurttaşlık bilgisi hocasının dersinde ilk defa sosyalizm, komünizm, faşizm kavramlarını duymuştu. Arkadaşı Tuncer’in doktor ağabeyinin kütüphanesindeki Nazım Hikmet şiirleri ve birtakım kitaplar sayesinde de sol jargonu iyice benimseyecekti.
   </p>
   <p>
    Kars sınırları içerisinde oldukça faal sayılabilecek bir hayatı vardı. Öyle ki Gürbüz, Özcan ve Tuncer ile birlikte adını X Cemiyeti verecekleri gizli bir dernek bile kurmuşlardı. Dernek adına duvar gazetesi çıkarıp işçi sınıfı ve sosyalizmi kendilerince anlatmayı dert edinen kafadarlar, hatta derneğe üye dört kişi adına X1’den X4’e kadar mühür yaptırmıştı. Tuncer’in babasının kuyumcu dükkânındaki, doğru dürüst okuma yazması olmayan çırak Cafer de işçi sınıfını temsilen aralarına katılmış, yazılanları okuyordu. Her şey iyi güzel giderken bir gün derste arkadaşlardan biri mührü cebinden çıkarıp masanın üzerine koyunca, mühür öğretmen tarafından fark edildi. Kars, komünist Rusya ile sınır vilayeti olması hasebiyle Millî Emniyet’in dikkat kesildiği bir yerdi. Bu hadise üzerine gençler, Kars’ta adli vaka olmaktan okulun başöğretmeni Gençay’ın babası Mustafa öğretmen sayesinde kurtulacaktı. Bilime de meraklı olan gençler, hidrojen balonu yapmışlardı. Gençay Gürsoy, radyoyu otomatik kapatan bir alet icat etmişti.
   </p>
   <p>
    <img alt="" height="312" src="http://web.archive.org/web/20121201063857im_/http://medya.aksiyon.com.tr/aksiyon/2012/11/12/cemal-gencay-gursoy-4.jpg"/>
   </p>
   <p>
    1956 senesinde liseyi birincilikle bitiren Gençay, son sınıfta iken o zaman Güzel Sanatlar Akademisi’nde mimarlık okuyan birisiyle tanışınca, bu alanda eğitim almaya karar verecek, bunun için İstanbul’un yolunu da tutacaktı. Fakat o zamanlar okula kayıt için gerekli sağlık raporunu alacağı sırada tüberküloz olduğu ortaya çıkınca ailesinin yanına dönmek zorunda kalacaktı. Tedavisini tamamlayıp tekrar İstanbul’a geldiğinde kararını vermişti, tıp tahsili yapacaktı.
   </p>
   <p>
    27 Mayıs 1960 öncesi üniversite gençliği zaten gemi azıya almıştı. Tıp Fakültesi Talebe Cemiyeti, öğrenci olaylarında önde gelen teşkilatlardan biriydi. Gençay Gürsoy da kendisini öğrenci olaylarının merkezinde bulmakta gecikmedi. Bilindiği gibi 1960’ın mart ve nisan ayları başta olmak üzere öğrenciler hep sokaklardaydı. Gürsoy’un içinde bulunduğu Devrim Grubu da Tıp Fakültesi Talebe Cemiyeti’nin yönetimindeydi. Yeni apandisit ameliyatı olmuş Gürsoy, böyle bir öğrenci hareketi içinde iken meşhur Komiser Bumin Yamanoğlu tarafından yumruklanınca ciddi olaylar çıktı. Hemen hastaneye kaldırılan Gürsoy, ‘Ciddi bir şeyi yok’ denip gönderildi. Ancak hadise kulaktan kulağa abartılarak yayılmış, olay ‘Bir tıp fakültesi öğrencisi öldürüldü’ noktasına varmıştı: “Benim kastedildiğimi bilmiyordum. O sıralarda öyle laflar çıkıyordu, insanların Et Balık Kurumu makinalarından geçirildiğine dair. Ve öğrenci kitlesi de buna inanırdı.”
   </p>
   <p>
    Gençay Gürsoy’un bundan sonraki ifadeleri daha da önemliydi. Zira Gürsoy’un, muhalefet partisi CHP’nin bütün bu öğrenci olaylarının neresinde olduğuna dair, kendisinin de işin içinde bulunduğu hatıraları vardı: “Bazı öğrenci toplantılarını CHP’nin Sultanahmet’teki il binasında yapardık. Yani gecenin bir saatinde gidip orada toplanırdık, 28 Nisan’dan önce.”
   </p>
   <p>
    Bir keresinde baskına uğramışlardı: “Hatta bir keresinde polis bastı. Toplantı hâlindeyiz. Ben binanın birinci katındaki pencereden bir arkadaşla beraber atladığımı hatırlıyorum. Binanın bir duvarına bitişik bir kümes vardı, nedense. Onun üstüne düştüğümüzü, böyle tavukların fırladığını falan hatırlıyorum. Ahşap bir binaydı yanlış hatırlamıyorsam. Zor bela kendimizi kurtardık. Yakalanmadık o dönemde.”
   </p>
   <p>
    <strong>
     -Ne konuşulurdu o toplantılarda?
    </strong>
   </p>
   <p>
    “Toplantılar nerede, nasıl düzenlenecek? Üniversitede bahçeye mi çıkılacak? İşte orada kimler konuşma yapacak? O sıralarda asıl öğrenci lideri, hukuk fakültesinden çocuklardı. Castro Nuri diye bilirsiniz. Nurettin Sözen, grubun lideri idi. Bozkurt Nuhoğlu vardı.”
   </p>
   <p>
    Gürsoy’un bağlı olduğu Devrim Grubu’nun başında ise Mehmduh Eren bulunuyordu: “Doktor Memduh Eren bizden büyüktü, CHP içinde belli bir saygınlığı olan bir insandı. Genel olarak 28 Nisan öğrenci hareketlerini yürüten ekip daha çok CHP’ye yakın ekipti. Biz solcular olarak ayrı bir gruptuk ama onlarla işbirliği yapardık. CHP’ye yakın öğrenci kitlesi ile oldukça yakın ilişki içindeydik.”
   </p>
   <p>
    <strong>
     -CHP’den o zamanki simalardan karşılaştığınız olmuş muydu?
    </strong>
   </p>
   <p>
    “Valla oluyordu, karşılaşıp konuştuğumuzu hatırlıyorum ama isim hatırlamıyorum.”
   </p>
   <p>
    28 Nisan öğrenci olayları sonrası öğrencilerin askerler tarafından toplanması da bir senaryoydu. Gürsoy’un da aralarında yer aldığı binlerce öğrenci, İstanbul Üniversitesi bahçesinde hükümet istifa edinceye kadar dağılmama kararı almıştı. Akşama doğru çözülmeler oldu. Gece geç saatte ise askerî birlikler gelip onları Cemse’lere (GMC markalı askerî araçlar) bindirip devrim şarkıları eşliğinde Davutpaşa’ya götürmüştü: “Subayların yumuşak tavırlarını görünce rahatlamıştık. Ertesi sabah küçük gruplar hâlinde kışladan kaçmamıza göz yumulacağı söylenince iyice rahatlamıştık. Bütün bunların yarı mizansen olduğunu çok sonraları fark edecektik.”
   </p>
   <p>
    <strong>
     -28 Nisan’dan darbeye daha bir ay vardı. O bir aylık süreçte neler oldu peki?
    </strong>
   </p>
   <p>
    “İllegal, korsan mitingler... Aksaray’da olurdu, işte Saraçhane başında büyük miting hatırlıyorum.”
   </p>
   <p>
    Ve bu sürecin sonunda 27 Mayıs’ı olumlu bulanlar arasında yer aldı Gürsoy: “Sosyalist kurama tam uymasa da 27 Mayıs askerî darbesini sevinçle karşıladık.”
   </p>
   <p>
    Yassıada davalarına da iki kez katılma imkânı bulan Gürsoy, Menderes ve bakanlar asıldığında da “Bu kadarı da olmaz!” demekle yetinecekti: “Yapılan hatanın ağırlığını daha sonraki yıllarda kavradık birçoğumuz…”
   </p>
   <p>
    O zamanlar darbeye sevinen, 1962’de de henüz kurulalı bir yıl olan Türkiye İşçi Partisi’nin gençlik kollarına katılan Gürsoy, 27 Mayıs darbesiyle nasıl bir vesayet sisteminin kurulacağını ise çok sonraları, yurtdışına çıkınca anlayabilecekti.
   </p>
   <h3>
    <span>
     Benim solcu sicilim
    </span>
   </h3>
   <p>
    Gençay Gürsoy, 27 Mayıs’tan sonra, 14’lerin de Millî Birlik Komitesi’nden ayrıldığı bir tarihte, bir grup subayın öğrenci grupları ile görüşmek istediğini de hatırlıyor bugün: “Daha doğrusu Antepli bir öğrenci grubu o sırada Alparslan Türkeş’in gelip bu gelişmeler konusunda bilgi vereceğini söyledi.
   </p>
   <p>
    <img alt="" height="392" src="http://web.archive.org/web/20121201063857im_/http://medya.aksiyon.com.tr/aksiyon/2012/11/12/cemal-gencay-gursoy-5.jpg"/>
    Türkeş gelmedi ama Muzaffer Özdağ geldi, bir öğrenci evinde konuştu. Bülent Tanör’e söylemişler, o da bana söyledi. Biz solcu olarak biraz ürkerek gittik. Sonra ‘Bunlar tekin değil. İrtibatımızı kesmemiz lazım’ dedik ve kestik onlarla.”
   </p>
   <p>
    1963’te tıp eğitimini tamamlayan Gürsoy, nöroloji alanında ihtisas yapmayı hedef seçer kendisine. Ama öncesinde mecburi hizmet için Bitlis Adilcevaz’a gider. Orada solculuktan takibata uğrayınca üniversiteye dönmeye karar verir. Ama sırada askerlik vardır. Askerliğini 1964’te yapmaya başlayan Gürsoy, İzmir’deki 6 aylık yedek subay eğitiminden sonra kura çekerek Yassıada’ya gider. Yassıada faciası yaşanmış, bitmiş ama adada askerî birlik vardır. Göreve başlamasından iki hafta sonra ‘sinek mücadelesini ihmal etti’ diye bir soruşturma açılır adına: “Benim solcu sicilim tabii işlemiş. Apar topar bir sorgu ve 10 gün oda hapsi verdiler bana.”
   </p>
   <p>
    Yassıada’da kaldığı odanın bir iddiaya göre Menderes’in bir dönem kaldığı oda olduğunu söyleyen Gürsoy, tam bir tecride tabi tutulur. Daha sonra da iyice göz önünde bulunsun diye Kasımpaşa’daki Kuzey Deniz Saha Komutanlığı’na tayin edilir. Sonrasında 1966’da, Çapa’daki Nöroloji Kürsüsü’nde asistanlığa başlar. 1967’de asistanken Edip Aktin’in teşviki, Kenan Tükel Hoca’nın bulduğu bursla Norveç’e eğitime gider. 1968 öğrenci olaylarını Oslo Tıp Fakültesi’nde Nöroradyoloji’de çalışırken yaşar. Gürsoy, Varşova Paktı ordularının Çekoslovakya’yı işgal ettiği sırada Prag’dadır: “Kafam iyice karışıyor, sosyalizm adına yapılanları bir türlü yerli yerine koyamıyordum.” Zira Prag’daki öğrenci gençliği Sovyetler’e karşı sokaklarda iken Türkiye’deki gençlik, -Gürsoy biraz aşındığını söylese de- Sovyetler yanlısı gösteriler için sokaklara dökülmüştür o yıllarda!
   </p>
   <p>
    1969’da Türkiye’ye döner Gençay Gürsoy: “Yurtdışında bambaşka bir hayat… Bütün bu otoriter yapılara karşı tepkilerin dile getirildiği bir ortam. Askerî vesayeti o zamanlar artık yavaş yavaş fark etmeye başladık. Yani o zamanlara kadar küçümsediğimiz burjuva demokrasisi denen şeyin vazgeçilmez öneme sahip bir hayat tarzını toplumlara sunduğunu, bütün eleştirel, sömürüye açık taraflarına rağmen bir üstyapı kurumu olarak demokrasinin önemini Batı’da kavradım ben. Ve 1971 darbesinde artık aklımız çoktan başımıza gelmiş durumdaydı. Ama tabii bizim içimizde 1971’de de darbeden siyaset adına umut bekleyen insanlar vardı. Biliyorsunuz, 9 Mart olsaydı başka türlü şeyler olacaktı.”
   </p>
   <p>
    9 Mart’ın ayak sesleri duyulduğu o karışık ortamda Üniversite Asistanları Sendikası (ÜNAS) Başkanlığı da yapan Gürsoy’un kulağına askerlikten geçmiş fakülte dekanı bir şey fısıldar: “Oğlum sen bir an önce yurtdışına çık.” Gürsoy, 1971 sonunda bu sefer tutuklanmamak için çıkar yurtdışına. Ve Norveç’te iki yıl boyunca da bilgisayarlı tomografi konusunda eğitim görerek bu kaçışı değerlendirir.
   </p>
   <p>
    O yurtdışında olduğu sıralarda, 9 Mart cuntasına sızmış Mahir Kaynak’ın topladığı delillerle Cemal Madanoğlu’nun liderliğindeki İlhan Selçuk, Doğan Avcıoğlu, İlhami Soysal, Ali Sirmen, Altan Öymen, Ahmet Güryüz Ketenci, Uğur Mumcu gibi isimler yargılanmaya başlamıştır.
   </p>
   <p>
    Gençay Gürsoy, İlhan Selçuk’un talebi üzerine tanık olarak mahkemece çağrıldığından dava için Türkiye’ye gelir. Kaynak, daha önce Çapa’da Gürsoy’a nöroloji muayenesi olmuştur. Olayın ayrıntısını yakın zamanda Yıldıray Oğur, Taraf’ta yazdığından buraya almaya beis yoktur: “İddianame Mahir Kaynak ve ses kayıtlarına dayanınca, savunma da bu iki sağlam delili çürütmek üzerine kuruldu. (…) Mahkemede tanık olarak dinlenen nörolog Gençay Gürsoy, ‘Kanaatim bu kişinin kendisini tedavi ettiğim sıralarda dış dünyayı gerçek bir şekilde objektif olarak yorumlamasının ve değerlendirmesinin mümkün olmadığı yolundadır’ diye ifade verdi.”
   </p>
   <p>
    32 sanıklı Madanoğlu Davası’nı 1974’te karara bağlayan mahkeme bütün sanıkların beraatine hükmeder. İlhan Selçuk, Gürsoy’un eskiden beri tanıdığı birisidir. Bu konunun fazla gündeme gelmesinden yana olmayan Gürsoy, “Tanıklığın, davanın gidişine etki edecek bir tanıklık olduğunu iddia edemem, bilemiyorum.” diye savunuyor kendini. 12 Mart’tan sonra da Türkiye’de durulmaz. Sırada 12 Eylül vardır. Gürsoy, 1978-80 arasında İstanbul Tabip Odası Genel Sekreterliği yapar. Ülkede bir darbe havası zaten sezilmektedir. Gençay Gürsoy, bu sefer de darbeden dört ay önce Paris’te bir hastaneye gider, Reha Tolun’la birlikte. Oradan Brüksel’deki Dünya Nöroloji Kongresi’ne geçtiklerinde kongre başkanı onun ismini anons etmektedir: “Bize ‘Oturun, sakin olun’ dedi. Biz ‘Ne oldu?’ dedik. ‘Dün gece sizin ülkede hükümet gitti, askerî darbe oldu’ dedi.”
   </p>
   <p>
    12 Mart’ta olduğu gibi 12 Eylül’ü de yurtdışında karşılayan Gençay Gürsoy, Allah’ın şanslı kulu muydu? “Tabii canım, kesinlikle.” Bülent Tanör, Hüseyin Hatemi gibi isimlerle birlikte o da 1402’nin ilklerinden olarak üniversiteden uzaklaştırılır. Bülent Tanör Cenevre’de, Korkut Borotav Zimbabve’de öğretim üyeliği yapabilirken; Gürsoy, Norveç, İsveç ve İngiltere’den teklifler almasına rağmen pasaportunu geri alamadığından dışarıya çıkamaz. Mecburen muayenehane açar, yurtdışındaki tecrübelerini değerlendirdiği bir de bilgisayarlı tomografi laboratuarında çalışır. Bu süreçte, ders kitaplarında yazdıkları çıkarılır, makaleleri matbaadaki dergiden geri çekilir. Ona göre bunlar üniversitenin işgüzarlığından olan şeylerdir. Üniversiteye ancak 1990’ların Türkiye’sinde geri dönebilen Gürsoy, 2006’da ise emekli olur.
   </p>
   <p>
    Sonrasında, 28 Şubat dediğimiz süreç ise Gençay Gürsoy ve çevresinde hiç hissedilmez: “Hani askerî çevrelerle teması olan arkadaşlar daha bilgi sahibidir belki ama biz olayın o tarafını hiç yaşamadık.”
   </p>
   <p>
    4-5 yaşında iken kulağındaki rahatsızlıktan dolayı babası hükümet tabibine götürür onu. Ancak hükümet tabibinin başka bir yerde tavla oynadığı hâlde kendisine bakmak istememesini hiç unutamayan Gürsoy, bu olaydan dersler çıkarır kendince: “Ben tıbbın mekanik tarafını çok önemsemem. Hastalıkların birçoğu zaten ya kendiliğinden iyileşir ya kötüleşir. Hastayı ikna etmek, onu dinlemek son derece önemli, hasta kendisini anlatır zaten. Tedavinin yarısı hastayı dinlemektir yani.”
   </p>
   <p>
    Peki, “Kitaplarda, makalelerde yazanları uyguladık. Artık günahı yazanın boynuna!” diyen bunca yıllık nöroloğun, vicdanen rahatsız olduğu bir şeyler yok mudur? “Geriye doğru baktığımız zaman kılıç artıklarının hesabını vermezsiniz.” dese de tıbbi eğitimde ileri sürülen her yöntemin buna açık olduğunu söylemektedir Gürsoy: “Tek tek bireyler üzerinden doğrusu yıllar boyu biz bu ameliyatı niye yaptık diye kendimi sorguladığımı hatırlıyorum. Çünkü diyabetli bir hasta idi, isim olarak hatırlamıyorum, ama boyun damarlarını genişletme kararı almıştık. Aradan 3-5 sene geçtikten sonra, anlaşıldı ki bulduğumuz bulgular çok da patolojik değildi. Yani o ameliyata ihtiyaç yoktu. O ameliyattan dolayı o hastayı kaybettik. Bu benim yıllar boyu unutamadığım, hâlâ zaman zaman böyle hekimlik, suçluluk kâbusları geçirdiğim bir olaydır.”
   </p>
   <h3>
    <span>
     ÖDP’nin kurucularından
    </span>
   </h3>
   <p>
    İstanbul Tıp Fakültesi Nöroloji Anabilim Dalı Başkanlığı görevini üstlenmiş, 2002-2006 yılları arasında İstanbul Tabip Odası, 2006-2010 yılları arasında da ikişer dönem Türk Tabipler Birliği Başkanlığı yapmış, TTB Yüksek Onur Kurulu üyeliği, Türk Tabipleri Birliği Merkez Konseyi Başkanlığı ve ayrıca Üniversite Asistanları Derneği Başkanlığı görevlerinde bulunmuş Gürsoy, siyaseten de aktif bir isim. İnsan Hakları Derneği ve İnsan Hakları Vakfı’nın da kurucularından olan, Toplumsal Araştırmalar Kültür ve Sanat için Vakıf Başkanlığı da yapmış Gürsoy, Sosyalist Birlik Partisi’nin kuruluşunda da katkı sağlamış. Takım tutmayan, Alevi nefesleri ile bozlak ve klasik müzik seven, eskimiş tahtalardan el işi oyma heykeller yapan, 2008’de sabah saat 5’te bir sebeple gözaltına alınıp bırakılan, Mahmut Esat Bozkurt’un hukuki referanslarını yaşatan bir adalet sisteminden hâlen çekindiğini söyleyen Gençay Gürsoy, Özgürlük ve Dayanışma Partisi’nin (ÖDP) de kurucularından. 3 yıldır da daha çoğulcu, sadece solu içermeyen bir siyasi yapılanmayı hedefleyerek ÖDP’den uzaklaşmış. Şimdilerde ise yeni oluşturulan Eşitlik ve Demokrasi Partisi ile Yeşiller, BDP, Alevi ve gayrimüslimler gibi daha pek çok çevreleri de içine alan bir şemsiye örgüt olan, İhsan Eliaçık Grubu ile de bazı eylemleri beraber yapan Halkların Demokratik Kongresi’nde (HDK) yürütme kurulu üyesidir. HDK, seçimlere doğru Halkların Demokratik Partisi (HDP) adıyla bir ittifak partisine dönüşecekse de Gürsoy burada geri planda kalacak.
   </p>
   <p>
    1970’te, beş yıl evli kalacağı Norveçli Jane ile hayatını birleştiren, ikinci evliliğini Boğaziçi Üniversitesi’nde hocalık yapan Mardinli Mungan ailesinden Esra Mungan ile gerçekleştiren Gürsoy, 4 torun sahibi olduğu oğlu Kerem’in doğmasını hayatının dönüm noktası sayıyor. Bu tarihten sonra kendini ayakları artık daha yere basan biri olarak gören Prof. Dr. Gençay Gürsoy, 1993’te, ölümle yüz yüze geldiği bir olayı da hayatının unutulmazları arasında görüyor. Köy boşaltma olaylarının yaşandığı 1993 yılının 23-25 Nisan günlerinde, aralarında İnsan Hakları Derneği Genel Sekreteri Hüsnü Öndüt, Tarık Ziya Ekinci ve Gençay Gürsoy ile bazı gazetecilerin de bulunduğu bir grup Diyarbakır merkez ve ilçelerinde inceleme yapmak için yola çıkar. Bismil Kaymakamı’nın güvencesi ile Tepecik köyüne doğru yol almaktadırlar: “Kaymakam yanımıza bir askerî birlik vermişti. 3-4 arabalık bir konvoyuz. Sonra askerî birlik bizi bıraktı, bir düzlüğe çekildi. Arkalarını döndüler ve orada duruyorlar. Aramızda 200 metre mesafe var veya yok. Köyden iki korucu ateş ederek üstümüze doğru gelmeye başladı. O anda hayatın işte bu kayıp mezrada noktalandığını düşündüm. Askerlerle danışıklı dövüş… Asker kendisi yapmıyor, korucuya yaptırıyor. Yani sivil toplum örgütleri, medya ayağını denk alsın mesajıydı o. O mekanizmayı artık kavramış durumdayız. Ama ne kadar gözü kara olduklarını çok net şekilde kafamıza çakan bir olaydı bu. İnsan tabii böyle bir şeyle karşı karşıya gelince de hayatın hesabını daha çok vermeyi düşünüyor. Kalan ömrümü ben barış ve bu meselenin çözümü için harcama kararını bir kez daha orada çok net şekilde verdiğimi düşünüyorum.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34047), [web.archive.org (arşiv bağlantısı)](http://web.archive.org/web/20121201063857/http://www.aksiyon.com.tr:80/aksiyon/newsDetail_getNewsById.action;jsessionid=8C32F43342BA196574E0AC73C3369C8C?newsId=34047)
