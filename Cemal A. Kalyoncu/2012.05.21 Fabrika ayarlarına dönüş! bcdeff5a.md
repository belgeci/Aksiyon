# Fabrika ayarlarına dönüş!

*Cemal A. Kalyoncu 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Takrir-i Sükûn, Varlık Vergisi, 6-7 Eylül gibi hadiselerle ‘fabrika ayarları’ ile oynanan ve birlikte yaşama ortamı zafiyete uğratılan toplumun gayrimüslim algısı medya yoluyla istenen kıvama getirildi evvela. Önceki hafta sonu ise Medialog Platform’un öncülüğünde fabrika ayarlarına dönüşün yolları arandı.
  </font>
 </div>
 <div id="newsText">
  <font class="detail-text">
   <p>
    Belçika’da ırkçı bir partinin başkanı,  kendisi ile röportaj yapmaya gelen Belçika doğumlu dördüncü nesil bir Türk gazeteciye “Benden iyi Flamanca konuşuyorsun. Fakat bu seni Belçikalı yapmaz. Günün birinde kiliseden ihtida belgesi getirirsen o zaman senin entegre olduğuna inanırım.” diyebiliyordu. Hatırlanacağı gibi 2007 yılında Hollanda Parlamentosu’nda, sokaklarda Türkçe konuşmanın yasaklanması tartışılmıştı. Teklifi azınlık bir grup yapmıştı ama böyle bir mesele Hollanda gibi ‘özgürlüklerin beşiği’ sayılabilecek bir ülkede konuşulmuştu.
   </p>
   <p>
    Bunları bizlerle paylaşan, Fransa’dan Belçika’ya, Almanya’dan İspanya’ya kadar 12 yıl boyunca Avrupa’da görev yapmış bir Türk gazeteci olan Tercan Ali Baştürk’tü. Çalıştığı ülkelerin medyasında Türklerle ilgili haberlerin veriliş tarzından muzdaripti o da. Türkiye’de ‘Bir Ermeni, Yahudi iş adamı’ gibi sıfatlarla sunulan haberler Avrupa basınında ‘Bir Türk kaza yaptı, bir Türk karısını öldürdü, hırsızlık yaptı’ diye veriliyordu. Onun için Baştürk, kendisini Türk medyasında gayrimüslim algısı’ konulu çalıştayda ‘damdan düşen’ olarak tanımlıyordu.
   </p>
   <p>
    Önceki hafta sonu Heybeliada’da, Gazeteciler ve Yazarlar Vakfı Medialog Platform ile Kültürlerarası Diyalog Platformu’nun düzenlediği toplantıda iki gün boyunca ‘medyada gayrimüslim algısı’ üzerine fikir jimnastiği yapıldı. Toplantıya Şalom Gazetesi Genel Yayın Yönetmeni İvo Molinas, Agos Gazetesi yazarı ve Bilgi Üniversitesi Öğretim Üyesi Ohannes Kılıçdağı, İstanbul’da yayımlanan tek Rumca gazete Apoyevmatini’nin Genel Yayın Yönetmeni Mihail Vasiliadis, İstanbul Katolik Süryani Vakıf Başkanı Zeki Başatemir, Gazeteciler ve Yazarlar Vakfı Başkanı Mustafa Yeşil, Star Gazetesi’nden Sibel Eraslan ve Ergun Babahan, Radikal’den Oral Çalışlar, Orhan Kemal Cengiz, Zaman Gazetesi’nden Ali Bulaç ve Cihan Haber Ajansı Genel Yayın Müdürü Abdülhamit Bilici, Taraf Gazetesi yazarları Alper Görmüş, Prof. Ayhan Aktar, Ayşe Hür, Today’s Zaman’dan Yonca Poyraz Doğan, Kanal A’dan Ali Değirmenci, Sabah Gazetesi’nden Yavuz Baydar, Gazeteciler ve Yazarlar Vakfı Medialog Platform Genel Sekreteri Erkam Tufan Aytav ve yine aynı kurumdan Tercan Ali Baştürk ve bizler katıldık.
   </p>
   <p>
    Şimdilerde Medialog Platform’da görev yapan Tercan Ali Baştürk, konuşmasına ‘dejavu yaşadım’ diyerek başladı. Zira, ‘medyada gayrimüslim algısı’ adıyla iki gün boyunca tartışılan azınlıklara yönelik asırlık meselelerin 2012 Avrupa’sında da, 1908 Osmanlı’sında yaşananlardan çok farklı olmadığını hatırlattı. Ve “Benzer tartışmaları Avrupa’daki öteki olan Türkler olarak bütün ülkelerde senelerdir yaşıyoruz.” dedi. Mesela İspanya’da iken yazılarında Kurtuba yerine Kortoba, İşbiliye yerine Sevilla diye yazması konusunda bir arkadaşı tarafından uyarılmıştı. Konusu ‘gayrimüslim algısı’ olan meseleye Baştürk’ün anlattıkları ışığında bakınca Türkiye’deki azınlıkların yaşadıklarına dair daha kolay empati yapar bulduk kendimizi.
   </p>
   <p>
    Katılımcılar Heybeliada’daki tam adıyla Rum Ortodoks Ruhban Okulu’nu gezerek başladı programa. 1844 yılında din adamı yetiştirmek üzere kurulan okul, 1971’de Türkiye’deki tüm özel yüksekokulların devlet denetimine girmesi kararı nihayetinde Fener Rum Patrikhanesi’nin buna karşı çıkması ile teoloji eğitimini durdurmuştu. Fakat lise düzeyindeki eğitim 1985 yılına kadar devam etti. O tarihten sonra öğrenci almayan okul, bugün açılsa 100 civarında öğrencisi olur diye tahmin ediliyor. Okulu gezdiren başrahip, manastırın ise 9. yüzyıldan beri faaliyetlerini hiç durdurmadığını hatırlattı.
   </p>
   <p>
    <img alt="" height="300" src="http://web.archive.org/web/20140810104444im_/http://medya.aksiyon.com.tr/aksiyon/2012/05/21/cemal-azinlik-2.jpg"/>
   </p>
   <p>
    <strong>
     Ötekileştirme başlıyor...
    </strong>
   </p>
   <p>
    Gazeteci Yavuz Baydar’ın moderatörlüğünde, Gazeteciler ve Yazarlar Vakfı Başkanı Mustafa Yeşil’in açış konuşmasıyla başlayan program Prof. Ayhan Aktar’ın meselenin tarihsel analiziyle tartışmaya açıldı. Osmanlı’nın son dönemlerinde işgale uğraması ve Ziya Gökalp gibi isimlerin öncülüğünde, zamanla kültürel değil de etnik temeller üzerine oturmaya başlayan milliyetçilik algısının oluşması ile ‘ötekileşmenin’ başladığını vurguladı Aktar. Ayşe Hür’ün altını çizdiği gibi ‘travma olmadan ötekileştirme başarıya ulaşamıyordu.’ Bunun için planlı bir süreç yaşanması gerekiyordu.
   </p>
   <p>
    <img alt="" height="312" src="http://web.archive.org/web/20140810104444im_/http://medya.aksiyon.com.tr/aksiyon/2012/05/21/cemal-azinlik-3.jpg"/>
    Aktar, bu dönemde Müslüman olan ve Türkçe konuşan herkesin ‘Türklük’ şemsiyesinin içine tıkıldığını söyledi. Türkiye’de devleti kuran kadro bunu 1925 Takrir-i Sükûn Kanunu ile içselleştirdi. ‘Vatandaş Türkçe konuş’ kampanyaları ile başlayıp Varlık Vergisi, 6-7 Eylül ve sonraki yıllarda yaşanan hadiselerle medyanın da işlevselliği sayesinde ‘ötekileştirme’ tamamlanmıştı.
   </p>
   <p>
    Prof. Dr. Ayhan Aktar’ın, iki gün süren çalıştaya damgasını vuran ‘fabrika ayarları’ tespiti, kurucu kadronun asker ve memurları eli ile yürütülen projenin ne kadar başarılı olduğunu hissettiriyordu geçen zaman içinde. Aktar, tek parti döneminde yapılanların fabrika ayarlarını bozduğunu söyledi. Fabrika ayarlarını sıfır noktası sayarsak yüklenen her ayar Osmanlı’da örnekleri görülen birlikte yaşayabilmenin mayasını bozmuştu. Tabii bu duyguların yerleşmesini sağlayacak olan basındı. Ergun Babahan, Türkiye’de ‘devlet ideolojisi ile basın kuruluşları arasında dünyada olmayan bir ortaklık’ olduğunu söylüyordu. Radikal Gazetesi yazarı Oral Çalışlar ise, burada az bilinen bir gerçeği hatırlatmış, Takrir-i Sükûn Kanunu’nun akabinde Ahmet Emin Yalman başta olmak üzere dönemin önemli gazetecilerinin, yani basının sürgüne gönderilip idamla korkutularak biat etmesi sağlanmıştı. Alper Görmüş teşhisi farklı yapıyordu: “Bizim ülkemizde medya devletin çocuğu olarak doğdu.” Toplumun taleplerini dile getiren değil devletin yapmak istediklerini, biraz da korku sosuyla yayan araç hâline gelmişti ona göre medya.
   </p>
   <p>
    Sonuç bildirisine de yansıdığı gibi, nihayetinde  “II. Meşrutiyet ile Cumhuriyet’in ilanı arasında görece özgür ve çok sesli olan basın, 1925 yılındaki Takrir-i Sükûn ile bu özelliğini kaybedecekti. Ve devlete bağımlı hâle gelen basın o günden beri -çoğunluk ve azınlık ayrımı yapmaksızın- din ve inanç gruplarının, etnik grupların mağduriyetlerini ya görmeyecek, gördüğünde ise olumsuz bir şekilde ele alacaktı.”
   </p>
   <p>
    Ergun Babahan basındaki başka bir hususa dikkat çekerek, Türkiye’nin, Sovyet ülkeleri haricinde ajan gazeteci faaliyetleri en çok olan ülke olduğu bilgisini paylaşıyordu toplantıda. Ayhan Aktar ise Sovyetler’e ilk temsilci gönderen gazetenin Hürriyet (Ömer Sami Coşar’ı) olduğunu anlatıyordu. Aktar, Ömer Sami Coşar’ın biri Hürriyet olmak üzere iki yerden emekli olduğunu söylüyordu. Diğer kurum ona göre MİT’ti. Soner Yalçın’ın 2 Eylül 2007 tarihli Hürriyet Gazetesi’nde yazdığı satırlar da bu iddiayı güçlendiriyordu. Önemli arşiv ve kitapları ile bilinen Coşar, 1984’te öldükten sonra, arşivi sahaflara düşmüş, MİT Müsteşar Yardımcısı Hiram Abas da konuyla ilgilenmişti: “Basımı yapılmayan kitapların kendi arşivlerinde olmasının iyi olacağını düşündü. Ayrıca dosyalarda özel bilgiler de olabilirdi. Bir gün İnal Kitabevi’ne dört sivil MİT görevlisi geldi. Rahmetli Coşar’ın kitaplarının bir bölümünü satın aldılar. Satın alan, kurum olarak MİT miydi, yoksa Hiram Abas kendi kütüphanesi için mi almıştı, bilinmiyor.” Coşar hakkında anlatılacakları önemli kılan şu bilgiyi de verip geçelim: Coşar, Kıbrıs’ta Kanlı Noel katliamıyla ilgili ilk fotoğrafları ve haberleri dünyaya ulaştıran gazeteciydi. Bu tarz gazetecilik istenilen ‘fabrika ayarlarının’ yapılması için gerekli bir yöntemdi. Hatta Radikal yazarı Orhan Kemal Cengiz, 15-20 senedir insan hakları konusunda avukatlık yaptığını, bunların çoğunda da azınlıkları savunduğunu hatırlatarak Zirve Katliamı öncesi Malatya’da yerel basının tavrının dikkate değer olduğunu söyledi. Yerel medyaya da epey iş düşüyordu bu konuda anlaşılan.
   </p>
   <p>
    Fabrika ayarlarının bozulmasının sonucu ne mi oldu? Bu süreç, Şalom Gazetesi Genel Yayın Yönetmeni İvo Molinas’ın gündeme taşıdığı şu örnekle de tamamlanmıştı aslında. Molinas, yakın zamanda yapılan bir araştırmanın sonuçlarını dile getirerek, ‘hangi kesimi komşu olarak görmek istemezsiniz’ sorusuna öncelikle eşcinseller, ikinci sırada Yahudiler cevabı verildiğini hatırlatıyordu. Bu cevabı verenlerin yüzde 60’ı Yahudileri tanımadıklarını da söylüyordu, aynı araştırmada.
   </p>
   <p>
    Molinas, bir örnek daha veriyor ve geçen korkulu süreçte İspanya’dan Osmanlı’ya göçen Yahudilerin kullandığı Ladino dilinin kullanılmayarak unutulduğunu beyan ediyordu. Ve bugün Yahudi genç nesilleri bu dili konuşamıyordu artık. Tutunamayacaklarını anlayanlar Türkiye’den ayrılmıştı zaten.
   </p>
   <p>
    <strong>
     Farklı din ve inanç grupları
    </strong>
   </p>
   <p>
    Masanın bu tarafında da bu duyguları besleyen durumlar hatıralarda yer etmişti. Kanal A’da çalışan Trabzon doğumlu Ali Değirmenci, ilkokul beşinci sınıfa kadar Yunanistan’ı hep küçük ‘y’ ile yazma refleksi geliştirmişti kendi kendine. Yani karşılıklı bir güvensizlik ortamı tesis edilmişti geçen sürede. Bunun yanında önyargılar da her kesimin yüzleşmesi gereken önemli engellerin başında geliyordu artık. Ali Bulaç’ın da belirttiği gibi Türkiye’de yaşayan standart insanın var olan T.C. İslam kimliği yanında bir de resmî, ulusal kimlikleri bu sorunlara yaklaşımda farklılıklar teşkil edebiliyordu. Bu hususta Medialog Platform Genel Sekreteri Erkam Tufan Aytav’ın altını çizdiği bundan sonra ‘amaç bağcıyı dövmek değil, üzüm yemek olmalıydı’ artık. Bulaç’ın, çocukluğundan örnek vererek, Selçuklulardan gelme bir alışkanlık olan ‘mezarlıklar ve ibadethaneler’ paydası hariç hep birlikte yaşamanın yolları aranmalıydı. Bu da sonuç bildirisinde ‘Türkiye’nin Osmanlı geçmişinde farklı unsurların bir arada yaşama deneyimleri,  daha iyi bir gelecek için ilham kaynağı olabilir.’ şeklinde yer buldu. Her kesimin, sorunların kendisinden kaynaklı bu noktalara gelmediğini bilerek, karşısındakini suçlamak yerine açılan bu yola nasıl katkı yapabileceğini düşünme zamanıydı.
   </p>
   <p>
    Ohannes Kılıçdağı, ‘gayrimüslim’ ifadesinde de bir ötekileştirme vurgusu olduğunu söyleyerek bunun yerine başka bir ifadenin tercih edilmesi önerisini getirirken İvo Molinas, ‘buna çok takılmamak lazım’ düşüncesindeydi. Bu husus da sonuç bildirisinde “farklı din ve inanç grupları” ifadesi olarak kayıt altına alındı.
   </p>
   <p>
    Aslında medya üzerinden azınlık muamelesi gören sadece farklı din ve inanç grupları değildi.  Müslümanlar da aynı konudan muzdaripti, aynen Sibel Eraslan’ın vurguladığı gibi: “Medyamızdaki gayrimüslim ve Müslim algısında fark görmüyorum.”
   </p>
   <p>
    Bunu, bir eleştiri olarak değil de tespit açısından not düşerek, bu programa katılıp gazetelerinde yazı yazanlar üzerinden de görmek mümkündü. Çünkü, Ruhban Okulu’ndaki yemekte başrahibin, yemek öncesi dua etmek için ayağa kalkmasını gözlemleyen yazarlar, bu durumdan rahatsız olup olmadıklarını anlamak için yemekteki muhafazakâr katılımcı kitleyi izlediklerini beyan etti köşelerinde. Hâlbuki, Müslüman için Türkçe veya Rumca edilmesinden ziyade Allah’a şükrün dile getirilmesi önemli idi. Bu bilindikten sonra rahatsızlık bir yana Müslüman’a düşen duaya âmin demekti.
   </p>
   <p>
    Ayhan Aktar, toplantının ilk günü ortaya attığı kavrama ek olarak bir soru daha sordu: “Devlet fabrika ayarlarını kendi kendine değiştirir mi?” Türkiye’de son yıllarda yaşanan değişim, işte bu sorunun cevabını teşkil edecek denebilir. Bunun için herkese vazifeler düşüyor. Mihail Vasiliadis, çözüm için fazla zamanlarının olmadığını söylese de sonuç bildirisinde dile getirilen 20 kadar madde bu işin bir başlangıcı sayılmalı artık.
   </p>
   <p>
    <strong>
     Sonuç bildirisinden
    </strong>
   </p>
   <p>
    Balkan Savaşları ile başlayan ve mütareke yıllarıyla devam eden İstanbul ve Anadolu’nun işgalinin sebep olduğu travma, Cumhuriyet dönemindeki farklı din ve inanç gruplarına yönelik tutumun en önemli belirleyici unsuru olmuştur. Yaşanan travma Cumhuriyet’i kuran kadrolar tarafından içselleştirildi ve eğitim sistemi, basın yolu ile sonraki kuşaklara aktarıldı.
   </p>
   <p>
    1920’li yılların ikinci yarısından itibaren farklı din ve inanç gruplarının devlet kadroları içinde tasfiyesi yaşandı. Bu uygulamalar da ayrımcılığı artırdı.
   </p>
   <p>
    Türkiye’de farklı din ve inanç gruplarının yaşadığı ayrımcı deneyimlerin benzerini Avrupa medyası da yabancı düşmanlığı ve İslamofobi olarak yaşatmaktadır.
   </p>
   <p>
    Nefret söylemi bağlamında yazılı basınının yanı sıra,  televizyon, sinema ve sosyal medyanın da dikkate alınması önemlidir.
   </p>
   <p>
    Her toplumsal kesim, eleştirilerini gündeme getirirken öz eleştiriyi de ihmal etmemeli; ayrımcılık ve nefret söylemlerinden kaçınmalıdır. Yerel medyanın farklı din ve inanç gruplarına yönelik nefret söyleminde rolü göz ardı edilmemelidir.
   </p>
   <p>
    Nefret söylemlerini ve ötekileştirmeyi önlemek açısından medyanın kendi öz denetim mekanizmalarını oluşturması önemlidir.
   </p>
   <p>
    Ayrımcılık ve nefret söylemini önlemek üzere uygulama kabiliyeti olacak şekilde hukuki düzenlemeler yapılmalıdır. İnsanın doğasında “ötekileştirme” sorunu vardır. Ayrımcılık ve nefret söylemini önlemek için cezai müeyyideler uygulanmalıdır.
   </p>
   <p>
    Ulusal ve yerel medyada farklı din ve inanç gruplarının görünürlüğünün artması empati kurulmasına ve diyaloga katkıda bulunacaktır.
   </p>
   <p>
    Yerleşik olumsuz zihniyet kalıplarının değiştirilmesinde siyasi, dinî ve toplumsal kanaat önderlerine büyük görev düşmektedir.
   </p>
   <p>
    Toplumsal kesimler sorunlarının kaynağı olarak birbirlerini görmemeli, demokrasi ve insan hakları için birlikte mücadele etmelidir.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32623), [web.archive.org (arşiv bağlantısı)](http://web.archive.org/web/20140810104444/http://www.aksiyon.com.tr/aksiyon/newsDetail_getNewsById.action;jsessionid=8519B1C1CA4D58BFB82017645E8EF753?newsId=32623)
