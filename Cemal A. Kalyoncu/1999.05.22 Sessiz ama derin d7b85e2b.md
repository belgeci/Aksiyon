# Sessiz ama derin

*Cemal A. Kalyoncu 1999.05.22*

<div>
 <p>
  <font>
   Kurtuluş Savaşı yılları. Annem 4—5 yaşlarında. Bir gece yüzlerce İngiliz askeri Cağaloğlu’ndaki evlerinden gelip babasını götürüyorlar.
   <br/>
   <br/>
   İkibuçuk yıl kalıyor Malta’da. Bir noktada esir. Dedem Prof. Dr. Esat Işık, çok başarılı bir göz doktoru. Bir buluş yapmış. Göz muayenesinde kullanılan alet geliştirmiş. Patent almamış ama bu ona uluslararası ün kazandırmış. Bir papaz geliyor hapishaneye. Ameliyat olmazsa kör olacak. Dedeme ‘Ameliyat yapar mısın?’ diyor. O da ‘Tabi’ diyor. Ameliyattan sonra papazın gözü açılıyor ve dedeme ‘Siz beni ışığa kavuşturdunuz benden ne isterseniz isteyin. Buradan kaçırmak dahil’ diyor. Dedem ‘Bu iş bitecek ve Türk gemileri buradan alacak bizi’ diyor. ‘Ama sizden tek bir şey rica ediyorum. Bana İngiliz istihbaratı hakkında bilgi verin. Nasıl işliyor?’ Papaz anlatıyor. Dedemin evde anlattığı tek hikaye bu. Bir de annemi çağırıp ‘Bir gün sen de evinde kocanla kavga edersen İngiliz parmağı ara’ diyor. O kadar. Bizim ailede hiçbir zaman insanlar ne yaptıklarını anlattılar ne de anı yazdılar. Evde hiç hatırlamıyorum ben şunu, bunu yaptım diye anlatan birini. Halbuki dedem Dr. Esat Işık, buluş yapmış, kitabı yazılacak bir doktordu. Dayım Hasan Esat Işık da büyükelçilik, savunma bakanlığı yapmış birisi. 1963 Ankara Anlaşması’nın müzakerelerini de yürütmüş.”
   <br>
    <br>
     Zeynep Atikkan’ı (Fatma Zeynep Atikkan Gültekin aslında) Hürriyet gazetesinde haftanın üç günü yazdığı köşe yazılarından biliyoruz. Daha öncesinde de çeşitli gazetelerde çalışmış bir isim. Çerkez asıllı. Kamuoyu önüne çıkmak istemeyen, hatta bilerek geri planda kalmaya çalışan bir kişi o. Dedeleri arasında sadrazamlar, paşalar oldukça fazla. Kendisiyle görüşmek istediğimizde “Benim çok fazla renkli bir hayatım yok. Fazla inişler çıkışlar da yok hayatımda. Çalışkan, iyi okuyan bir kız çocuğuydum. Nereden geldim aklınıza onu da anlamadım” diyerek önce görüşmek istemiyor bizimle. Sonradan anlattığına göre Çerkezlerde ‘ben yaptım, ben ettim’ demek, ‘kendinden bahsetmek’ ayıp sayılıyormuş. O yüzden yukarıda anlattığım hatıraların dışında, Osmanlı’da ve Türkiye Cumhuriyeti’nde önemli görevler üstlenmiş aile bireyleri yaptıklarını anlatmaz, kendilerine saklarmış. Zeynep Hanım, ısrarlarımız karşısında böyle bir ayıp işlemeyi göze alarak bizimle konuşmayı kabul ediyor. Onun bu özelliği ailesinden kaynaklanıyor galiba, belki de gen meselesi. Meslek hayatında da çok yakın ilişkiler kurmaktan kaçınmaya çalışıyor: “Le Monde’un kurucusu ‘gazetecilik ilişki ve mesafe mesleğidir’ der. Ama Türkiye’de mesafe gitti bir tek ilişki kaldı. Ben temaları tartışan bir insanım, hiç kimseye yönelik gizli gündemim yok”. Zeynep Atikkan insanların kendisini geri planda birisi olarak benimsemesini istiyor.
     <br>
      <br>
       Paşa kızı olmadım
       <br>
        <br>
         Zeynep Atikkan, Hava generali Mehmet Sadettin Paşa ile Arife Tomris (Işık) Hanım’ın ikinci çocuğu olarak 1951 yılında babasının askeri vazife ile İngiltere’de bulunması sebebiyle Londra’da dünyaya gelir. Ailenin ilk çocuğu 1945’te doğan Esat Işık’tır. (Esat Bey, Zeynep Hanım’a göre ‘Sevimsiz bir iş’ olan moleküler biyoloji ile uğraşan bir bilim adamı. Amerika’da bulunuyor.) Zeynep Hanım’ın babası Mehmet Sadettin Paşa, Türkiye’de askeri okulu bitirdikten sonra İngiliz Hava Harp Akademisi’ni de bitirir. 27 Mayıs İhtilali öncesi İngiltere’de ataşedir. Sadettin Paşa, ihtilalcilerle bir ilişki kurmaz. Ama ekibe muhalif bir çizgi de çizmez. İhtilalle birlikte tayini İzmir’e çıkar. Onun bu tayine tepkisi istifa ederek Türkiye’ye sivil dönmekle olur. Henüz 50 yaşındadır. Sonrasında yönetim kurulu üyesi, büyükelçi ol tekliflerini ‘Ben buyum, yapamam’ diyerek kabul etmez. Bir paşa kızı olarak anılır Zeynep Hanım: “Öyle bir tanımlama var. Çok enteresandır. Erkekler değil de subay kızları daha çok özdeşleşirler subaylıkla.” Paşa kızı olmak belli ayrıcalıklara sahip olmak demek aynı zamanda. Ama o yatılı okuduğu için bu tür bir ortamdan uzaktır: “Evlerinizde emir erleri oluyor. Ben hiç bir zaman orduevlerine gitmedim. Oralarda tahsil yapmadım. Onları yaşamadım. Doğrusu öyle ayrıcalıklara da rağbet etmeyen bir aile yapımız var.”
         <br/>
         <br/>
         Meyyale’nin torunu
         <br/>
         <br/>
         Zeynep Atikkan’ın babası Sadettin Paşa, tıp tarihinde önemli bir buluşu olan Prof.Dr. Esat Işık’ın Sadi, Sadettin, Dürdane ve Sedat adlı dört çocuğundan ikincisi. Zeynep Atikkan’ın dedesi Esat Işık, Fransa’da tıp eğitimi sırasında ofpermaskop denen göze bakmak için kullanılan bir alet geliştiriyor. Patent alarak alete adını veremiyor ama kendisi daha sonra Ofpermaskop Esat diye anılıyor. Öğrencilik yıllarında siyasi hareketin içine giren Esat Bey, Türkiye’ye dönüyor ve Jön Türkler’le tanışıyor. İttihatçı hareketin içinde yer alıp Milli Komite toplantılarında etkin olan bir kişi olarak çıkıyor. Esat Bey’in hanımı ise gazeteci Hıfzı Topuz’un geçen aylarda yazmış olduğu bir aile tarihi kadar Osmanlı tarihine de değinen ve kitaba da adını veren Meyyale’nin kızı Makbule Hanım. Meyyale Çerkez asıllı. Sarayda yetişmiş ve Nevşehirli Musa Paşa’nın oğlu Vezir Hasan Hilmi Paşa ile evli. Hıfzı Topuz’la Zeynep hanımın anneanneleri kardeş. Zeynep Atikkan başta da dedim ya Sadrazam ve paşalardan müteşekkil bir sülaleye sahip. Biraz daha eskilere gidersek Zeynep Hanım’ın dedesinin babası Sadrazam Arif Paşa’nın oğlu Neş’et Bey, dedesinin annesi ise Reji Komiseri Gürcü Yusuf Paşa’nın kızı Fatma Hanım.
         <br/>
         <br/>
         Böylesine etkin bir aile içerisinde bulunan Zeynep Hanım, babasının askeriyeden istifa edip 1960’ta Türkiye’ye dönmesine kadar yurtdışında okur ilk okulun üç sınıfını. Son iki seneyi de Moda İlkokulu’nda tamamlar. Ardından Fransızca eğitim veren Fransız Kız Lisesi’nde (Notre Dome de Sion) eğitimine devam eder. Annesi Tomris Hanım da aynı okul mezunudur. Bu okulun kızını bastıracağını düşünür. Bir de Fransızcasız yaşanabilir ama İngilizcesiz yaşanamaz diyerek kızının İngilizce de öğrenebileceği Robert Kolej’e geçmesini telkin eder. Ama o yatılı okumanın getirdiği sıcak arkadaşlık ortamını terk etmek istemeyince buradan mezun olur. Sonra Fransız okullarının burs sınavını kazanır ve Fransa’da Siyasal Bilgiler okur, 1970—73 arası. Ardından iki yılda gazetecilik eğitimi alır. Siyasalı okumasının amacı da zaten çocukluğundan beri düşlediği gazeteci olmaktır, ama sonra “şimdiki aklımla siyasal yerine tarih okurdum” diye düşünür. Fransızların bu Siyasal Bilgiler’i, Ankara Siyasal’ın model olarak örnek aldığı okuldur. Burası, Fransızlara devlet adamı yetiştirmekle ünlü, Mitterand, Jospin, Chirac’ların mezun olduğu okuldur. Zeynep Atikkan’ın sınıf arkadaşlarının çoğu bugün Avrupa Birliği’nde görev alır. Bir çoğu da müsteşar veya büyükelçidir. Atikkan, üniversite eğitimi sonrası birbuçuk yıl da Avrupa Birliği Komisyonu’nun Genel Sekreterliği’nde staj yapar. Bir de büyükelçilik, Dışişleri ve Savunma Bakanlığı yapmış dayısı Hasan Esat Işık 1963’teki Ankara Anlaşması müzakerelerini yürüten kişidir. Hem dayısının bu özelliği hem de onun arkadaşlarının buralarda görevli olması, ona mesleğinde iyi haberler yakalama fırsatı doğurur: “O yüzden Avrupa Birliği ile ilgili sağlam haber alıyorum.”
         <br/>
         <br/>
         12 Eylül sansürü onlara işlemez
         <br/>
         <br/>
         1978’de eğitimini tamamlayan Atikkan aynı zamanda akrabası da olan Hürriyet gazetesi Yazı İşleri Müdürü Salim Bayar’ı arar ve “Ben döndüm, gazetecilik yapmak istiyorum” der. Bayar bunu gazetenin Yayın Yönetmeni Nezih Demirkent’e iletir. Böylece Atikkan basın dünyasına girmiş olur. Dil bildiği için önce dış haberler, ardından da bir yıl içerisinde polis, adliye, sağlık muhabirliği yaparak her gazetecinin geçmesi gereken yolları arşınlar. Ekonomi muhabirliği kendini bulduğu yer olur. Bir sürtüşme sonucu birinci Hürriyet macerası sona erer. 12 Eylül olmadan Günaydın’lı yıllar başlar. Umur Talû, Necati Doğru, Faruk Türkoğlu ile birlikte daha ekonomi gazeteciliği ortada yokken Günaydın’da dört sayfa ekonomi sayfası hazırlar bu ekip. Ona göre bu sayfalar ekonomi sayfalarının babasıdır. 12 Eylül olur, bir çok haber sansüre takılır. Ama onlar bu sansüre takılmaz, ya da sansür onlara işlemez: “Biz ekonomi sayfalarında satır aralarında bayağı siyaset yapıyorduk. Muhalefet yapıyorduk. Ekonomi sayfasında olduğu için fazla dikkat çekmiyordu”.
         <br/>
         <br/>
         İkinci evliliği Bülent Gültekin'le
         <br/>
         <br/>
         Burada aldıkları paranın üç mislini teklif edince Güneş çıkmadan ekip halinde oraya transfer olurlar. Güneş’te önce ekonomi sonra da dizi yazılar hazırlar. Daha sonraki yıllarda dizi yazılar hazırlayan birisi olarak hatırlanacaktır Zeynep Hanım, burada yaptığı dizilerden dolayı... Güneş gazetesi Türk basınının en çok çalkantılı kurumu olur o dönemde. Yönetimde sürekli değişiklikler, gelenler, gidenler... Atikkan’a göre o dönem basınımızın en çalkantılı dönemlerinden biri olarak kitabı yazılacak bir dönemdir: “Maalesef not almamışım. Bence çok ayrıntılı yazılması gereken bir dönem. Bir sürü hastalık orada başladı basında”. Artık Güneş’te bir gelecek göremeyince iş bulmadan istifa eder. Çetin Emeç’in teklifi ile tekrar Hürriyet’e döner, 1989’da. Cengiz Çandar, Güldal Kızıldemir, Tülay Bilginer, Jülide Ergüder ile dizi yazılar hazırlamaya devam eder. 1994’te yine hazırlıksız olduğu bir teklifle karşılaşır. Ertuğrul Özkök ondan artık köşe yazmasını ister. Zeynep Göğüş’ün Hürriyet’ten Sabah’a geçmesi üzerine Zeynep Atikkan Hürriyet’in ikinci Zeynep’i olarak köşe yazmaya başlar. Ama yazarlığı sevmez, en azından kendisine yazar denilmesinden hoşlanmaz: “Bana yazar denmesinden hoşlanmıyorum. Önce gazeteciyim.”
         <br/>
         <br/>
         Atikkan, zamanının büyük bölümünü okumaya ayırıyor. Ona bu alışkanlık 85 yaşında olan ve hâlâ okumayı sürdüren, damadı Bülent Gültekin’e yurtdışından kitaplar sipariş veren annesi Tomris Hanım’dan geçmiş olsa gerek. İlk evliliğini Murat Yasa adlı bir kimya mühendisi ile yapan Atikkan’ın bu evliliğinden tek çocuğu olan Ayşe dünyaya gelir, 1983’te. İkinci evliliğini ise Merkez Bankası eski Başkanı Bülent Gültekin ile yapar. Üç yıl önce evlenirler, o kamuoyu önüne çıkmamanın gereklerini yerine getirircesine, sessiz sedasız, evlilik fotoğrafı bile çektirmeden...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 384 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15607), [web.archive.org (arşiv bağlantısı)](http://web.archive.org/web/20060528025006/http://www.aksiyon.com.tr:80/yazdir.php?id=15607)
