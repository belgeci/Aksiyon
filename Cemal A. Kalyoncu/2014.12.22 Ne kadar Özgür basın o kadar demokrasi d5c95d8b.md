# Ne kadar Özgür basın, o kadar demokrasi

*Cemal A. Kalyoncu 2014.12.22*

<div class="pNewsDetailMainContent" itemprop="articleBody">
 <p>
  Basın özgürlüğü ile rejim doğru orantı gösteriyor. Tarih boyunca rejim üzerine değişikliğe gitmek isteyenler önce basını hedef aldı. Tıpkı iki makale ve bir haberden dolayı gazetecilere ve basın kuruluşlarına darbe yapılmaya çalışılan ülkemizde olduğu gibi…
 </p>
 <p>
  Bir ülkenin basın özgürlüğü liginde gerilemesi, hatta periyodik bir şekilde her yıl daha da geriye düşmesi pek hayra alamet sayılmıyordu. Paris merkezli Uluslararası Sınır Tanımayan Gazeteciler (RSF) örgütünün her yıl yayımladığı ‘basın özgürlüğü’ indeksine 180 ülke arasından ancak 154. sıradan girebilmişti Türkiye. Irak’ın bile önümüzde yer aldığı listenin birinci sırasında Finlandiya, son iki sırasında da Kuzey Kore ve Eritre vardı.
 </p>
 <p>
  Gazetecileri Koruma Komitesi’nin (CPJ) geçen haftaki 2014 özel basın raporuna göre ise durum daha da vahimdi. Türkiye’nin adı, dünyanın en kötü on ülkesi arasındaydı. Bunda, 14 Aralık ‘medya darbesi’nin de payı büyüktü. Çünkü ABD merkezli Gazetecileri Koruma Komitesi, Zaman Gazetesi Genel Yayın Müdürü Ekrem Dumanlı ile Samanyolu Yayın Grubu Başkanı Hidayet Karaca’nın canlı yayınlarda gözaltına alınmasına geniş yer vermişti. Bu durum ‘Yeni Türkiye’ diye duyurulan ülkenin gidişatına dair bir gösterge idi. Freedom House’un Basın Özgürlüğü 2014 raporunda da Türkiye’nin durumu hiç parlak değildi. Peki, basın özgürlüğü neyi ifade ediyordu? Nasıl oluyordu da bir ülkenin demokratikliğinin de göstergesi sayılabiliyordu?
 </p>
 <p>
  Basın özgürlüğü demokrasisi yerleşik ülkelerde yüzyıllar süren mücadeleler sonucunda elde edilmişti. Tarihte, uğruna pek çok kurban verilmişti. Tarihsel sürecine girmeyeceğiz ama günümüzde daha geniş manasıyla medya veya iletişim özgürlüğü olarak da ifade edilen basın özgürlüğü, demokrasilerin çekirdek ilkelerinden olarak, insanların en temel hak ve özgürlüklerinin başında sayılıyor artık. Zira içinde anayasal hakları da barındıran bilgi edinme/haber alma özgürlükleri de bulunuyor. Zaten basını dördüncü kuvvet yapan da bu özelliği. Fransız siyasi düşünür ve tarihçi Tocqueville, meseleyi en kısa yoldan “Basın, özgürlüğün en demokratik formülüdür” diyerek açıklığa kavuşturur. Bir başkası, Pierre Denoyer ise “Basının hiçbir şeye yeterli olmadığını fakat her şeye ve herkese gerekli olduğunu” söyler.
 </p>
 <p>
  Basın özgürlüğüne ilk kalıcı düzenleme Amerikan Anayasası’nda yapılmıştı. Amerika’da bu konuda uzun mücadeleler sonucunda kestirmeden bir yol bulunmuş; 1791’de yapılan değişiklikle anayasaya Kongre’nin ifade ve basın özgürlüğünü kısıtlayan bir yasa yapamayacağı hükmü getirilmişti. ABD başkanlarını istifaya kadar götüren meşhur haberlerin dayandığı nokta, muhabir ve gazeteler için hep burasıydı. Doğası itibariyle iktidarların hiçbir zaman sevmediği medya ve basın özgürlüğü, ne kadar kısıtlanmaya kalkılmış olsa da sonuçta kamu yararı olduğu için hep özgür basın kazanmıştı. Mesela Richard Nixon’ın, ABD tarihinde başkanlıktan istifa eden ilk ve tek başkan olması da Watergate skandalını ortaya çıkaran basının ısrarı dolayısıylaydı. ABD’de de hâlen basın özgürlüğü tartışmaları yapılsa bile, kanunlar karşısında baskı uygulayan iktidar değil, özgür basın kazanıyor. Bunun için olsa gerek, Pulitzer gibi, adına ‘gazetecilik’ ödülleri verilen birini bile çıkarmış özgür basın.
 </p>
 <p>
  Zaten ABD, 14 Aralık ‘medya darbesinden’ sonra tepkisini gecikmeden ortaya koymuş, Dışişleri Bakanlığı Sözcüsü Jen Psaki, “Basın özgürlüğü hükümeti eleştirme özgürlüğünü de içerir” demişti. Aslında dünyanın her yanından medya darbesine karşı sert açıklamalar geliyordu.
 </p>
 <p>
  Bir de özgür medyanın olmadığı ülkeler vardı. Yeni Şafak’ın internet sitesinden bir haber paylaşalım. Tarih, 13 Temmuz 2014. “Kuzey Kore: Dünya Kupasında finaldeyiz.” Tüm dünyanın bildiği üzere final maçı Almanya ile Arjantin arasında oynanmıştı. Muhtemelen AA’ya ait haberi Yeni Şafak’tan alıntılanmaya devam edelim: “Ülkesindeki tüm medya ve iletişim ağına sahip olan devlet başkanı Kim Jong’un zaman zaman halka dünyadan kopuk bir şekilde ülkesinin başarı yakaladığı konusunda yalan haberler yaptırdığı biliniyor. Kuzey Kore’de bir haber programında Kuzey Kore Millî Takımı’nın Portekiz ile finalde karşılaşacağı belirtildi. Devlet Başkanı Kim Jong’un montajla halkı selamlarken eklenmiş bir videosu ile Kuzey Kore halkı inandırılmaya çalışıldı. Kuzey Kore Millî Takımı, 2014 Dünya Kupası elemelerinde, daha grup aşamalarında elenmişti.”
 </p>
 <p>
  İletişimin tek elde toplandığı, özgür basının olmadığı ülkelerde durumu göstermesi bakımından ibret vesikası haber bununla da bitmiyordu: “Habere göre Kuzey Kore, Japonya’yı 7-0, ABD’yi 4-0 ve Çin’i 2-0 mağlup edip finalde Cristiano Ronaldo’lu Portekiz ile karşılaşmaya hak kazanmıştı. Yayımlanan videoda Kuzey Kore Millî Takımı’nın eski bir maçındaki seremoni, Brezilya’dan bir stat, Kuzey Kore’nin bir golü ve Devlet Başkanı Kim Jong’un taraftarları selamlayışı montajlanıp yayımlanıyor.”
 </p>
 <p>
  <img alt="" src="http://web.archive.org/web/20150102230444im_/http://medya.aksiyon.com.tr//aksiyon/2014/12/23/550905.jpg "/>
 </p>
 <p>
  Geçen aylarda BM’de konuşma yapan Cumhurbaşkanı Erdoğan’ın, boş salona konuşmuş olmasına rağmen, o dönem Mustafa Karaalioğlu idaresindeki Star Gazetesi’nin, tüm dünyanın gözü önünde cereyan eden görüntü üzerinde oynayıp salonu dolu göstermesi de bundan farklı mı idi sanki?
 </p>
 <p>
  14 Aralık medya darbesinden sonra Türkiye’de yaşananlar da bundan farklı değil. Neredeyse tüm Türkiye’deki adliye binaları, Vatan Emniyet, Samanyolu TV ve Zaman Gazetesi önüne destek için gelenler ile Çağlayan’daki İstanbul Adalet Sarayı önünde protestolarını ortaya koymak için toplanan on binleri iki kanalın dışında doğru dürüst gören yoktu. Türkiye’yi ‘havuz medyasından’ takip edenler için ne böyle bir protesto vardı ne de ortada bir hukuksuzluk! Bu, aynı zamanda özgür medyanın ne anlama geldiğini gösteren de bir tablo idi demokrasiye inananlar için.
 </p>
 <p>
  Görüldüğü gibi demokrasi ile yönetilmeyen ülkelerde zaten basın özgürlüğünden söz etme ihtiyacı da yok. Diğer bir deyişle, basın özgürlüğü ülkenin rejimi hakkında da bir bilgi veriyor. Bunun için tarih boyunca rejim üzerine değişikliğe gitmek isteyenler önce basını hedef almıştı. Mesela Napolyon’a göre gazete, “Hükümet kararlarını destekleyen, onun istediği gibi hareket eden, yasakladığı konulara değinmemeyi görev kabul ederek vatani bir görev yapan yayındı.” Rahmetli İsmet Bozdağ, Basın İstibdadı kitabında “Napolyon, basını, iktidarın borazanı hâline dönüştürmüştü ama yazarları da refaha boğmuştu. Her birinin arabaları, atları, konakları, dillere destan sofraları vardı. Napolyon bu adamların metreslerine kadar bütün işlerini biliyordu. İhtilal günlerinin hürriyetten sarhoş olmuş Fransız basını, şimdi refahtan sarhoş, sütun dolduruyordu.” diye yazacaktı. O zaman Paris gazetelerini yönetmek ve yönlendirmek için polis nezaretinde kurulmuş bir büro bile vardı.
 </p>
 <p>
  Totaliter sistemlerde devlet, kişiyi doğumundan ölümüne kadar adım adım izleyen, ona özel hiçbir özgürlük alanı bırakmayan, ona devlet veya toplum karşısında herhangi bir hak ve özgürlük tanımayan bir insan hakları anlayışına sahipti. Prof. Dr. Münci Kapani de Kamu Hürriyetleri kitabında totaliter sistemlerdeki basın özgürlüğünü böyle tanımlamış, bunun hem sol totalitarizm yani komünizm ve hem sağ totalitarizm yani faşizmi de içine aldığını ifade etmişti. Bu tanımlamaları Aydınlar İhaneti kitabına alan akademisyen Osman Sarı, faşizme örnek verdiği Mussolini’nin çok ünlü cümlesiyle durumu özetlemişti: “Devlete karşı hiçbir şey olmaz, devletin dışında hiçbir şey olmaz; her şey devletin içindedir.” Bu anlayıştaki idarede kişi, toplum içinde devlete karşı yerine getirdiği fonksiyonlara göre bir değer ve varlık kazanabiliyordu. Böyle bir ortamda basın özgürlüğünün nasıl bir şey olduğunu varın siz düşünün.
 </p>
 <p>
  <img alt="" src="http://web.archive.org/web/20150102230444im_/http://medya.aksiyon.com.tr//aksiyon/2014/12/23/550906.jpg "/>
 </p>
 <p>
  Marksizm’e göre basın özgürlüğü ise kendine özgüydü. İnsan hak ve özgürlükleri bir üst yapı kurumu olan hukukun veya devletin kişilere tanıdığı hak ve özgürlüklerdi. Osman Sarı, yine Aydınlar İhaneti kitabında, basın özgürlüğüne de bunlar arasında yer veriyordu. Lenin, burada gazete ve basın özgürlüğünü ise şöyle tarif etmişti: “Gazete devrimin en kuvvetli silahıdır.” Rejimin istediği ve serbest bıraktığı kadardı, düşünce ve fikriniz.
 </p>
 <p>
  Geri kalan sosyal devlet sistemlerinde düşünce ve basın özgürlüğü temel insan hak ve özgürlüklerinden sayılıyordu.
 </p>
 <p>
  Gazeteci Metin Münir’e, Sunday Times’da çalışırken editörünün söylediği gibiydi aslında her şey: “İyi gazetecilik yapılmayan bir ülkenin iyi yönetilmesi mümkün değildir.”
 </p>
 <p>
  Basın özgürlüğünü yıllar önce kavramış olanlar bu yolda epey mesafe katetmişti. ABD’nin üçüncü başkanı olan Thomas Jefferson’ın, henüz başkanlık koltuğuna oturmadan, 1787’de söylediği bir söz de basın özgürlüğünün ne derece önemli olduğunu ifade ediyordu aslında: “Gazetesiz bir hükümetimiz mi yoksa hükümetsiz gazetelerimiz mi olsun sorusuna cevap vermek bana düşse, bir an tereddüt etmeden ikinciyi seçerdim.”
 </p>
 <p>
  Kimse özgürlüklerin sınırsız olduğunu iddia etmiyor tabii. Hatta bir görüşe göre basın özgürlüğünden doğan sakıncaları gidermenin tek yolu da yine basın özgürlüğüdür.
 </p>
 <p>
  John Keane, kaleme aldığı ünlü Medya ve Demokrasi kitabında “Hakikatin bir müttefik olarak basın özgürlüğüne ihtiyacı” olduğunu söyler.
 </p>
 <p>
  Türkiye, bundan bir asır önce 1909’da sansürü kendi ölçülerinde ortadan kaldırmayı başarır. Ancak İttihat Terakki’nin uygulamaları bu özgür ortamın kısa sürmesine sebep olur. Sonraki yıllarda, darbe dönemleri dâhil bir genişleyip bir daralan basın hürriyeti, aslında anayasada koruma altına alınmıştır alınmasına ama, buna rağmen 2014 Türkiye’sinde yaşadığımız kadardır. Gidişatın varacağı noktayı da Henry Mille’nin “Sosyal bağlarını yitiren milletler topyekûn depresyon geçirir.” sözünde aramak gerekir muhtemelen.
 </p>
 <p>
  Harvard Üniversitesi Nieman Gazetecilik Vakfı’nın her yıl verdiği Louis M. Lyons Gazetecilikte Vicdan ve Dürüstlük Ödülü’nün 2015’teki sahibi Hasan Cemal’den Cengiz Çandar’a pek çok gazetecinin ‘medyaya darbeyi’ kınadığı ortamda, ‘nasılsa cemaate yapılıyor’ gözüyle bakıp tepki vermeyenlerin en büyük hatası bir gün sıranın kendilerine de gelebileceğinin farkında olmamalarıdır, kuvvetle muhtemel! Onlara da en iyi cevabı Fransız filozof, Louis Bergson vermiştir aslında: “Herkesin gözyaşları döktüğü bir vaaz sırasında adamın birine neden ağlamadığı sorulmuş, o da ‘Ben buraların yabancısıyım’ demiş.”
 </p>
 <p>
  <img alt="" src="http://web.archive.org/web/20150102230444im_/http://medya.aksiyon.com.tr//aksiyon/2014/12/23/550907.jpg "/>
 </p>
</div>


Kaynak: [www.aksiyon.com.tr](http://aksiyon.com.tr:80/ust-manset/ne-kadar-ozgur-basin-o-kadar-demokrasi_540240), [web.archive.org (arşiv bağlantısı)](http://web.archive.org/web/20150102230444/http://aksiyon.com.tr:80/ust-manset/ne-kadar-ozgur-basin-o-kadar-demokrasi_540240)
