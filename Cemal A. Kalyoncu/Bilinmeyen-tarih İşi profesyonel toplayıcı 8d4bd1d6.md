# İşi profesyonel toplayıcı

*Cemal A. Kalyoncu Bilinmeyen-tarih*

<div>
 <font>
  <img border="0" height="1" src="/web/20041027124707im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041027124707im_/http://www.aksiyon.com.tr/resim/450/16.jpg" vspace="5"/>
  </p>
 </font>
 <font class="content">
  Bir insan düşünün, işi toplamak. Talat Öncü, önce kitap toplayarak başlamış biriktirmeye. Ve 1992’den bu yana 39 bin 200 kitap, 46 bin dergi biriktirmiş. Zamanla pul, bakır, eski para, semaver, traş makinesi dahil birçok şey biriktiren ‘profesyonel toplayıcı’ Öncü, halen herşey biriktirmeye devam ediyor.
 </font>
 <p>
  <font class="content">
   Kitapla aranızda nasıl bir ilişki var? İyi bir kitap okuru musunuz? Veya satın alıp da okumayanlardan mısınız? Yoksa Talat Öncü gibi, bu işi bir meslek edinip, mesainizi tamamen kitap toplamaya mı ayırıyorsunuz?
   <br/>
   <br/>
   Edebiyatçılar, aralarında tartışadursun, bilinen o ki, Türkiye’de, büyük çoğunluğun kitapla ilişkisi, satın alıp bir göz attıktan sonra kitabı okuyamama veya okumama ile sınırlı. Ama Talat Öncü bu iki sınıfa da girmiyor; satın aldığı kitapların sadece önsöz ve içindekiler kısımlarını okumaya fırsat bulsa da profesyonel bir kitap toplayıcısı. Evet, yanlış okumadınız. Onun işi, eskisi kadar başıboş olmasa da kitap satın almak; bir anda 10 çuval ya da 2 bin 800 tane de olabilir ama kitap satın almak! Toplamak!
   <br/>
   <br/>
   Talat Öncü, haftanın beş günü, bazan cumartesi de dahil sabah saat 08:30’da depo/kütüphanesine gidip 13:00’e kadar, önceki gün aldığı kitapları bilgisayara kaydediyor ve o saatten sonra da, en erken 17:00, bazan da 20:30’a kadar sürecek kitap avına çıkıyor. Bunun için Ankara’nın tüm sahafları başta olmak üzere seyyar kitapçılarını dahi aksatmadan dolaşıyor. Öncü, bir gün dahi mesaiye çıkmamanın nelere mal olabileceğini ise bakın nasıl anlatıyor: “Bir gün gitmezseniz ertesi gün gittiğinizde ‘Abi şunu sattım’ derler içiniz cız eder.” Talat Öncü, 1992 yılının 15 Mayıs’ında başladığı kitap toplama işinde bugün 39 bin 200 adete ulaşarak Ankara’nın en hızlı kitap toplayıcısı olmuş.
   <br/>
   <br/>
   1955 yılında Konya’da doğan, bir yandan ÖDTÜ Elektrik Mühendisliği Bölümü’nde okurken, meraklı olduğu için bilgisayar bölümü ile ilgili ek ders alarak bilgisayarı da öğrenen Talat Öncü, 1982’de arkadaşları ile beraber bir bilgisayar şirketi kurar. Ortaklık yürümeyince de işini değiştirir. 1985 yılında, İslam Konferansı Örgütü’nün bir alt kuruluşu olan ve Hüsamettin Cindoruk’un kardeşi Şadi Cindoruk’un başında bulunduğu İslam Ülkeleri Araştırma Merkezi’nde çalışmaya başlar. Ta ki, yeni yönetim tarafından 1999 yılında ‘atılana kadar.’ Öncü, atıldıktan sonra ise bütün mesaisini kitap toplayıcılığı işine ayırır.
   <br/>
   <br/>
   Bir günde 2 bin 800 kitap aldı
   <br/>
   <br/>
   Konya’da çocuk yaşlarında iken de kitap toplamaya merakı olan Talat Öncü, bugün, ‘sahip olma’ ve ‘edinme hırsı’yla ulaştığı bu biriktirme işine ilk olarak, Ankara’da Milli Eğitim Bakanlığı’nın satış ofisinin önünden geçerken ‘yüzde 40 indirimli kitaplar’ şeklinde bir afişinin gözüne ilişmesiyle başlar. Satıcının da ısrarı ile, oldukça ucuz bulduğu o kitaplardan o anda üç sütun boyunca kitap satın alan Öncü, o tarihten bu yana da her ay düzenli bir şekilde kitap toplamaya devam eder. Öncü’nün aylık olarak belirlediği miktar 300 adettir. Öncü, kitap satın almaya aylık olarak ortalama 150 dolar gibi bir para ayırır. Dolayısıyla, meblağ aşıldığında kitap miktarı bazan 300’ün altına da düşer. Ancak bazan günde 2 bin 800 kitap aldığı da olur. Önce sevdiği kitapları toplayan Talat Öncü, ardından yayınevi seri numarası olan her kitabı almaya başlar. Zamanla toplayıcılıkta rotasını da çizen Öncü, artık referans ağırlıklı kitaplar toplamaya yönelir. Bir çok imzalı kitap elde eder. Pisayada kandırılmamak amacıyla sırf bu iş için Osmanlıca öğrenir. Artık rahatlıkla Osmanlıca eserler de toplayabilmektedir.
   <br/>
   <br/>
   Konyalı meşhur alim Muhammed Hadimi’nin dokuzuncu göbekten torunu olan, tarihte Delibaş Hadisesi’ni çıkarttığı söylenen ve Konya’dan Ayan Azalığı’na seçilen Zeynel Abidin ile 1920’lerdeki İkinci Bozkır İsyanı’nı çıkarttığı iddiasıyla idam edilen Talat Hoca’nın da mensubu olduğu bir aileden gelen Talat Öncü, kitap toplayıcılığında Ankara’da yalnız değildir. Onun kadar olmasa da, Hidayet Nuhoğlu ve Çolak Nuri lakaplı emekli bir kişi ile birlikte giriştiği toplama yarışında, geçen hafta itibariyle ulaştığı 39 bin 200 adetlik mevcut kitabıyla birinci sırada yer alıyor. Tanınmış akademisyen Selim İlkin de toplayanlar arasında ama o daha planlı bir toplayıcı olarak anılıyor bunlar arasında.
   <br/>
   <br/>
   1 ton bakır, 150 kilo para ve daha neler...
   <br/>
   <br/>
   Talat Öncü’nün profesyonel toplayıcılığı zamanla değişik alanlara da sıçrar. Öncü, 39 bin 200 kitabın yanında 46 bin nüsha da dergi toplar bugüne kadar. Topladıkları arasında neler yoktur ki? En eskisi 1714 tarihli antika kitaplar, eski yazı kitaplar. Aralarında Sait Faik’ten Peyami Safa’ya imzalanmış kitapların da bulunduğu birçok imzalı kitap, anı kitapları. İlk emisyonlar da dahil Osmanlı dönemi pulları. Anadolu Hükümeti pulları, Osmanlı, Mısır, Almanya sıkıyönetim sansür damgalı zarflar. İlk gün zarfları. 150 kilo, yakın dönem Türk parası ve ayrıca Osmanlı kağıt paraları. Anı/hatıra paraları. En eskisi 1600 sonlarına dayanan harita. 1 milyon ölçekli 1908 baskılı Türkiye haritası. 1856 Kiepert baskısı 320x140 Türkiye haritası (Harita adı olarak Azerbaycan, Kürdistan, Ermenistan yazılı, ama Balkanlar’dan Hazar’a kadar olan alanı kapsıyor). 1900’lerin İstanbul’u dahil, çok değişik şehirlerin de aralarında bulunduğu binlerce kartpostal. Yaklaşık bir ton ağırlığında Ermeni ve Osmanlı bakır eşyaları. Yüzlerce parfüm şişesi, anahtarlık, rozet, jeton, 1. Dünya Savaşı’ndan kalma Hilal—i Ahmer sandıkları. Eski ilaçlar, şampiyonluk kupaları, şiltler, madalyalar, otel ve lokanta kibritleri. Hatlar, altı bin adet 45’lik, dört bin adet long—play, 200 tane taş plak. Henüz fazla sayıya ulaşmamış semaverler, eski radyolar, onbinlerce telefon kartı, piyango bileti, jiletler, eski traş makinaları, eski fotoğraf makinaları ve daha neler neler...
   <br/>
   <br/>
   24 bin dolar harcadı
   <br/>
   <br/>
   Emekli olduktan sonra eşiyle birlikte gezme planları yapan ve bu nedenle tüm birikimlerini iyi bir şekilde değerlendiren Talat Öncü, bu hayali gerçekleşmeyince birikimlerini toplama işine yatırır. Öncü, 1999’da işinden olduğu için u anki geçimi hakkında ‘rantiye de diyebilirsiniz’ ifadesini kullanıyor.
   <br/>
   <br/>
   Bugüne kadar 24 bin dolar harcama yapan Talat Öncü, sigara veya başka harcamaları olmayan birisi için bu meblağın yüksek olmadığını belirtiyor. Öncü’nün bir avantajı da bu işi Ankara’da yapıyor olması. Çünkü Ankara memur kenti. Dolayısıyla bu alanla ilgilenecek insan sayısı bir İstanbul’la kıyas götürmeyecek kadar avantajlı ona göre.
   <br/>
   <br/>
   Bir şirkette finansman koordinatörü olarak çalışan eşinin itirazlarına rağmen yaşadığı evin dışında, bodrum katıyla birlikte bir evi daha dolduran, artık o da yetmediğinden yeni bir ev/depo daha satın alacak olan Talat Öncü’nün başından ilginç olaylar da geçer. Mesela bir seferinde bir hurdacıdan 450 adet kitap satın alır. Kitapların hepsinde nereden alındığı, tarihi, okunmaya başlama ve bitirme tarihi de vardır. Fakat, kitapların kime ait olduğuna dair bir işaret mevcut değildir. Ancak tek bir tanesinin üzerinde Pırnar K. diye bir isim yazmaktadır. Bu kadar çok gezen birisinin ancak Dışişleri mensubu olabileceğini düşünerek Öncü, Bakanlıktaki arkadaşlarının yardımı ile Kaya Pırnar ismiyle bir büyükelçinin varlığına ulaşır. Ve oradan da, onun bürokrat olan oğlu Ali Pırnar’la irtibat kurar. Öncü, Ali Pırnar’a, elinde, babasının imzalı kitaplarının olduğunu, içinden seçip almak istedikleri varsa, onları kendisine verebileceğini söyler. Ancak Ali Pırnar, sürekli yurt dışına çıktığından, taşıma parasını da cebinden vererek o kitapları kendisinin bizzat sattığını ve bir daha almak istemediğini beyan eder.
   <br/>
   <br/>
   İnternette www.oncu.com adıyla bir site/kütüphane yapmasına rağmen, başta kitaplar olmak üzere topladığı hiçbirşeyi kullanmak veya faydalanmak için kimseye vermeyen Öncü, onları kimseyle de değiştirmiyor ve hatta kimseye göstermiyor. Mesela Bilgi Üniversitesi’nden birkaç öğrenci hiç bir yerde bulamadıkları kitabın Öncü’de olduğunu öğrenince, faydalanabilmek amacıyla kendisinden kitabı istediklerinde cevabı beklendiği gibi “Vermem” olmuş. Ancak Öncü, sahaflardan, aynı kitaptan başka bir tane daha satın alarak öğrencilere göndermeyi yeğlemiş. Talat Öncü, ödev yapmak isteyen çocuklardan tutun da babasının kitabını görmek isteyenlere kadar değişik kişilerden günde dört—beş mail aldığını söylüyor
   <br/>
   <br/>
   En çok sorulan üç soru
   <br/>
   <br/>
   Talat Öncü’nün kitaplarını başkalarının kullanımına açmama korkusuna sebep, toplayıcılar arasında kitap çalmanın mubah olduğu düşüncesidir büyük oranda. Çünkü Öncü, “Kitap topluyorsanız siz de çalacaksınız. Kitapçılardan çalarsınız, birbirinizden çalarsınız.... Ben çalmadım bugüne kadar ama toplayıcılar arasında bir söz vardır: Kitap toplayıcıları arasında kitap çalmak mubahtır” diyor. Bu korkuyla olsa gerek, kitaplarının bulunduğu yere kimseyi de sokmuyor.
   <br/>
   <br/>
   Peki Talat Öncü, bu biriktirme işine daha ne kadar devam edecek? Kimseye vermediği, başkalarının faydalanmasına açmadığı kitaplarını ne yapacak?
   <br/>
   <br/>
   “Bana en sık sorulan üç soru vardır: Bir, ‘Bu işi neden yapıyorsunuz? İki, ‘Bu işe ne zamana kadar devam edeceksiniz? Üç, ‘Bunları daha sonra ne yapmak istiyorsunuz?” Talat Öncü, devam ediyor: “Bir, ben aslında kendime referans kütüphane kurmak istiyordum. Ama anladım ki insanların bu tepkisinden, hayretinden, ben, kimsenin yapmayı başaramayacağı bir işi yapmak istiyormuşum. Bu duyguya erişince bu duyguyu da devam ettirmek istiyorum. Nereye kadar devam ettireceğim konusuna gelince, böyle soru olmaz. Çünkü bir işe girdik ve ölünceye kadar devam eder. Üçüncüsü ise, burası doldu, bir yer daha alacağım, orası da dolarsa başka bir yer daha alacağım. Bunların ne olacağını bilmiyorum. Ben öldükten sonar kızıma bir miktar anahtar bırakacağım, bir de adres... Onları satabileceği adresler... En azından kurda kuşa yem olmasınlar.”
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2809), [web.archive.org (arşiv bağlantısı)](http://web.archive.org/web/20041027124707/http://aksiyon.com.tr:80/detay.php?id=2809)
