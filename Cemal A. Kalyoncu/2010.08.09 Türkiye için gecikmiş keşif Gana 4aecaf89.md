# Türkiye için gecikmiş keşif: Gana

*Cemal A. Kalyoncu 2010.08.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kabile bağlarının çok kuvvetli olduğu Gana, Batı Afrika’nın en güvenli ülkesi. Türklerin 2001’den beri keşfettiği 24 milyonluk ülke şimdi bize daha yakın.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye 29 yıl sonra yeniden Gana’ya döndü! Dünya ekonomisindeki yerini hızla sağlamlaştıran Türkiye, sadece komşularını değil, Afrika’nın bir ucundaki Gana’yı da yeniden ilgi alanına dâhil etti. 1960 ile 81 yılları arasında hizmet vermiş, 12 Eylül’den sonra ekonomik sebeplerle kapatılmış pek çok yer gibi Gana Büyükelçiliği de, 1 Şubat 2010’dan itibaren yeniden açıldı. Büyükelçiliğe de 33 yıl Yanya valiliği yapmış ve sonra Osmanlı’ya isyan ettiği için idam edilmiş Tepedelenli Ali Paşa’nın torunlarından ve aynı zamanda Yıldız Kenter’in de damadı olan Kenan Tepedelen atandı.
    </p>
    <p class="MsoNormal">
     Türkiye ile Gana arasındaki vize dâhil çeşitli işlemler Nijerya üzerinden yürütülüyordu. 1996’dan beri ise Ganalı bir iş adamı Türkiye fahri konsolosluğunu üstlenerek iki ülke arasında köprü olmaya çalışıyordu. Henüz büyükelçilik binası ayarlanmamasına rağmen yıl sonuna kadar bu konudaki çalışmalar bir temele oturtulacak. Türk-Gana iş konseyi oluşturulması ve iki ülke arasında çifte vergilendirmeye yönelik bir anlaşma da gündemde. 2013’teki Türkiye-Afrika dışişleri bakanları toplantısı da Afrika’ya Türkiye’nin ilgisinin bir göstergesi olacak.
    </p>
    <p class="MsoNormal">
     Gana tarafında ise Türkiye’ye bakan büyükelçileri aynı zamanda Roma Büyükelçiliği’ni de yürütüyor. Dolayısıyla irtibatın onun üzerinden kurulması gerekiyor.
    </p>
    <p class="MsoNormal">
     Ancak, Türk Hava Yolları’nın Afrika’ya uçuş düzenlediği on dördüncü ülke ve on yedinci uçuş noktası olan, şimdilik Nijerya’nın eski başkenti Lagos aktarmalı Akra seferleri ile eskiden demiryolu ve karayolu ile kurulan köprünün bir yenisi Gana ile Türkiye arasında kurulmuş oldu. Türkiye İhracatçılar Meclisi, TUSKON, MÜSİAD üyesi 50 kadar iş adamı, bu köprüyü ilk kullananlar arasındaydı. 2002’den bu yana Türk iş adamları bulunsa da Türkiye, biraz geç bile kaldı Gana’ya ilgi duymakta.
    </p>
    <p class="MsoNormal">
     Türk Hava Yolları’nın Akra’ya havayolu köprüsü kurması Ganalıları da çok sevindirdi. Zira Akra Havaalanı Müdiresi, Hıristiyanlar bakımından hac seferleri için yeni bir dönemin başladığını vurguluyordu. Mutluydu, çünkü, İncil’de geçen Antakya, Efes, Isparta, Selanik, Kudüs gibi kutsal topraklarla İstanbul üzerinden bağlantı kurulacaktı.
    </p>
    <p class="MsoNormal">
     Türkiye’nin Afrika’ya ilgisi devam edecek. 7 büyükelçilik daha açılacak kıtada.
    </p>
    <p class="MsoNormal">
     Peki uçakla 7 saatlik mesafede bulunan Gana neresi?
    </p>
    <p class="MsoNormal">
     Gana, Savaşçı Kral’ın ülkesi. Zira Gana’nın anlamı bu. Ülkenin eski ismi ise Altın Sahilleri. Atlantik Okyanusu’na kıyısı bulunan Gana, Burkina Faso, Fildişi ve Togo ile de sınırı olan bir ülke. En uzun sınırı Togo ile ve uzunluğu 877 km. Batı Afrika’da bir ülke olan Gana, siyah kıtadaki 53 ülke arasında bağımsızlığını ilk kazanan ülke olması hasebiyle bütün kıtada da saygı uyandırıyor. Nüfusu 24 milyonu aşan Gana, eski ismi olan Altın Sahilleri’nden de anlaşılacağı üzere Afrika’nın yoğun sömürü yaşanan ülkelerinden biri.
    </p>
    <p class="MsoNormal">
     Bölgeyi önce 1471’de Portekizliler, sonra Hollandalılar ve nihayet İngilizler sömürge altına almış. Amerika’nın keşfi ile köle ticaretinin artması sonucu yerel halk, yıllarca beyaz ırkın tasarrufuna kalmış. Sömürgeci güçler, ülkenin daha çok sahil şeridinde hegemonyalarını kurmuş. Sömürgecilerin bu amaçla inşa ettiği kaleler, köle zindanları ile geçmişi hatırlatan bir figür olarak ziyaret ediliyor. Bunların en meşhurları Cape Coast ve Elmina’daki St George kaleleri.
    </p>
    <p class="MsoNormal">
     Müslüman tüccarların bölge ile teması kuzeyden olmuş daha çok. Ülkeye yerleşen Arap bir tüccar sayesinde İslam yayılmış bölgede.
    </p>
    <p class="MsoNormal">
     Osmanlı’nın Gana’ya en yakın teması, bugünkü Nijerya ile Burkina Faso’nun bazı bölgelerini kapsayan Kanem-Bornu adlı bir Afrika Krallığı ile olmuş. 16. yüzyılda, 3. Murad döneminde Osmanlı İmparatorluğu ile temas kurarak Müslüman hacılara hac kolaylığı ve güvenliğini sağlamak amaçlanmış.
    </p>
    <p class="MsoNormal">
     Resmî rakamlara göre ülkede yüzde 67 Hıristiyan, yüzde 16 Müslüman yaşıyor. Ancak Türkiye büyükelçisinin verdiği bilgilere göre yüzde 60 Hıristiyan, yüzde 21 Müslüman var ülkede. Geri kalanlar ise yerel Afrika inançlarını sürdürüyor. Başka kaynaklardan edindiğimiz bilgilerde ise iç kesimlere, yani kuzeye doğru Müslümanların sayısının arttığı yer alıyor. Ve ülkedeki Müslüman oranı da yüzde 35. Bir rivayete göre Hıristiyan oranının resmî kaynaklarda yüksek gösterilmesinin sebebi Batılı devletlerden yardım talebini canlı tutmak. Çünkü, ülkede misyonerlik faaliyetleri üst düzeyde. Kiliseler arasında rekabet de söz konusu. Televizyonda pazar ayini sırasında alınan reklamlarda bile kiliseler arasında rekabet söz konusu. Bunun sebebi, her bir cemaat, kilise için yeni bir gelir kaynağı demek.
    </p>
    <p class="MsoNormal">
     Gana’da Hıristiyanlık hâkim dinse de yerel inançlarla harmanlanmış. Mesela sünnet anlayışı yerel inançlardan kaynaklanarak günümüzde de süregelen bir anlayış. Bebekler ilk üç ayda sünnet ettiriliyor. Ve sünneti genellikle büyücü doktorlar yapıyor.
    </p>
    <p class="MsoNormal">
     Nüfusun yaklaşık yüzde 60’ı, 15-64 yaş aralığında. Ölüm oranları da yüksek Gana’da. Afrika’da ilk üç ay bebeklere isim verilmezmiş. Bunun sebebi de kalıp kalmayacağı riski. Sağlık imkânları ile de doğrudan ilgili bu durum. Her 100 bin kişiye 15 doktor düşüyor burada.
    </p>
    <p class="MsoNormal">
     Kişi başı millî gelir 1591 dolar ama bunun bir de gerçekleşeni var. O da ortalama 755 dolar civarında. Nüfusun yüzde 28’i açlık sınırının altında yaşıyor. Bu sınır günlük 1,25 dolar. Akra’da, alıştığımız büyük market yok gibi. Yol kenarlarındaki baraka türü yerlerden alışveriş yapılıyor. Her yer pazar yeri gibi. İnsanlar, ister yumurta olsun ister fıstık veya mısır, ellerinde ne varsa, onları,
     <span>
     </span>
     başlarının üzerinde kurdukları dükkânlarda (!) satıyorlar. Neredeyse bütün Afrika’da olduğu gibi burada da her şey baş üstünde taşınıyor. Tüpten tutun da dikdörtgen bir koliye kadar her şeyi öyle taşıma tecrübesine sahipler. Satıcılar çoğunlukla kadınlar. Gana’da kadınlar oldukça etkin.
    </p>
    <p class="MsoNormal">
     Evler genelde küçük, ortalama 60-70 metrekare ve su şebekesi yok gibi. Dolayısıyla evde vakit geçiremeyen insanlar hep sokakta. Büyükelçi Tepedelen, Gana’da bir milyon konut açığı olduğunu ifade etti.
    </p>
    <p class="MsoNormal">
     Kadın, doğuran bir obje olarak algılanıyor. Hamile kadına saygı duyuyorlar. Bunun sebebi atalarının ruhlarının doğumla dünyaya yeniden geldiğine inanıyor olmaları.
    </p>
    <p class="MsoNormal">
     Nüfusun tamamı neredeyse kabilelerden oluşuyor. Ancak günümüzde yaşam çekirdek aile düzeninde. Gana’da etnik grupların en büyüğünü yüzde 49 ile Akan soyu oluşturuyor. Onun da en kalabalık kabilesi Ashantiler. Diğer etnik gruplar Mole-Dagbonlar yüzde 15, Eweler yüzde 12, Ga-Dagbon yüzde 7 civarında.
    </p>
    <p class="MsoNormal">
     Ashantiler, Afrika’daki nadir anaerkil kabilelerden biri. Ashanti kabilesine mensup bir çift, eski çağlarda evlendiğinde kadın ve erkek evlilik töreninden sonra kendi ailelerinin evine dönüyordu. Buna rağmen kadın, kocasının ailesine de bakmak ve onlara hizmet etmek zorundaydı. Bu evlilikten doğan çocuklar, Yahudilerdeki gibi annenin soyunu taşıyor ve onun soyadını alıyordu. Bugün evlenenler artık aynı evleri paylaşıyor ama soy hâlâ kadından devam ediyor.
    </p>
    <p class="MsoNormal">
     Ashantilerde teyze kelimesinin karşılığı yok. Çünkü annenin kız kardeşlerine de anne deniyor. Ashantiler cenaze törenleri ile de ünlü. Hatta aile bütçesini sarsacak derecede masraflar yapılıyor bu merasimlerde. Düğün ve cenazelerde bütün kabile fertleri bir araya geliyor. Ortalama yaşam süresi 57-60 olan ülkede, ölüm, yaşı gelmiş biri için gerçekleşmişse cenazede yas söz konusu olmuyor. Sevdiği yemek ve müzik eşliğinde bir törenle uğurlanıyor kişi. Ashantiler tabut sanatlarında oldukça ileri gitmiş. Ölen kişi neyi çok seviyorsa (gitar, yengeç, kola şişesi yahut ayakkabı) ona benzer bir tabutla defnedilebiliyor. En eğlenceli cenaze törenleri ise Ga kabilesi üyeleri tarafından tertipleniyor. Biz de böyle iki merasime denk geldik. Ölüm de doğum gibi hayatın bir gerçeği kabul edildiği için yas yoktu merasimlerinde.
    </p>
    <p class="MsoNormal">
     Burada kabile fertleri giyimiyle ayırt ediliyor. Ülkenin önemli kabilelerinden Ashantiler, cenazede siyah giyerken Ga kabilesi üyeleri beyaz giyiyor. Ashantiler beyazı düğünlerde tercih ediyor. Güney Gana’da, hayvan fazla olmadığı için başlık
     <span>
     </span>
     parası olarak Cedi (Sedi) isteniyor. Bu da 150-200 Cedi civarında. 1 Cedi yaklaşık 1 TL’ye ve 0, 68 dolara eşdeğer. Kuzeye doğru çıkıldığında başlık parası olarak bir büyükbaş veya 5-6 küçükbaş hayvan talep ediliyor.
    </p>
    <p class="MsoNormal">
     Evlenecek erkek, kadına üç hediye veriyor. El dokuması Kente kumaştan yapılmış beyaz, sarı ve siyah üç elbise. Beyaz düğünlerde, sarı olan aile büyüklerini ziyaretler veya festivallerde, siyah da cenazelerde giymek için. Erkek, bunu yaparak kadına, ömrünün sonuna kadar ona bakabileceği güç ve kudrete sahip olduğunu gösteriyor. Ashanti kadını da erkeğin ailesinden hiçbir miras almıyor.
    </p>
    <p class="MsoNormal">
     Ewe kabilesi de 600’den fazla tanrı ve tanrıçaları ile biliniyor. Yaşamın içinde etkin olduklarını düşündükleri her şey tanrı onlara göre. Hayatın kendisi bizzat tanrılar tarafından idare edilen bir şey. Din kendi içinde sizi mutlu eden kurallarla yaşanmalı diye düşünüyorlar.
    </p>
    <p class="MsoNormal">
     Merkezî hükümet kabileleri yaşantılarında özgür bırakmış. Onun için gerginlik sezilmiyor ülkede. Kabile fertleri arasında bağlılık çok kuvvetli. Bu da Batılı toplumların en önemli sorunu, insanın yalnızlaşmasına engel oluyor. Böylece intihar gibi vakalarla bu toplumlarda sık karşılaşılmıyor.
    </p>
    <p class="MsoNormal">
     Sosyal hayatta yaşlılara saygı çok önemli. Bir de aynı kandan olanları utandıramazsınız anlayışı hâkim. Bunun sorumluluğu da bütün kabile üyelerinin üzerinde. Hiçbir kural genç bir insan tarafından bozulamaz diye düşünüyorlar. Bunu yapanlar ya ayıplanır ya hor görülür ya da dışlanır toplumdan.
    </p>
    <p class="MsoNormal">
     Evlilik dışı ilişkinin de hor görüldüğü, hem kadın hem de erkeğin cezalandırıldığı veya dışlandığı Gana’da, artık kabileler arası anlaşmazlıktan ziyade birbirleriyle anlaşamayan ailelerden söz ediliyor.
    </p>
    <p class="MsoNormal">
     İngilizcenin resmî dil olduğu Gana’da toplam 47 yerel dil konuşuluyor. Bunlar da iki grupta toplanıyor: Kwa ve Gur. Asante yine en çok konuşulan dil. Öyle ki cuma namazında vaiz İngilizce konuşuyor; kürsünün önünde ayakta duran başka bir hoca da yerel dile çevirip üzerine de kendi bilgisini ekleyerek vaazı tercüme ediyor. Bazen birden fazla dile tercüme eden vaizler de olabiliyormuş aynı ortamda.
    </p>
    <p class="MsoNormal">
     Gana’da bulunduğumuz zaman diliminde cumayı Gana Genelkurmay Başkanlığı’nın sınırları içerisindeki camide eda ettik. Akra’nın en iyi camiinin bu olduğunu öğreniyoruz. Halkın genelkurmaya giriş-çıkışı serbest. Caminin az ilerisinde bir de kilise var. Gana’da askerlik 18 yaşından sonra gönüllülük esasına dayalı ve paralı.
     <span>
     </span>
    </p>
    <p class="MsoNormal">
     Gana, Batı Afrika’nın istikrarlı bir ülkesi olarak görülüyor. Çevresindeki ülkelerde iç karışıklıklar olmasına rağmen Gana, kabilelerin oluşturduğu nüfusa rağmen sakin bir ülke. Ganalıların güzel bir huyları da anlatılıyor. Size, sizi kıracak bir cevap vermektense sessiz kalmayı tercih ediyorlar. Sessizlik en büyük cevap diye düşünüyorlar.
    </p>
    <p class="MsoNormal">
     Buna rağmen buraya ticareti düşünüyorsanız yine de referans almanın faydalı olacağını hatırlatalım biz.
    </p>
    <p class="MsoNormal">
     1992 yılında kabul edilen anayasa yürürlükte. Amerikan idari yapısı, yani başkanlık sistemi olmasına rağmen İngiliz hukuk sistemi uygulanıyor ülkede. Parlamento 230 koltuklu. Ancak temsil oranı adaletsiz; nüfus yoğunluğuna göre temsil edilmiyor halk. Seçimler 4 yılda bir yapılıyor. Halk birbirine karşı hoşgörülü. Afrika’da demokratik anlayışın en fazla yerleştiği ülke Gana denebilir.
    </p>
    <p class="MsoNormal">
     Gana’da beyaz nüfus daha çok gelişmiş bölgelerde yerleşmiş ve oranı da yüzde 3.
    </p>
    <p class="MsoNormal">
     Bayrağındaki siyah yıldızın Afrika bağımsızlığını simgelediği Gana, dünyanın en büyük kakao üreticilerinden. Balıkçılık da önemli yer tutuyor Gana’da. Balıkçılar salı günleri avlanmaya çıkmıyor. Sebebi, deniz tanrıçasının salı günü yeni balık ürettiğine inanmaları. Balıkçılar da o gün dinlenip ağlarını tamir etme imkânı buluyor.
    </p>
    <p class="MsoNormal">
     Afrika deyince insanın aklına çöl geliyor. Ancak Gana’da yeşil alan, hatta yağmur ormanları görmek şaşırtıcı değil. Bu amaçla Kakum Millî Parkı’nı koruma altına almışlar. Hatta devasa ağaçların gövdelerinden destek alarak ağaçlar arasında inşa ettikleri 330 metrelik asma köprü sayesinde, ormanı havadan görme imkânı da sunuyorlar ziyaretçilerine.
    </p>
    <p class="MsoNormal">
     Gana’da kış yok. Yağışlı olan Gana’da sıcaklık ortalama gece 24, gündüz 30 civarında. Greenwich meridyeni de Gana’nın Tema şehrinden geçiyor. Dünyanın merkezi de Atlantik Okyanusu’nda ve Akra’nın 614 km güneyinde bulunuyor.
    </p>
    <p class="MsoNormal">
     Gana’nın 6 Mart 1957’de İngilizlerden özgürlüğünü elde etmesinin öncüsü olan Kwame Nkrumah, 1960 ile 66 yılları arasında da ülkeyi yönetmiş. Buna rağmen Nkrumah, bir darbe ile devrilmiş. Sebebi, ülkeyi komünist bloka yakınlaştırmasıymış. O yakınlaşma bugün de devam etmiş ki ülkenin pek çok binasını Çinliler inşa etmiş.
    </p>
    <p class="MsoNormal">
     Çin, bu tür yardımları Afrika ülkelerine yapıyor. Ancak bunu bedavaya getirerek gerçekleştiriyor. İnşaatta çalışacak işçileri, Çin’deki hapishanelerden getiren Çinliler, onları çalıştırdıktan sonra ilgili ülkede göçmen statüsüyle bırakıyor. Böylece onlara özgürlüklerini verirken kendisi de hem onları beslemekten kurtuluyor hem de suçluları ihraç etmiş oluyor. Yeni Zelanda böyle kurulmuş mesela.
    </p>
    <p class="MsoNormal">
     Peki Türkler Gana’da nasıl biliniyor? Burada da Türk okulu ve öğretmenleri sayesinde Türklerin imajı giderek yerleşiyor. Anaokulu da sayılırsa dört kolejin bulunduğu Gana’da, Türk üniversitelerinden mezun olan öğrencilerin kurdukları dernekler de bulunuyor. İkili ticaret hacmi 175 milyon dolar. Bunun dışında Türk olduğunuzu öğrendiklerinde, nasıl Ortadoğu’da Polat Alemdar bir köprü ise burada da Fenerbahçe-Galatasaray’ı bildiklerini size söylüyorlar.
    </p>
    <p class="MsoNormal">
     Endüstriyel elmas ve pırlanta da bulunan Gana’da altın ihracatta ön sıralarda yer alıyor. Denizde petrol bulunmasının ise Gana’yı Batılı ülkelerin yeni hedefi hâline getireceği kesin.
    </p>
    <p class="MsoNormal">
     Tarım alanı toplam yüzölçümünün yüzde 17’si; ancak devamlı tarım yapılan alan yüzde 9. Sulama imkânlarının da bunda etkisi büyük. Enflasyon yüzde 19,3 civarında. 5,7 milyar dolar ihracatı, 9,8 milyar dolar da ithalatı olan Gana’nın ihracat yaptığı ülkeler sömürge düzeninin etkisiyle olacak Hollanda, İngiltere, Fransa ve Amerika şeklinde sıralanıyor. İthalatını ise daha çok Çin, Nijerya, Hindistan, Amerika, Fransa ve İngiltere’den yapıyor. İthal ettiği ürünlerin başında temel malzemeler geliyor; işlenmiş petrol ürünü de alıyor Gana. Ülkede işsizlik oranı yüzde 11.
    </p>
    <p class="MsoNormal">
     Bu tablo ışığında Gana, Batı Afrika’nın en gelişmiş ülkesi. Afrikalıların pek çoğu açlık sınırının altında yaşarken, onların çağdaşları yani varlık içinde yaşayanların bu tablodaki sorumluluğunu nereye koymak lazım acaba diye düşünmeden de edemiyoruz.
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### gökhan parlak, 01 July 2012, 16:56
> güzel bilgiler Gana'ya dair. Umarım bu ülkeyi bir gün ziyarette bulunurum Allah izin verirse.Güzel bir makaleyle özetlemişsiniz. Sağolun.

### Ayhan Çakır, 15 October 2011, 12:53
> Sayın Kalyoncu, vermiş olduğunuz bilgilerden dolayı çok teşekkür ederim. Gana'ya gitmeyi düşünüyordum, çok faydalı bilgiler aldım, emeğinize sağlık.

### mehdi arslan, 25 November 2010, 00:00
> Bilgiler için sonsuz teşekkür... Güncel hayata ilişkin bilgiler arıyordum. Bu harika oldu.

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=27311), [web.archive.org (arşiv bağlantısı)](http://web.archive.org/web/20130623222526/http://www.aksiyon.com.tr:80/aksiyon/newsDetail_getNewsById.action?newsId=27311)
