# Bakan olacak çocuk...

*Cemal A. Kalyoncu 2000.09.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   "Hikmet Sami, hali vakti yerinde bir tütün tüccarının oğludur. İlkokulun ilk üç sınıfını Karadeniz'deki Çifaroksa'da okumuştur. Müteakiben ailesi Samsun'un kazası Bafra'ya yerleşmiştir
  </font>
 </div>
 <div id="newsText">
  <font class="detail-text">
   Müsabakamızın birincisi ilk tahsilini Bafra'nın İsmet Paşa İlkokulu'nda tamamlamıştır. Bafra Ortaokulunu bitirdikten sonra da babası Süleyman Türk onu İstanbul'a, Kabataş Erkek Lisesi'ne göndermiştir. Halen İstanbul Üniversitesi Hukuk Fakültesi'nin öğrencisidir.
   <br/>
   <br/>
   Hikmet Sami ideal bir öğrencidir. Bütün tahsil hayatı boyunca devamlı şekilde iftihar listelerini işgal etmiş ve her defasında da hiçbir aksama olmadan sınıfını birincilikle geçirmiştir. Liseden Edebiyat Kolları birincisi olarak ayrılmıştır. Kabataş Erkek Lisesi Mezunları ve Mensupları Hikmet Sami'ye altın bir Omega saatini armağan olarak vermiştir. Şimdi de Hukuk Fakültesi'ni, sene kaybetmeden pekiyi derece ile ki pek az kula nasip olmuştur bitirmek azmindedir ve yapacaktır.
   <br/>
   <br/>
   Hikmet Sami ilkokulda beşinci sınıfta iken İnönü isimli duvar gazetesini tek başına hazırlamıştır. Ortaokulda iki sene Haysiyet Divanı başkanlığı yapmıştır.
   <br/>
   <br/>
   Türk, lisede iken Behçet Necatigil'in himayesinde Dönüm isimli fikir ve sanat gazetesini çıkarmıştır (okuldan arkadaşları Hasan Pulur, Hilmi Yavuz, Demir Özlü ve Rona Abyars ile birlikte). Arkadaşları onu temiz, çalışkan, dürüst, mert, cömert ve efendi bir insan olarak tanırlar. Zikri geçen meziyetleri itimat telkin eden ve her azası ile gülen tatlı yüzlü, ona geniş bir muhit sağlamıştır. Tevazuu, nezaketi ve medeni cesareti, her tuttuğunu koparmasında Hikmet Sami'ye büyük yardımcı olmuştur.
   <br/>
   <br/>
   (...) Hikmet Sami, Hukuk Fakültesi'ni, umumi kültürünü artırmak için bir vasıta kabul etmiştir. Hakimlik veya avukatlık yapmağa hiç de arzusu yoktur. Bütün ideali, İngiltere'de AngloSakson Parlemantarizmini incelemektir. Hikmet Sami, kısacası kitaplar arasında çürütülen dirseklerin, bol bol ve bıkmak usanmak nedir bilmeyen çalışmanın ve mağlup edilemez bir azmin mahsulüdür.
   <br/>
   <br/>
   Şimdiki planlarına göre, tahsilini tamamladıktan sonra Bafra'ya dönecek, babası ile birlikte tütün tüccarlığı yapacaktır. Ama böyle pasif bir mesleğin Hikmet Sami'yi tatmin edeceği umulmaz. Memlekete hizmet ateşi, ergeç onu daha faal hayata atacaktır."
   <br/>
   <br/>
   Yazı, İnönü'nün damadı Metin Toker'in çıkardığı Akis dergisinin 17 Mayıs 1958 tarihli sayısına kapak olan Hikmet Sami Türk'ü anlatan yazıdan alınmıştır. Akis'e kapak olduğunda henüz 23 yaşında olan ve İstanbul Üniversitesi Hukuk Fakültesi son sınıfında öğrenim gören o Hikmet Sami, yoluna devam ederek önce profesör ardından da DSP Genel Başkanı Bülent Ecevit'in çağrısı ile 1995'te politikaya girip, 55. Hükümette Devlet, 56. Hükümette Milli Savunma Bakanlığı yapan, halihazırdaki 57. Hükümette de Adalet Bakanı olan Prof. Hikmet Sami Türk'ten başkası değildir. Hikmet Sami, Akis'in 1958'de açtığı 'Demokratik Rejim İçinde Yaşamak İsteyen Milletler Ne Yapmalıdır?' konulu yazı yarışmasında Doğan Avcıoğlu, Prof. Afet İnan, Prof. Fethi Çelikbaş, İlhami Soysal, Muammer Aksoy gibi isimlerden oluşan jürinin değerlendirmesi sonucu yazısının birinci seçilmesi vesilesi ile kapak olmuştur dergiye. Hikmet Sami yazının sonunda belirtildiği gibi tahsilini tamamladıktan sonra Bafra'ya dönüp tütün tüccarlığı yapacak biri değildir, olmaz da... Onun hedefleri başkadır.
   <br/>
   <br/>
   Maraş'tan Trabzon'a
   <br/>
   <br/>
   Hikmet Sami, dedeleri, Trabzon'un Osmanlı hakimiyetine geçmesinden sonra bir fetih politikası gereği Maraş bölgesinden getirilerek bölgeye yerleştirilen bir aileye mensuptur. Hacıahmetoğulları, Hacımustafaoğulları ve Hacıkeleşoğulları diye anılan üç kardeşin Hacıahmetoğulları kolundan gelen Türk'ün dedesi Abdullah Bey, aslen Bayburtlu olan bir ailenin kızı Mahi Hanım'la evlenir. Abdullah Bey'in, Enver Paşa'nın komutasında Sarıkamış'ta şehit olan askerlerin arasında yer aldığı sanılmaktadır. Hikmet Sami Türk'ün babası Süleyman Bey ise, amcası Hüseyin tarafından büyütülür. İlkokul mezunu olan Süleyman Bey, kendi kendisini yetiştirir. Karadeniz bölgesinde ekonomi sınırlı birkaç tarımsal ürüne dayalı olduğundan geçimini sağlamak için batıya doğru ilerler, Bafra'ya yerleşir. Süleyman Bey, muhasebe öğrenir, çalışmaya başlar, 1929 ekonomik krizi onun çalıştığı şirketi de etkileyince başka işler dener. Sonunda 1950'lere kadar 12 yıl boyunca Bafra'nın Sesi gazetesini çıkarır: "O gazete benim yetişmemde de çok önemli bir rol oynadı." Aslen tütün taciri olan Süleyman Bey, Samsun'un ilçesi Bafra'da lisenin, hastanenin kurulması gibi hizmetlerde bulunur. Bafra Halkevi Başkanlığı yapar: "Sanıyorum, İsmet İnönü, Bafra'ya geldiğinde Halkevi çalışmalarını beğeniyor ve 1946 seçimlerinde Bafra'dan Halkevi Başkanının aday konulması talimatını veriyor. Ama babam o tarihte başkanlıktan ayrılmıştı." Süleyman Türk, daha sonra 1950 seçimlerinden evvel de CHP'den ayrılıp DP'ye geçer. Bu sefer de DP'den aday olması teklifi gelir ona: "Babam milletvekilliği için DP'ye geçti dedirtmemek için onu da kabul etmedi." Samsun İl Genel Meclisinde Bafra'yı temsil eden Süleyman Türk, 1954 seçimlerinde DP'den aday olur fakat bu sefer de delege oyları bölünmüştür. Ancak DP Genel Merkezi tarafından yine de aday gösterilmek istenir: "Babam yerel düzeyde kaybettiği adaylığı genel merkez eliyle kazanmayı düşünmedi. Ve siyasete girmedi."
   <br/>
   <br/>
   Süleyman Türk, henüz 15 yaşında iken yine aynı ailenin Hacımustafaoğulları kolundan SabitGülsüm çiftinin kızı Ayşe Sultan Hanım'la evlenir. Birinci Dünya Savaşı'nda anne ve babasını kaybeden Ayşe Sultan Hanım'ın Süleyman Bey'le, biri doğduktan çok kısa süre sonra vefat eden üç çocuğu olur. Ailenin ikinci çocuğu Hikmet Sami ise 1935'te Trabzon'da dünyaya gelir: "Of'un Uğurlu Köyü, Rumca adıyla Çifaroksa'da doğdum. O tarihlerde şehir merkezine gaz, tuz ve hamsi almak için inilirdi. Ayakkabı çok lüks bir şeydi. Ben çarık giydim çocukluğumda. Kurban bayramında, ancak o da hisseli olabilirdi kurbanlar kesilir, bir yıl boyunca o etler kullanılır, derisi de çarık yapılırdı. Benim çocukluğumun yıllarında İkinci Dünya Savaşı'nın sıkıntılarını hatırlıyorum. Ninem ve annem çok ölçülü hareket eden insanlardı. Bazı komşularımıza gıda maddesi yardımı yaptığımızı hâlâ hatırlarım."
   <br/>
   <br/>
   Hikmet Sami, yukarıda da anlatıldığı gibi ilkokulun ilk üç sınıfını Uğurlu'da okur: "Ben Bafra'da bulunan babamın yanına 1945'te gittim. Bütün aile ancak 1947 yılında bir araya toplanabildik." İlkokulun kalan sınıflarını da Bafra İnönü İlkokulu'nda tamamlayan küçük Sami, okumaya daha o yıllardan merak salmıştır:
   <br/>
   <br/>
   "Okula gitmeden okuma yazmayı biliyordum. Bizim orada mesela fındık imece şeklinde toplanırdı. Burada komşular bir araya gelirdi. Ben onlara Hz. Ali'nin cenkleri, Leyla ile Mecnun, Kerem ile Aslı gibi halk hikayeleri okurdum. Bir taraftan ağlayıp bir taraftan çalışırdı köylüler." İlkokuldan başlayıp eğitiminin sonuna kadar çok parlak bir öğrenci olan Hikmet Sami Türk, hep iftihar listelerinde yer alır. İstanbul'a geliş nedeni de yine okumaktır. 1954'te Kabataş Erkek Lisesi'nden birincilikle mezun olur: "Lisenin ikinci sınıfına kadar ben uçak mühendisliği veya uzay fiziği yapmak istiyordum." Özellikle astronomi merakı onda çok küçük yaşlarında başlamıştır. Babasının Bafra'nın Sesi adlı bir gazetesi olmasına rağmen, torpille yazdı dedirtmemek için araştırmalarını başka gazetelerde yayınlatır. Yeşil Giresun adlı bir gazetede astoronomi ile ilgili 28 bölümlük bir yazıdizisi tefrika edilir. Bu tarihte, insanoğlunun aya gitmesine daha 19 yıl vardır: "Ben küçük yaştan beri çeşitli konulara ilgi duyan bir insanım. Astronomiye ilgimi belki en ön sıraya koymak lazım. Tarih de var. Matematikte de ben çok iyiydim. Hatta kendimce geliştirilmiş bazı teoremlerim vardır. Bu konulara ilgimi halen de korurum."
   <br/>
   <br/>
   'İki tür mitinge de katılırdım'
   <br/>
   <br/>
   Hikmet Sami Türk, liseden sonra babasının etkisiyle hukuk eğitimi alır. DP'nin iktidarda olduğu dönemde o da İstanbul Üniversitesi Hukuk Fakültesi öğrencisidir: "DP'nin kazandığı 1950 genel seçimleri bir ak devrimdir. Yani halk oyuyla iktidar değişiyor. Ama ondan sonra CHP iktidarının büyük tasarrufla artırdıkları sona erince, dış kredilerin geri ödenme zamanları da gelince ve de kaynak kurumaya başlayınca DP otoriter bir anlayışa yöneldi." O yıllarda üniversitelerde sağsol çatışmaları yoktur, 68'deki politize yapı da mevcut değildir. Prof. Sait Turan, Prof. Erol Cihan, Prof. Bilge Umar, Prof. Pertev Bilgen, Prof. Ünal Tekinel gibi daha çok profesör çıkaran bir sınıfta okuyan Hikmet Sami, 1958'de mezun olacağı Hukuk Fakültesi'nde devrin özelliğine uygun yapılan iki tür mitingde de boy göstermiştir: "Gençlik hareketleri o zaman iki tür miting etrafında olurdu. Birisi irtica tel'in mitingi. Çünkü çok partili hayata geçince, daha önce ortaya çıkmayan birtakım hareketler, mesela Atatürk ilkelerine karşı olmalar baş gösterdi. DP o yüzden 1952'de Atatürk'ün Korunması ile ilgili kanunu çıkarmıştı. İkincisi komünistlik telin mitingleri yapılırdı. Çünkü 2. Dünya Savaşı ertesinde Sovyetler Birliği Türkiye'den toprak talebinde bulunmuştu. Gençler olarak irticaya da kömünistliğe de karşı idik o yıllarda."
   <br/>
   <br/>
   Konuşmamızın bu bölümünde Hikmet Sami Bey, kendisinin daha önce verilmiş bir sözü olduğunu belirtiyor bize. Ama sürenin bizim için yeterli olmayacağını belirtiyorum. Bunun üzerine Hikmet Sami Türk, konuşmamıza arabada devam edebileceğimizi ifade ediyor. 'Adaletin zaten ağır işlediği' bir ülkede, mekanizmanın benim yüzümden aksamaması için öneriyi kabul ediyor ve '24' numaralı Mercedeste konuşmamıza devam ediyoruz. Gittiğimiz yer Atlı Spor Kulübü. Öğreniyorum ki, Adalet Bakanı Hikmet Bey çok iyi bir tenis oyuncusu da aynı zamanda. Hayat arkadaşı, Sivaslı ZeynelGülizar Kavaklıoğlu çiftinin kızı Fatoş (Fatma) Hanım'la evlilikle noktalanacak tanışmaları da Atlı Spor Kulübü'nde olmuş. Hikmet Sami Bey'in bu evliliğinden, dedesi ve babası gibi bir kız, bir de erkek çocuğu olur. 1980'de doğan Ayşe, Sorbon'da, ondan iki yıl sonra doğan Ahmet de Ankara Hukuk Fakültesi'nde hukuk eğitimi görüyorlar.
   <br/>
   <br/>
   1958 devalüasyonu eğitimini nasıl etkiledi?
   <br/>
   <br/>
   Hikmet Sami, hukuk fakültesini birincilikle bitirdikten sonra İngiltere'de parlamenterizm üzerinde doktora yapmak istemektedir. İngiliz üniversitelerine başvurur. Gelen cevapta İngiliz üniversiteleri deniz aşırı kontenjanlarında ancak bir yıl sonrası için yer olduğunu belirtir. Bir yıl kaybetmek istemeyen Hikmet Sami Bey, bunun üzerine, gerek anayasa hukukumuz gerekse idare hukukumuzda Fransız hukukunun büyük etkisi olduğunu göz önüne alarak doktorasını Fransa'da yapmayı düşünür. Okumak istediği alan anayasa hukukudur. Hikmet Sami Türk, Fransa'ya gitmek üzere iken Demokrat Parti, on yıllık iktidarının son döneminde Türk ekonomi tarihinin en büyük devalüasyonlarından birini gerçekleştirir. Yıl 1958'dir. O zamana kadar 1 Türk Lirasının dolar karşısındaki değeri 2.80 lira iken birden 9 liraya çıkar. O yıllar her isteyenin döviz transferi yapamadığı yıllardır. Bu hak ancak üniversiteyi pekiyi derece bitiren öğrencilere tanınmaktadır: "Devalüasyondan sonra başbakan rahmetli Adnan Menderes'e bir telgraf çekmiştim." Hikmet Sami de döviz transfer hakkını kazanmıştır ama yapılan devalüasyon, Fransa'da okumayı pahalılaştırmıştır: "Bu durumda Avrupa ülkeleri içinde öğrenci olarak gitmek istediğimde en uygun ülke Federal Almanya kalmıştı." Almanya'nın Türk hukukuna etkisi ise daha çok ticaret kanunu üzerinde idi. Çünkü Türk Ticaret Kanunu, Türkiye'ye sığınma isteği kabul edilen Alman bilim adamlarından Prof. Dr. Ernst Hirsch tarafından hazırlanmıştı. Bunu bilen Türk, Almanya'da, 'ilk aşkı' olan anayasa hukuku yerine, 'ticaret hukuku' okumayı yeğler: "Benim asıl uzmanlık alanım ticaret hukuku olduğu halde, ticaret hukukunda doktora yaptığım, doçentlik ve profesörlük tezimi verdiğim halde kamuoyu beni genellikle anayasa hukukçusu olarak bilir. Bunun nedeni, ülke sorunları ile ilgili yazılar yazmamdır. Onun için anayasa hukuku benim ilk aşkım gibidir." Ticaret hukuku eğitimi ona yeni bir ufuk daha açmış olur.
   <br/>
   <br/>
   20 Temmuz 1974. Saat 7.30
   <br/>
   <br/>
   1964'te doktorasını tamamlayan Hikmet Sami Türk, askerliğini Tuzla'daki acemilik döneminden sonra Kara Kuvvetleri Komutanlığı İstihbarat Başkanlığı ile son altı ayını da Kara Kuvvetleri Komutanlığı Tercüme Bürosu'nda yaparken Kıbrıs sorunu üzerine yoğunlaşır. Bu konudaki araştırma ve yazıları Cumhuriyet ile Milliyet gazetelerinde yayınlanır. Hikmet Sami Türk, her sabah yaptığı gibi 20 Temmuz 1974 sabahı da traşını olurken bir yandan 7.30 haberlerini dinlemektedir: "Türkiye Kore Savaşı'ndan sonra ilk defa bir çıkartma yapıyor. O nedenle böyle önemli bir günde ben de kendimde bir değişiklik yapmayı düşündüm. Kıbrıs sorunu çözülene kadar bıyıklarımı kesmemeye karar verdim."
   <br/>
   <br/>
    Peki bıyıkları kesme ihtimali var mı?
   <br/>
   <br/>
   "Bunu Sayın Rauf Denktaş'a anlattım ve yakında bıyıkları kesip kesemeyeceğimi sordum. O da gülerek 'Kolay görünmüyor' dedi."
   <br/>
   <br/>
   1968'de Ankara Hukuk Fakültesi Ticaret Hukuku Kürsüsü'nde asistan olarak üniversitedeki görevine başlayan Hikmet Sami Türk, 1977'de 'doçent', bundan on bir yıl sonra da 'profesör' olarak üniversitedeki görevine devam eder. Ta ki 1995 yılına kadar. Siyasete girme noktasında Hikmet Sami Türk için Ecevit'in 1995'teki teklifi ilk değildir. 1977'den önce henüz asistan iken Turan Güneş, Prof. Haluk Ülman, Deniz Baykal aracılığı ile teklif almışken, 1983'te de Halkçı Parti kurucularından Engin Aydın'dan bir davet daha alan Türk, üniversitedeki kariyerini tamamlamadan siyasete girmeyi düşünmez. 1995'te Bülent Ecevit'in teklifine 'evet' dedikten sonra bile onun gönlü, üniversiteden yanadır: "Bazı ülkelerde milletvekilleri ve bakanlar üniversitelerde ders verebiliyor. Bizde ise anayasanın engeli var. Ankara Üniversitesi'ndeki odam hâlâ duruyor. Gönlüm, siyaset görevim sona erince üniversiteye dönmekten yana. Fakat devlet üniversitelerinde yaş sınırı 67. Biz de ona yaklaşıyoruz."
   <br/>
   <br/>
   Edebiyatla da yakından ilgilenen Hikmet Sami Türk, şimdilerde Adalet Bakanlığı gibi çok önemli bir koltukta oturuyor. F Tipi cezaevi ile 'terör ya da mafya tipi örgütlerin cezaevlerindeki hakimiyetini ortadan kaldıracaklarını' söyleyen Türk, tehdit mesajları aldığını belirtiyor: "F Tipi cevzaevine gelen kınama ve tehdit mesajlarında en çok sağda ve solda iki terör örgütünün ön planda olduğu görülüyor." Bir konu daha var ki halkın büyük bir kesimi Adalet Bakanı Hikmet Sami Türk'ün iki dudağı arasından çıkacak sözleri bekliyor: "İnsanlar af kanunu için umutlandı. O bekleyişi karşılamak durumundayız. Böyle bir çözümü bekliyorum. Öte yandan yargıda da bir bekleyiş var. Çünkü bir çok davanın sonucu bu kanuna bağlı."
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6538-bakan-olacak-cocuk.html), [web.archive.org (arşiv bağlantısı)](http://web.archive.org/web/20121112180838/http://www.aksiyon.com.tr:80/aksiyon/haber-6538-bakan-olacak-cocuk.html)
