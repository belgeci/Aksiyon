# Doğuştan fanatik

*Cemal A. Kalyoncu 2000.01.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Selanik, bende hep bir 'giz' uyandırmıştır. Nereden geldiğini bilmediğim, duyunca beni böyle bir hisse iten nedir, onu da bilmiyorum. Selanik gibi Kudüs ve Kahire, biraz Hayfa da böyledir benim için.
  </font>
 </div>
 <div id="newsText">
  <font class="detail-text">
   Hep aynı şeyi hissederim, bunlar benim 'giz'li şehirlerimdir diye. İtiraf edeyim, şu ana kadar hiçbirine gitmiş de değilim. Sanki gidince bu 'giz' ortadan kalkacakmış gibi gelir bana. Ama ilk fırsatta gideceğim yerlerdir buralar.
   <br/>
   <br/>
   Yalman ailesi, 1900'lerin ilk yıllarında Selanik'ten kalkıp İstanbul'a gelmiş bugün oldukça geniş bir ailedir. Selanik'te de etkin bir aile olan Yalman ailesinden İstanbul'a ilk gelen Osman Tevfik Efendi'dir. Bugün Tatko'nun Yönetim Kurulu Başkanı olan ve Galatasaray'a üç dönem başkanlığın dışında uzun yıllar aktif olarak da hizmet eden Alp Yalman'ın dedesi Osman Tevfik, Selanik Askeri Rüşdiyesi'nde Atatürk'ün hocalığını da yapmış, aynı zamanda hattat birisidir. Selanik'ten İstanbul'a doğru yaşanan göçe Osman Tevfik'in ailesinin katılması 1900'lerin başında gerçekleşecektir. (Aileyi dedesi Osman Tevfik'ten başlatan Alp Bey, Yalman ailesinin buradan ötesine gidemiyor: "Herhalde gidiliyordur da ben size şey olarak onu veremem. Aklımda yok.") Osman Tevfik Efendi'nin Hasibe Hanım'la evliliğinden, üçü erkek, dördü kız yedi çocuğu olmuştur. Tevfik Efendi'nin çocuklarını daha sonra Türk halkı yakından tanıyacaktır: Ahmet Emin, gazeteciliğe başladığı dönemde Damat Ferit Paşa Hükümeti tarafından Kütahya'ya, oradan İngilizler tarafından da Malta'ya sürgün edilir. Dönüşte, 1923'te Ahmet Şükrü ve Enis Tahsin'le birlikte çıkaracağı Vatan gazetesi ile kamuoyuna mal olur ve ünlü polemiklere imza atar Ahmet Emin. Rıfat Yalman da Ahmet Emin Bey gibi gazetecilikle uğraşır. Osman Tevfik Efendi'nin Nigar, Sabiha (Zabcı), Sehavet (Terem), Belkıs (Bayçu) ve Mustafa Vacit adındaki diğer çocukları, kamuoyunda Ahmet Emin ve Rıfat kadar bilinmeyecektir.
   <br/>
   <br/>
   Tatko: 'İlk'lerin şirketi
   <br/>
   <br/>
   Osman Tevfik'in oğullarından Ahmet Emin'in, 1926'da Goodyear şirketi ile imzalayacağı temsilcilik anlaşması, bir yıl sonra kardeşi Mehmet Emin ve ortağı Kemal Halil Tanır ile birlikte kuracakları Tatko'nun (Bulgarca baba demek olan Tatko, grubun bugün de devam eden faaliyet alanlarının, yabancı dildeki karşılıklarının baş harflerinden oluşuyor.) başlangıç noktası olacaktır. Şirketin bir ortağı da, İstanbul Ticaret Odası Kurucu Meclis Azası olan Alp Yalman'ın da babası Mustafa Vacit Bey'dir. (Ailenin en küçüğü olarak 1907'de doğan Mustafa Vacit'in ismini Alp Yalman'ın söylediğine göre Atatürk koymuştur.) Tatko, sonraki yıllarda Türk ekonomisinde birçok 'ilk'e imza atan bir kuruluş olacaktır: 1935'te Tatko'nun temsilcisi olduğu Curtis Wright, Türkiye'de Hawk avcı uçaklarının üretimi için Türk hükümeti ile anlaşma imzalar. Tatko, bunun yanında Sperry Equipment ve Irving uçaklarının da temsilciliğini üstlenir. 1962'de Amerikan Chrysler firması ile İstanbul'da ilk kamyon üretim tesisini kurar. Tatko, Billur Tuz ile de Türkiye'nin ilk sofra tuzu üreticisi olur. Yine 1950'de Türkiye'nin ilk otomobil servis istasyonunu açar. Tatko, bugün geldiği noktada, yola çıktığı zamanki bazı ortaklıklarından vazgeçse (Goodyear) de Türk ekonomisindeki yerini korumaktadır.
   <br/>
   <br/>
   Sokollu'nun torunlarından
   <br/>
   <br/>
   Yalman ailesi, bugün oldukça geniş bir yelpazeye yayılmıştır. Yelpazenin yaprakları Alp Yalman'ın anne tarafından dedesi ile Sokullu Mehmet Paşa'nın ailesi ile de kesişmektedir. İkinci Meclis'e girdikten sonra aralıksız olarak altı dönem daha üst üste Meclis'te (1950) yer alan Mahmut Nedim Zabcı, asker kökenli birisidir.
   <br/>
   <br/>
   Mahmut Nedim Bey, ilk evliliğini Sokollu Mehmet Paşa'nın torunu ile yapar. Bu evlilikten bir kız çocuğu (Alp Yalman'ın annesi) olur. İsviçre'de askeri ataşe iken eşini kaybeden Zabcı, sonrasında Türkiye'ye döner. İstanbul'da Osman Tevfik'in kızlarından Sabiha (Alp Bey'in halası) Hanım ile evlenir. (Bu evlilikten doğan Bilge Hanım, ünlü spor yazarı Doğan Koloğlu ile evlenir.) İki aile arasındaki kız alıp verme işi bitmemiştir. Sabiha Hanım'ın en küçük erkek kardeşi Mustafa Vacit Bey de Mahmut Nedim Zabcı'nın ilk evliliğinden olan Nilüfer Balâter Hanım'la evlenir. Böylece Mahmut Nedim, Mustafa Vacit Bey'in hem eniştesi hem de kayınpederi olacaktır.
   <br/>
   <br/>
   Galatasaray'a önemli hizmetleri olan Mustafa Vacit Bey'in bu evlilikten, bugün Tatko'nun başında bulunan ilk çocukları Alp, (diğeri Ali1944) doğacaktır. İkinci Dünya Savaşı'nın yeni başladığı yıllarda doğan (1 Ocak 1940) Alp, savaş sebebiyle karartmaların uygulandığı, cumhuriyet bayramlarının fener alayları eşliğinde kutlandığı ve francalanın 'lüks' sayıldığı, daha çok kara ekmeğin yenildiği bir dönemin çocuğudur: "O günkü şartlarla bugünkü şartları kıyaslamak mümkün değildir. Allah affetsin, bugün o ekmeği satıyor olsalar insanlar çok kızardı herhalde." Velhasıl küçük Alp, varlıklı bir çocukluk dönemi geçirir: "Allah'a şükür muhtaç bir aile değildik."
   <br/>
   <br/>
   Doğuştan fanatik!
   <br/>
   <br/>
   'Herkesin her dakika gidebileceği yerler olmayan' sinema ve özellikle de tiyatro onun çok sık gittiği yerlerdir. 1973'te Yönetim Kurulu Üyeliği'ne seçileceği Galatasaray ve dolayısıyla futbola ilgisi de çocuk yaşlarda başlar Alp'in. Henüz dört yaşında iken babası ile birlikte Galatasaray'ın maçlarına giden Yalman, ilkokula 1946'da Taksim'deki zamanın meşhur Özel Aydın Okulu'nda başlar. Vasat ama 'kötü' olmayan bir öğrencidir. İlkokuldan sonra, çok sevmesine ve babası Mustafa Vacit Bey'in de oradan mezun olmasına rağmen Galatasaray Lisesi yerine Robert Kolej'e girer. Yalman, o zaman lisesine gitmediği Galatasaray'a 1990'lara kadar onbir yıllık asbaşkanlığın ardından 1996'ya kadar üç dönem de başkanlık yapacaktır: "Başkanlığı hiç bir kulüp başkanı kendi reklamını yapmak için kullanmaz. Galatasaray'da herkes kulübüne hizmet etmekle mükelleftir. Hiç kimse göreve talip olmaz. Galatasaray görev verirse yapar." (1996'daki YalmanSüren çekişmesinde Galatasaraylıların tercihi Yalman olmaz.) Koleji tercih etmesinde biraz da amcası Ahmet Emin'in çocuğu Tunç (ünlü tiyatro yönetmeni) ile Rıfat amcasının çocukları Osman Nur ve Şen'in orada okuması etkilidir. İlkokuldan arkadaşları İsmail Cem, Sabah Grubu'nun Dergiler Grubu İmtiyaz Sahibi Ercan Arıklı ve reklamcı Ali Pasiner'den oluşan ekibi Robert Kolej'de de bozulmaz. 1959'da bitireceği Kolej'den sonra İngiltere'ye mühendislik okumaya giden Yalman, 'sıkıcı' geldiği için buradan vazgeçer. Kolejdeki ekip bu arada Lozan Üniversitesi'nde Siyasal Bilgiler okumaktadır. Yalman da eski ekibe katılır ve üniversiteyi burada bitirir. Amcası Ahmet Emin'in gazetesi (Vatan) olmasına ve yakın arkadaşları Ercan Arıklı, İsmail Cem ve 1965'te Deniz Harp Akadamileri'ndeki 24 aylık askerlik arkadaşı Uğur Dündar gibi arkadaşlarının gazeteci olmasına rağmen o Lozan'da okurken amcasının gazetesine gönderdiği birkaç yazı dışında gazeteciliğe ilgi duymaz. Bunda, Tatko gibi bir aile şirketinin varlığı önemli rol oynar tabii. Osman Alp Yalman, askerlikten sonra 1967'de Amerika'daki Chrysler'de staj yapar. Dönüşte Tatko'da yatırım koordinatörü olarak işe başlar. Bugün Tatko'nun Yönetim Kurulu Başkanı'dır.
   <br/>
   <br/>
   Siyasete neden uzak?
   <br/>
   <br/>
   1961'de, ünlü armatör Kemal ve Vuslat Sadıkoğlu'nun kızı, (Feyyaz Tokar, Yılmaz Çetiner ile Vecdi Çapa'nın baldızı ve Kahraman Sadıkoğlu'nun ablası) Varlık Hanım'la evlenen Alp Yalman'ın bu evlilikten, Kerem ve Mehmet adlı her ikisi de Tatko'da görev alan iki çocuğu dünyaya gelir. Seneler önce, 1959'da CHP'nin gençlik kollarında siyaset yapan Alp Yalman, sonraki dönemde uzun yıllar boyunca 1995'te, Robert Kolej'de iki üst sınıftan arkadaşı Özer Çiller'den gelecek teklife kadar siyasetten uzak durur. Gazeteci olarak yazdığı yazılar haricinde siyasete bulaşmama Yalman ailesinde sanki bir vasiyet gibi uygulanır. Bu kuralı, 1995 seçimlerinde bozan Yalman'ın hevesi, Anayasa Mahkemesi'nin Türkiye  milletvekilliğini iptal etmesi ile kursağında kalır. Başka heves edip gerçekleştirmediği şeyler de vardır. İki bine yakın sinema filminden oluşan  koleksiyonun sahibi Yalman, yönetmen olarak bir filme imza atmak ister: "Film çekmek isterdim." Galatasaray'ın veteranlar takımında halen top koşturan (yakın zamanda Almanya'da sekiz takımın katıldığı turnuvada Bayern Münih'in altında sonuncu oldular) Alp Yalman'la hedeflerini konuşamadık. Çünkü İstanbul Tenis Kulübü, Galatasaray ve TÜSİAD üyesi olan Alp Bey, rüya olarak değerlendirdiği hedeflerini kendine saklamayı tercih etmektedir: "Rüyalarımı anlatmayı sevmem."
   <br/>
   <br/>
   Teşekkür: Türkiye Yazarlar Birliği, 1999 yılı basın röportaj ödülü vererek beni oldukça büyük bir sorumluluğun altına soktu. Layık olmaya çalışacağım. TYB'nin tüm ilgililerine teşekkür ederim.
   <br/>
   <br/>
   email:ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5767-37-dogustan-fanatik.html), [web.archive.org (arşiv bağlantısı)](http://web.archive.org/web/20140607132303/http://www.aksiyon.com.tr:80/aksiyon/haber-5767-37-dogustan-fanatik.html)
