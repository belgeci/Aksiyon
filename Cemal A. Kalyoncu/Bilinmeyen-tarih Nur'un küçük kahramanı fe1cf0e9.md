# “Nur’un küçük kahramanı”

*Cemal A. Kalyoncu Bilinmeyen-tarih*

<div>
 <p>
  <font>
   İkinci Dünya Savaşı’nın sona erdiği yıllarda Türkiye’de, muhalefeti olmayan Meclis’te artık yeni bir partinin kurulma çalışmaları vardır. Bu oluşum, birkaç yıl sonra esecek yeni bir toplumsal rüzgarın da habercisidir adeta. Nitekim 1946’da yapılan ilk seçimlerin ‘tartışmalı hileli’ sonuçları da, esen bu rüzgarın gerçek olduğunu ilan edecektir.
   <br/>
   <br/>
   O yıllarda bir de köy enstitüleri fırtınası esmektedir Türkiye’de. Tek parti idaresi, bu okullarda her bedene farklı elbise yerine, tek tip elbiseden giydirmek istemektedir yeni yetişen Türk gençliğine. Elbisenin herkese olmadığı görünen bir gerçek olmasına rağmen, bir çok eksiği de mevcuttur: “Bir nevi zehirler gibi idi orası. Bir muallim vardı. Kur’an’ı, —haşa— peygamberimizin kendisinin uydurduğunu söyler ve inkar eder gibi sözler sarf ederdi. Kısmen kapıldık ona ama ruhumuz ve kalbimiz... yani iman ve Kur’an ve Allah inancı hiç sarsılmadı.” O yıllarda sigara içmeyen ve bayramlarda ‘cumhuriyetin çatısını biz yapacağız’ nutukları atan o genç, milliyetçi duyguları hasebiyle de vatanı kurtaracaklardan birisi olarak görmektedir kendisini. Aradan geçen sürede, vatanı kurtarma hayallerine ulaşabildi mi bilmiyorum ama bildiğim, o ve onun gibi düşünenlerin, tarihin en güzel sayfalarında yerlerini almış ve hâlâ almakta olduğudur.
   <br>
    <br>
     ‘Ceddinle iftihar etme’
     <br>
      <br>
       O kişi Mustafa Sungur’dur; önce eserlerinden esen rüzgarın tesir ettiği, daha sonra da bizzat tanışarak Bediüzzaman Said Nursi’nin çilekeş hayatına biraz olsun ortaklık ve tanıklık eden Mustafa Sungur. Öncesinde kısa aralıklarla da olsa 1954’ten 1960 yılına kadar çok uzun bir süre Said Nursi’nin hizmetinde bulunan Mustafa Sungur, şimdi Karabük’e bağlı olan Eflani’de dünyaya gelmiş birisidir. Çok uzun yıllardır burada yaşayan Sungur ailesinin hikayesi de ilginçtir: “Babam tarafına Abdüsselamoğulları derler. Köyümüzün yarısı da öyledir. Dedem Hacı Ahmet, Yemen’de harbe gitmiş ve Mekke—i Mükerremede bir sene müezzinlik yapmış. Dedem anlattı, bir gün Mekke’de birisi gelmiş ve ‘Ya Hacı Ahmet, sen’ demiş ‘Bursa’ya giden Abdüsselamoğulları’ndan mı yoksa Kastamonu’ya gidenlerden misin?’ O zamanlar Eflani Kastamonu’ya bağlı, Zonguldak da köy gibi bir yerdi. Babam da ‘Kastamonu’daki Abdüsselamoğulları’ndanım’ demiş ve ‘Peki beni nereden tanıdın?’ diye sormuş. Adam da ‘Simandan tanıdım. Abdüsselam’ın üç oğlu varmış, biri burada (Mekke) kalmış, biri Bursa’ya, diğeri de Kastamonu’ya gitmiş’ demiş. Yani oradan gelmiş bizimkiler. Hatta Üstad Bediüzzaman bana sordu ve ben bunu anlattım. Böyle anlatınca, Üstad’ın yanında bulunan Ceylan (Çalışkan) kardeş dedi ki ‘Ceddinle iftihar etme. Allah indinde en mükemmeliniz takva sahibi olanınızdır. Soy sop falan değil.’ Üstadımız da ‘Doğru’ dedi.” Mustafa Sungur’un ana tarafı ise aslen Buharalı’dır: “Bize ‘Şıhlar’ derler. Köyde bir türbe vardır. Aslı Buhara’dan gelmedir. Türkistan’dan gelmiş Şıhlar’dır.”
       <br>
        <br>
         Enstitüde saz, akordeon, mandolin çalıyor
         <br/>
         <br/>
         Cami hocalığı ve köyde muhtarlık da yapan Mehmet Efendi’nin çocuğu olarak 29.09.1929 yılında Eflani’de doğan Mustafa, ilkokuldan sonra Kastamonu’daki Gölköy Köy Enstitüsü’ne kayıt yaptırır. Mustafa Sungur, enstitüde çalışkan bir talebedir. 1942 yılında 250 kitap okur. Enstitüde saz, mandolin, akordeon, piyano da çalan Mustafa, en çok mandolinde başarılı olur: “Babasına değil de anasına çekerse iyi olacak’ gibi derlerdi. Köye geldiğim zaman çocukları dizer, çaldırır, hatta ben mevlüt okuturdum mandolinle, ‘Allah adın zikredelim evvelaa..’ diye.” Enstitüden sonra, yüksek okulda muallim ya da müfettiş olmak için okumak isteyen, fakat babasının engellemesiyle bu arzusuna ulaşamayan Mustafa, enstitüde dine karşı takınılan tavra rağmen, gerek ailesinde bulunan hocalar vesilesiyle, gerekse küçükken aldığı dini eğitimin etkisiyle çok fazla etkilenmez. Bu zor şartların hüküm sürdüğü dönemde ilk dersini köyündeki İbrahim Hoca’dan alan Mustafa, bu alandaki açlığını ise enstitüyü bitirdikten sonra ancak doyurabilecektir. O yıllarda daha sonra hizmetine gireceği Said Nursi’yi ise köy enstitüsünde iken 1943 yılında sadece duymuşluğu vardır, o kadar.  Enstitüyü bitirince ruhi açlığı iyice artan Mustafa Sungur, Bediüzzaman’ın eserlerini ise 1946 yılında tanır. O yıl Çalışlar Köyü’nde muallim olan Sungur, risaleleri de, Bediüzzaman’ı ziyaret eden, külliyatı yazan ve babası Sultan Abdülhamid’in huzur hocalarından olan muallimlikten emekli, Hafız Ali’nin tam vârisi diye Emirdağ Lahikası’nda ismi çok geçen Ahmet Fuat Efendi ile Safranbolulu Keçeci Mehmet Efendi vesilesiyle tanır: “Safranbolu’ya gittim, orada Keçeci Mehmet Efendi ile tanıştım. O bana Şemsettin Yeşil’in kitaplarını verdi. Hakikaten çok hoşuma gidiyordu onlar. Yeşil, meğerse risalelerden cümleler alırmış kitaplarına. Yani o kitapların çoğu Risale—i Nur’dandır. Kastamonu rehberinde onun ismi var. Üstad helal ediyor, böyle çalıntıları, ‘Madem hizmet oluyor imana, Kur’an’a’ diyor, helal ediyor. Sonra 1946 senesinin mayıs veya haziran ayında Safranbolu’da toplantıya gittik. Muallimliğe girdikten 2—3 ay sonra hemen namaza başladım. Zaten küçükken de hep namaz kılardım. Safranbolu’daki Köprülü Camii’nde abdest alırken baktım sakallı bir zat. Sordum, müftü olduğunu söylediler. Hemen elini öptüm ve ‘Hocam bazı suallerim var’ dedim. ‘Söyle bakalım’ dedi. ‘Eskimolar var Sibirya’da, onların hali ne olacak? Onlara tebligat olmamış’ dedim. Muallimim ya... Elimden tuttu, bir berber dükkanını gösterdi, ‘Namazdan sonra oraya gel, sana cevabını veririm’ dedi. Gittim oraya, Üstadın hizmetinde bulunmuş Hüsnü Bayram Ağabey’in babası Hıfzı Bayram Efendi’ninmiş. O ‘Gel’ dedi ‘Müftü evden sana bir kitap getirmeye gitti.’ Orada oturttu beni, çekmeceden bazı formalar çıkardı ‘Bunları oku’ dedi. Okuyorum ama böyle rüzgar gibi bir hidayet esintisi geliyor bana, dedim ‘Amca bu kimin kitabıdır?’ ‘Bediüzzaman’ın’ dedi. ‘Ben’ dedim ‘bu zatı duydum.’ Bir sene evvel Kastamonu’nun Oğul Köyü’nde bir ay staj yapmıştım. Oradaki muallim Şevket Efendi, Üstadın ziyaretine gitmiş birisi. 23 Nisan Çocuk Bayramı’nda köye giderken yolda iki saat bunları anlatmıştı bana. ‘Ben’ dedim ‘bu zatı hep tanıyordum.’ Fakat kitaptan bana, öyle rüzgar gibi hidayet nurları, esintiler geliyor. Müftü Efendi, evden bana Beyoğlu Müftüsü’nün Esma—i Hüsna kitabını getirmeye gitmiş. Sonra bir dahaki gelişimde, öbür caddedeki Keçeci Mehmet Efendi’nin dükkanına gittim. Orada görüşürken baktım ki, bir zatı çağırdı. O da Mustafa Osman Ağabey imiş. İsmi var kitaplarda. O da Üstadı bir anlattı böyle, menkıbeler yani... Üstadın Meclis’e gelişini böyle bir anlatıyor ki... Sonra bana oradan epeyce yeni yazı kitap verdiler, Küçük Sözler vs.”
         <br/>
         <br/>
         ‘Üstad ağzıma üflüyor’
         <br/>
         <br/>
         Mustafa Sungur o tarihte 17 yaşındadır: “O zamanlar kitap yok, daktiloda çoğaltılmış onlar. Evde o kitapları ağlayarak okuyorum. Bir gece rüyamda Üstad bizim camiden çıkmış böyle cüppeyle, hatta daha sonra o cüppeyi de bana hediye etti. Öylece eski bir eve girdi. Girer girmez de avlusunda ben Üstad’ı kucakladım. Üstad böyle ağzıma hava üfledi. Sonra yağmur yağdı, ben kuyuya atladım. Böyle bir şey... Uyandım ki, Üstad’ın ağzıma üfürdüğü şeyi aynen hissediyorum. Artık, buna benzer çok rüyalar...”
         <br/>
         <br/>
         Mustafa Sungur böylece Risale—i Nur’un Safranbolu talebeleri ile tanışmış olur. Dini hayat açısından sıkıntılı bir dönemdir. Fakat buna rağmen o yıllar, eskiye göre belki bir canlanmaya da şahitlik etmektedir: “Artık bize de Safranbolu’dan mektuplar geliyor. Bu Emirdağ Lahikası dediğimiz kitaplar yani. Üstad o zaman Emirdağ’da. Isparta’dan, Milas’tan, Konya’dan, Van’dan falan Türkiye içerisinde mektuplar geliyor, adeta manevi bir Risale—i Nur fabrikası gibi okunuyor, çalışılıyor... Tabii fikren ve ilmen bunlara aç olduğumuz gibi bunun bin misli fazlasında da bir ruhani tecelli var. Sonra anlıyoruz ki bu Osmanlı’dan sonra ahir zamanda zuhur edecek muazzam bir hakikatin başlangıcı imiş. Biz de böyle bir hakikatin içine girmişiz. Hadis—i Şerifler de ‘ahir zaman uzun bir devredir, biz onun bir kısmındayız’, manasını söylüyor. Bu şekilde biz de hizmetle, ağabeylerle alâkalı oluyoruz. Hüsrev Ağabey, Kastamonu’da Mehmet Fevzi Efendi, Devrekani’de Ahmet Kureyşi, hep bunları dinliyoruz. Bunlar iştiyakımızı artırıyor. Ve o arada ben de Üstad’a mektuplar yazıyorum, Mustafa Osman Ağabey vasıtasıyla ulaştırılmak üzere.”
         <br/>
         <br/>
         1945 yılında, henüz 16 yaşında iken, yine köylüsü olan Cemile Hanım’la evlenen Mustafa Sungur, Said Nursi’ye hitaben kaleme aldığı mektuplarda, önce köy enstitüsünde edindiği izlenimleri ele alır: “Köy enstitüsünde yaşadıklarımı da anlattım. Üstad sonra onu Emirdağ Lahikası’na geçirdi.” Bu mektupları yazarken, genç Nur talebesi Mustafa Sungur, bir yandan da heyecanlı bir bekleyiş içindedir: “O zaman bende şu var ki, ah ben bir nur dairesine girebilsem. Üstad benden bahsetse. Bana talebem demesi, beni kabul etmesi, bana kainatın en büyük hediyesi tarzında yani.” Sungur’un beklediği gerçekleşir. Said Nursi, gönderdiği mektubunda onun adını da geçirir: “ (...) Nurun küçük kahramanlarından Mustafa Sungur ve Rahmi’nin az bir zamanda eski harfle, Mustafa Sungur’un gayet mükemmel, meyvenin 11. meselesi hatimesi ile Rahmi’nin Gençlik Rehberi’ni eski harflerle güzelce yazmaları ve Kastamonu’dan gelen kitaplar içinde bize göndermeleri hakikaten benim için yeni biraderzadelerim bir Abdurrahman ve Fuat dünyaya gelmiş gibi memnun ediyor.’ Şimdi burada, Üstadın hareket tarzı ortaya çıkıyor. O zamanlar dar daire ya, hep böyle alâkadar cevap vermiş. Selam gönderiyor, çoluk çocuğundan soruyor. Bu da Risale—i Nur’un nasıl yayıldığını gösteriyor. Bütün bunlar bana Cenab—ı Hakkın ihsanı ile kainatta en büyük hediye oluyor.”
         <br/>
         <br/>
         Borç para ile Bediüzzaman’ı ziyaret
         <br/>
         <br/>
         Ve bir sene sonra... 1947 Eylülünde Mustafa Sungur, Bediüzzaman Said Nursi’yi görmek arzusunu yerine getirmek için yollara düşer. Hem de borç para ile. Üstelik o zamanlar bugünkü gibi tek vesaitle bir yere gitmek mümkün değildir: “Param yoktu. Ahmet Fuat’tan ödünç para aldım 100 para mı ne. Sonra ödedim o parayı. Önce, şimdi mahalle olan Çalışlar Köyü’nden atla Eflani’ye indik. Oradan 7—8 saat süren bir yolculukla Safranbolu’ya gittik. Orada bir otelde kalıp Mustafa Osman Ağabey’i ziyaret edip sonra Karabük’e geçtik. Orada da Süleyman Aslan, onun babası Rıza Usta vardı. Rıza Usta’nın yerinde kalıp sonra trenle 12 saat süren bir yolculukla da Ankara’ya vardık. Ankara’dan da trene binip 6 saatte Eskişehir’e ulaştık. Bir gece de oradaki Yıldız Oteli’nde kalıp sabahleyin 9—10 otobüsü ile üç saatte Emirdağ’a vardık. Ceylan Çalışkan’ların dükkanı vardı orada.” O zaman yapılan bütün yolculuklar bu ve benzeri şartlarda gerçekleştirilmektedir.
         <br/>
         <br/>
         Mustafa Sungur, heyecanla Bediüzzaman’la görüşeceği anı beklemektedir: “Bizi çağırdı Üstad, sohbet ettik. ‘Evli misin?’ diye sordu. ‘Evli olmasan seni yanıma alacaktım’ dedi. Üstad sonra şöyle söyledi: ‘Ceylan bir Sungur, Sungur bir Ceylan.’ Üstad’ın düsturuna bak. Ceylan uzun zamandır onun hizmetinde, bense daha yeni... İşte o zaman dünyalardan daha kıymetli oluyor. Sonra, kavanozda şeker vardı, Üstad bana sordu ‘Kavanoz kaç tane şeker alır’ diye. Ben de ‘Bilmem kiii’ dedim o an. ‘20—23 filan’ dedim daha sonra. Üstad ‘Bundan 300’den fazla dağıttım, gelenlere verdim, ben de yedim’ dedi. Bereketini anlattı yani.”
         <br/>
         <br/>
         Mustafa Sungur, bu ilk tanışmasının ardından o geceyi Said Nursi’nin en yakınında bulunan talebeleri, Ceylan Çalışkan, Mustafa Acet’lerin bulunduğu evde geçirir. Sonra Isparta’ya da gitmek ister: “Üstad 25 kuruş para gönderdi, gitsin diye. Gittim orada da Refet Bey, Tahiri ve Hüsrev Ağabey’leri vs. tanıdık. Hep isimlerini duyardık ama kendilerini de tanımış olduk.” Mustafa Sungur, Emirdağ ve Isparta ziyaretlerinden sonra Eflani’ye geri döner. Bir yıl sonra, 1948’de de meşhur Afyon Davası nedeniyle Bediüzzaman’ın tevkif edildiğini duyar: “Hatta o zaman dağda oduna gidiyoruz, anama dua ettirdim ‘Ana bana dua et, Üstadın yanına gideyim’ diye. Ayrıca muallimliğe de devam ettiğimiz için teneffüslerde bile dua ederdim ‘Ya Rabbi, beni Üstad’ın yanına gönder’ diye. Derken ‘Öğretmenim, jandarma geldi seni çağırıyor’ diyen bir öğrenci geldi. Meğerse bizim evi aramışlar. Birader Muhittin Sungur, Siracunnur’u yazarken böyle jandarma başına gelmiş: Öylece Safranbolu savcısına ifade verdik. Ben olduğu gibi anlattım Üstad’a gidişimizi. Sonra bizi çağırmadılar, ifadelerimiz gitti, biz artık malûmat bekliyoruz.”
         <br/>
         <br/>
         O sırada okullar da tatil olduğu için bunu fırsat bilen Sungur, babasının imam olduğu Aydın’ın Kasaplar Köyü’ne gider. Bir süre kaldıktan sonra doğru Afyon’a geçer. Mahkemeye üç gün vardır. Neredeyse lahikalarda isimleri geçen herkes oradadır: “Zübeyr (Ziver) Ağabey 17 gün yatmış tahliye olmuş. Bazı isimlerini bilemediklerim orada. Mahkeme günü Üstad’ın yanına gittim. Hülasa 17—18 Haziran’da mahkemeye geldik. Orada rap rap diye bir yürüyüş yapınca göze çarptık ve savcının yanına götürdüler bizi. Savcı ‘Mustafa Sungur ha. Ben seni çağıracağım’ dedi. Ben de ‘Zahmet etmeseniz de köye gitmektense şimdiden ifademi alsanız daha iyi olmaz mı?’ dedim. Kabul etmedi.” Sungur, ikinci mahkemeye gelemez, üçüncü mahkeme ise 23 Ağustos’ta yapılır: “Üstad bir lira gönderdi bize, kömür alalım diye. Biz kömür nedir bilemedik, Rahmi ile beraber, üzüm, armut, sebze artık ne bulduysak iyisinden doldurduk böyle Üstad’a gönderdik. Üstad sonra ‘Bunu 20 yılık hizmet gibi kabul ettim’ diye haber gönderdi bize.” Sungur, oradan dönüşte bir deprem olduğunu duyar. Ve bu duygularla Said Nursi’ye bir mektup kaleme alır, arkadaşı Rahmi ile birlikte: “O zelzele ilham oldu ve Mustafa Rahmi imzasıyla dört sayfa, Üstad hakkında ne bildiysek yazdık. Hüsrev Ağabey’le Üstad’a göndereceğiz. Tabii, hapishaneye mektup gider mi? Hemen kontrol ettiler ve savcılık araştırmaya başladı. Hüsrev Ağabey ‘Ben bilmiyorum’ demiş. Ceylan ‘Mustafa Sungur’dur o’ demiş. Yıldırım telgrafla tevkifimiz geldi Safranbolu’ya.”
         <br/>
         <br/>
         ‘Üstadın yanına hapishaneye gideyim’
         <br/>
         — Korkmuyor muydunuz o zamanlar?
         <br/>
         “Evliyim, çoluk çocuk da var ama... Büyükanam, validem, çocuklar da varken sofra duası yapmıştım orada, sonunda da sessizce ‘Ya Rab, Üstad’ın yanına, hapishaneye gideyim’ diye dua etmiştim 10 ay. Sofradakiler de ‘Amin’ derdi. İşte sonra Üstad’ın hizmetinde bulunduk. Bunlar bizim için az şeyler değil. Hülasa... Orada 35 gün kaldık. İkimizi de beraber kelepçeleyip Afyon’a sevk ettiler.”
         <br/>
         Sadece ve sadece Müslümanlığını yaşama gayreti içinde olan insanların başlarına gelenler bunlarla da sınırlı değildir: “Dehşet bir zaman yani. Sorgu hakimi Üstad’a benim yanımda, haşa ‘kuyruklu Kürt’ diye bağırıyor. İçindeki zehiri döküyor yani böyle. Ben de ‘Tam tersine, o baştan başa nurdur, kemalat—i insaniyenin zirve—i bâlâsındadır’ diye bağırdım. Mânâsını bilmiyorum ama Peygamber Efendimiz (sas) hakkında söylendiğini bildiğim için ben de Üstad için kullandım onu.”
         <br/>
         <br/>
         Mahkeme neticesinde Bediüzzaman 20 ay, Ceylan Çalışkan üç sene, Ahmet Fevzi 16 ay, Mustafa Sungur da 6 ay ceza alır. Ancak Sungur 20 yaşını doldurmadığından beşte bir indirim yaptıklarından cezası 5 aya indirilir. 35 gününü Safranbolu’da yattığı için 4 ay da Afyon Hapishanesi’nde kaldıktan sonra serbest kalır. Hapiste on ay yatmış olan Bediüzzaman ise 10 ay daha içerde tutulur. Ancak onun için hizmetin yeri, zemini ve zamanı yoktur. Bediüzzaman burada el—Hüccetü’z Zehra’yı telif eder: “Üstad gizli yazardı ve ‘İnşaallah bunu bir zaman Avrupa’da neşredeceğim’ demişlerdi. Nerede o devirde... Bize kibrit kutusunun içinde gizli gönderiyor. Fakat hamdolsun onu o zaman çoğalttık.”
         <br/>
         <br/>
         1949 senesinin nisan ayında köyüne dönen Sungur, 5 ay ceza aldığı için memuriyetten de çıkarılır. 10 gün içerisinde Danıştay’a dava açma hakkı vardır.
         <br/>
         <br/>
         O zamanlar avukatlık işlerini dava vekilleri yaptığından, Sungur’un danıştığı ilkokul mezunu bir dava vekili 10 gün olan itiraz süresini ona 81 gün olarak bildirir. O da, daha zamanı olduğunu düşünerek, ancak 65 gün sonra yazar savunmasını. O sırada, daha önce Denizli Mahkemesi’nde görülmüş kitaplar Afyon Mahkemesi’nde tekrar dava konusu yapıldığından temyiz mahkemesi Bediüzzaman’ın davasını esastan bozar. Dava birleştirildiği için Mustafa Sungur da yeniden mahkeme hakkı kazanır. Bediüzzaman da 20 Eylül 1949’da tahliye edilir: “Zübeyr Ağabey, ev tutmuştu tahliye olduktan sonra. Orada Zübeyr Ağabey, Konya’dan Ziya Nur ve ben sabah tesbihat yaparken duydum ki dışarıdan at sesi geliyor.”
         <br/>
         <br/>
         HAFTAYA
         <br/>
         - Bediüzzaman Afyon ve Isparta halkına neden kırıldı?
         <br/>
         - Babası, Mustafa Sungur’u Bediüzzaman’a şikayet ediyor...
         <br/>
         - Diyanet İşleri Başkanı Ahmet Hamdi Akseki’ye yapılan teklif.
         <br/>
         - Said Nursi, Fevzi Çakmak ve Celal Bayar için ne söyledi?
         <br/>
         - Bediüzzaman, Adnan Menderes için ‘Ben de onu azlettim’ neden dedi?
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 838 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1916), [web.archive.org (arşiv bağlantısı)](http://web.archive.org/web/20050301180345/http://www.aksiyon.com.tr:80/yazdir.php?id=1916)
