# Ekonomi fetvasını aradı

*Cemal A. Kalyoncu 1996.10.05*

<div class="pNewsDetailMainContent" itemprop="articleBody">
 ''Ticari konularda Müslümanlar zaman zaman daraldıklarında karşılaştıkları meseleleri çözmek için toplantılar tertip ederlermiş. Bir keresinde 1950'li yıllarda bendenizin de içinde bulunduğu Sirkeci'deki Lezzet Lokantası'nda bir Ramazan iftarından sonra zamanın İstanbul Müftüsü Merhum Ömer Nasuhi Bilmen Hoca'nın katıldığı toplantıda gene faiz konuşuluyordu. Bilmen Hoca konuşulanları bir saat dinledi. Sonunda  fikrini söyle deyince Bilmen Hoca da 'Ben' dedi. 'İktisattan anlamam. Tüccar da değilim. Ama siz benden fetva istiyorsunuz. Size tavsiyem şudur. Allah'a yönelin. Münacaatta bulunun ve deyin ki "Ya Rabbi, içinde bulunduğum şartlar beni zorluyor. Ben sana inanıyorum, haram olduğunu da biliyorum. Ama mecbur kaldım yapıyorum. Kendi fetvanı kendin ver. Yoksa fetvayı ben vereceğim, günahlar benim omuzuma, kârlar senin cebine. Böyle şey olmaz' demiş."
 <br/>
 <br/>
 Önce Marmara Üniversitesi İlâhiyat Fakültesi Dekanı İ. Kâfi Dönmez anlattı bu hadiseyi. Sonra orada bulunan olayın canlı şahidi Prof. Dr. Sabahattin Zaim sözü devralarak hatıraları arasında yer alan hadisenin gerisini getirdi. Hadisedeki gibi işadamları bugün de ekonomik hayatta yaptıkları faaliyetlerin İslam'a uygunluğu aşamasında problemler yaşıyorlar, hem de eskisinden daha çok ve karmaşık bir şekilde. "Teminat mektubu İslam'a uygun mu?, Kredi kartı kullanmak caiz midir?, Enflasyon oranı kadar faiz helal midir?, Komisyonculuk yapmak ve hava parası almak Müslüman bir işadamı için sözkonusu olabilir mi? Devletin verdiği teşvik kredileri kullanılabilir mi? Hayat sigortasının Müslümanca yaşama kaygısı taşıyan insanlar açısından uygulanabilirliği...? Borsanın işleyiş tarzı İslam Hukuku açısından uygun mu?" Bu ve benzeri sorunlar hayatın her saniyesinde karşımıza çıkıyor ve uygulama aşamasında kaygılar taşıyoruz bugün. Bu meseleler dünyadaki 57 Müslüman ülke, 87 Müslüman toplum ve 1.5 milyara yakın Müslümanca bir hayat sürme kaygısı taşıyanları da ilgilendiriyor. Bunların bir çözüme kavuşturulmaması veya bunlar hakkındaki kuşkuların devam etmesi en basitinden yastık altında kalan oldukça büyük bir meblağın borsaya gelmesini engelliyor veya leasingin (kiralama) İslam'a uygun olup olmadığı açıklığa kavuşmadığı için Müslüman işadamları bu konularda ne yapabileceklerini bilmiyorlar. Bu sıkıntıları, Selçuk Üniversitesi İlahiyat Fakültesi Dekanı Prof. Dr. Mehmet Aydın "20. yüzyılın beraberinde getirdiği şehirleşme insanı vicdanı ile günlük ekonomik sıkıntılar arasında bırakmış" diye tanımlıyor. Bu tıkanılığı aşmada İslam toplumlarının karşılaştığı en önemli problem olarak da çağın meseleleri karşısında teorisyen İslam bilginlerinin olmayışını gösteriyor Prof. Dr. Aydın.
 <br/>
 <br/>
 Müslümanların bulundukları faaliyetlerde karşılarına çıkan meselelere çözüm bulma amacıyla, geçen hafta Konya'da İslam Ticaret Hukukunun Günümüzdeki Meseleleri Kongresi'nin birincisi düzenlendi. Kombassan Holding'in desteğiyle, Selçuk Üniversitesi İlahiyat Fakültesi ve Konya İlahiyat Fakültesi Vakfı tarafından düzenlenen kongre İslam dünyası ve özellikle Türkiye açısından son yıllarda yapılmış en önemli etkinliklerden biriydi. Kongrede günümüz ticaret hayatında yaşanan sıkıntılara çözüm aradı, yerli ve yabancı 50 ilim adamı ve iktisatçı.
 <br/>
 <br/>
 Kongre, Kombassan Holding'in Yönetim Kurulu Başkanı, 8 yıl öncesinin kimya öğretmeni Haşim Bayram'ın ilim adamlarına yönelik "Uygulamada karşılaştığımız meselelere çözüm bulmazsanız sizi vururum" şeklindeki baskıcı(!) sözü ile başladı. Haşim Bayram, 'faiz bir problemdir, enflasyon da bir problemdir. Bu ikisi arasındaki problemleri çözmek gerekir' anlayışıyla söylüyordu bunları. Katar Üniversitesi Şeriat Fakültesi'nden Prof. Dr. Yusuf elKardavi'nin "Şüphesiz her hadise karşısında İslam'da söylenecek bir söz vardır" deyişinden yola çıkılan kongrede, Prof. Mehmet Aydın'ın "Şu bilinmelidir ki İslam'ın vermediği bir izni bu bilim heyeti de vermeyecektir" sözü çerçevesinde alındı kararlar.
 <br/>
 <br/>
 Günümüzde hayatın her aşamasında karşılaşabileceğimiz temel meselelere getirilen çözümler bazen 'ittifakla' bazen de görüş ayrılıklarıyla noktalandı. Yusuf elKardavi görüş ayrılıklarının sebebine "İslam dini ufukları geniş bir din olduğu için fikir ayrılıkları olabiliyor" açıklamasını getirdi. Marmara Üniversitesi İlahiyat Fakültesi Dekanı İ. Kâfi Dönmez, İslam fıkhında üzerinde ittifak edilen meselelerin sayısının ittifak edilmeyenlere göre çok daha az olduğunu vurguladı. Ama unutulmaması gereken "ulemanın ihtilafında rahmet olduğuydu." Peki bu durumda hangi görüşü almak, hangisini uygulamak gerekiyor? Prof. Dr. Sabahattin Zaim bu konuda akademisyenleri alternatifleri üretmekle yükümlü tutarken, uygulayıcıların da bunların içinden en uygununu bulup tatbik etme görevi bulunduğunu belirtiyor.
 <br/>
 <br/>
 Kongreye katılanların daha çok fıkıhçı olması, iktisatçıların sayısının azlığı bir eksiklik olarak değerlendirildi. Hatta İslam iktisatçılarının yanında Mehmet Altan, A. Savaş Akat gibi iktisatçıların katılmasının kongreye renk katacağı söylendi. Bir diğer tartışma konusu da tebliğcilerin birkaçı hariç, problemlere bugünkü uygulama çerçevesinden ziyade daha çok bir İslam toplumu içinde bulabileceği uygulamalardan bakmaları oldu. Nitekim Mustafa Özel, "Biz bu toplantıyı Hicri 5. asırda Şam'da yapsaydık Prof. Dr. Cevat Akşit Hocamız bu tebliği aynı şekilde yapacaktı. Aradaki farkı kavramamız lazım" diyordu. Halbuki, mesela bir borsanın İslami kurallar içerisinde işleyişinden ziyade bugün Türkiye'deki uygulamasında karşımıza çıkan mevcut işleyişi ele alınmalıydı. İstanbul Müftülüğü Fetva Komisyonu Başkanı Doç. Dr. Abdülaziz Bayındır borsanın işleyişine bu açıdan baktığı için 'caiz değil' sonucuna vardı.
 <br/>
 <br/>
 Kongrede altı çizilen bir diğer konu da alternatif İslami kurum ve işletmelerin sayısının artması gerektiğiydi; İslam bankalarının vereceği kredi kartlarından bu alanda tam güvenilir borsaların kullanılmasına kadar...
 <br/>
 <br/>
 Sonuçta Kombassan Yönetim Kurulu Başkanı Haşim Bayram kongrenin açılışında 'Sizi vururum' dediği yerli ve yabancı katılımcıları vurmak zorunda kalmadı. Hatta Bayram, kongreden çıkan neticelere sevindiğini "Silahı hocalarıma hediye edeceğim" diyerek ortaya koydu. Kongrede katılımcılar vurulmaktan kurtulurken günümüz ticari hayatında karşımıza çıkan meseleler karşısında izlenecek yol biraz olsun açıklığa kavuşmuş oldu. Bize de bu tür toplantıların devamını dilemek kaldı.
 <br/>
 <br/>
 Kongrede alınan kararlardan bazıları
 <br/>
 <br/>
 Kongrede 5 oturum halinde düzenlenen müzakerelerde alınan bazı kararlar
 <br/>
 <br/>
 ZEKAT
 <br/>
 <br/>
 Oturum Başkanı: Prof.Dr. Mustafa Uzunpostalcı (Selçuk Ün.)
 <br/>
 <br/>
 Tebliğciler: Prof.Dr. Yusuf elKardavi (Katar Ün.),  Prof.Dr. Mehmet Erkal (Sakarya Ün.), Doç.Dr. Osman Eskicioğlu (9 Eylül Ün.)
 <br/>
 <br/>
 Müzakereciler: Doç.Dr. Vecdi Akyüz (M.Ün.), Abdülfettâh Ebu Gudde (Riyad), İrfan Yücel (DİB)
 <br/>
 <br/>
 * Ticari malların zekatı
 <br/>
 <br/>
  Zekâta tâbi diğer mallarda olduğu gibi ticaret mallarından da zekât verilmesi gerekir. Nisab ve diğer şartları bulunduğunda ticaret mallarından verilecek zekat yüzde iki buçuk nisbetinde olacaktır. Verilecek kimsenin faydalanabileceği bir mal olursa zekat, bizzat ticaret malından verilebileceği gibi kıymetinden de verilebilir.
 <br/>
 <br/>
 * Çok ortaklı şirketlerde zekat
 <br/>
 <br/>
 Çok ortaklı şirket organizasyonunda, ortakların hisselerinin zekatı, bizzat hisse sahipleri tarafından verilebileceği gibi, şirket tarafından da verilebilir. Bu konuda çoğunluğun ittifakı hasıl olmuştur. Ancak hisse sahiplerinin zekatının şirket tarafından ödenebilmesi için; hisse sahibi kendi hisselerinin zekatını vermesi konusunda şirket yönetimine yetki vermelidir. Veya; şirketin genel kurulunda, bu yönde karar alınmalıdır. Veya, şirketin tüzüğünde veya ülkenin mevzuatında ortakların zekatının şirket yönetimi tarafından ödeneceğine dair bir hüküm bulunmalıdır.
 <br/>
 <br/>
 * Zekat vergi midir?
 <br/>
 <br/>
  "Zekata esas servet, zorunlu vergiler çıktıktan sonra mı hesaplanmalıdır? Ya da zekata ilave olarak verilen zorunlu vergilerin İslam'da yeri nedir?" konusunda zekatın mali bir ibadet olduğu, gerekirse devletin zekatın dışında vergi koyabileceği ittifakla kabul edilmiştir.
 <br/>
 <br/>
 Ayrıca zekat ile verginin keyfiyet, mükellefiyet, alındığı kaynak, hedef, gaye, nisbet ve harcama yerleri bakımından bir birinden farklı olduğu neticesine varmışlardır. Bu bakımdan devlet tarafından, zekat dışında alınan vergiler, zekata sayılamayacaktır. Zekat mükellefi, vermek mecburiyetinde bulunduğu vergi dışında kalan ve zekata tâbi mallarının zekatını ayrıca vermekle yükümlüdür.
 <br/>
 <br/>
 * Sanayi sektöründeki üretim makinalarının zekatı
 <br/>
 <br/>
  Bu konuda, 1952 yılında Şam, 1965 yılında Kahire, 1984 yılında Kuveyt ve 1988'de de Cidde'de  gerçekleştirilen konferans ve toplantılarda zekatla ilgili verilen kararlara da atıflar yapılarak;
 <br/>
 <br/>
 1. Zekatın bina, ticaret mahalleri ve makinalar gibi satışa konu olmayan, sadece üretim ve gelir elde etmede kullanıldıkları için duran sermaye kabul edilen yer ve makinaların bizzat kendilerinin (hisse senetleri dahil) zekata tabi olmadıkları,
 <br/>
 <br/>
 2. Bunların ürün ve gelirlerinden zekat verilmesi gerektiği hususlarında ittifak edilmiştir.
 <br/>
 <br/>
 <br/>
 <br/>
 ŞİRKET VE YÖNETİMİ
 <br/>
 <br/>
 Başkan: Prof. Dr. Salih Tuğ (Marmara Ün.)
 <br/>
 <br/>
 Tebliğciler: Prof. Dr. Cevat Akşit (Sakarya Ün.), Prof. Dr. Hamdi Döndüren (Uludağ Ün.), Doç Dr. Ahmet Özel (TDV), Yrd. Doç. Dr. Osman Şekerci  (Sakarya Ün.)
 <br/>
 <br/>
 Müzakereciler: Prof.Dr. Ömer Dinçer (İstanbul Ün.), Mustafa Özel (İktisatçı)
 <br/>
 <br/>
 * İş hayatında kadın istihdamı nasıl olmalı?
 <br/>
 <br/>
  İslâm dini, kadının çalışmasını hukuken engellememektedir. Bu sebeple, günümüz toplumlarında kadın, zaruret veya ihtiyaca dayalı olarak çalışmalı; iffet güvenliğine ve tesettüre uygun olmak, halvet olmamak, kadının özelliklerine uygun işbölümü yapmak ve eşler arasında rıza esasına dayanmak şartlarını haiz bulunmalıdır.
 <br/>
 <br/>
 * Ticari isim, ticari unvan, marka, telif ve patent hakkı
 <br/>
 <br/>
  Ticari isim, ticari unvan, marka, telif ve patent, insanların mal olarak telakki etmeleri sebebiyle, çağımızın örfünde geçerli mali değere sahip haklar haline gelmiş olup, bunlar sahiplerine özgü haklardır. Dolayısıyla bu haklar geçerlidir ve ihlal edilmesi caiz değildir.
 <br/>
 <br/>
 * Ticari ilişkiler, kâr haddi, piyasaya müdahale, şirketleşme, şirketlerin çalışma esasları
 <br/>
 <br/>
 Yetkililer sun'i amillerden kaynaklanan ve piyasanın sağlıklı işlemesini önleyen açık bir durum bulunmadıkça piyasa ve fiyatlara müdahalede bulunmazlar. Böyle bir durumda ise yetkililer kamu zararlarını önlemeye, pahalı ve aşırı aldanma sebeplerini ortadan kaldırmaya imkan verecek adil yöntemlerle müdahalede bulunabilirler.
 <br/>
 <br/>
 İslam şirketleşmeyi teşvik etmiştir. Günümüzde çok ortaklı şirket kurmak bir zaruret haline gelmiştir. Bu şirketler:
 <br/>
 <br/>
 aKarşılıklı rıza ve anlaşmaya dayalı olması, bBelirsizliğin (ğarar) ve bilinmezliğin (cehalet) ortadan kaldırılmış olması, cZulüm ve sömürünün kaldırılması ve dolayısıyla sorumluluğun şahışlara dayalı olması, dFaaliyet konusunun meşruluğu, eFaaliyet esnasında İslam'ın temel emir ve yasaklarına uyulması, f Ortakların eminliği şartlarını haiz olmalıdır
 <br/>
 <br/>
 * Kıdem tazminatı ödenebilir mi?
 <br/>
 <br/>
  Günümüz modern toplumlarında ortaya çıkmış olan işçilik farklı bir durumdur. Kıdem ve benzeri tazminatlar işçi ve işveren arasındaki sözleşmeye dayanarak, işçinin kendi istek ve kusuruna bağlı olmadan işten çıkarılması durumunda bir yıpranma karşılığı olduğu için ödenebilir.
 <br/>
 <br/>
 * Rekabetin şartları ne olmalı?
 <br/>
 <br/>
  Sürekli büyüme, pazara tek başına hakim olma, aşırı ve lüks tüketimi teşvik etme amaçlı ve bunların sonucu olarak yaşam değeri oluşturmaya yönelik rekabet meşru kabul edilemez. Müslüman toplumun menfaati, tüketici yararı, serbest fiyat teşekkülü ve mal hizmet mübadelesi rekabet için esastır.
 <br/>
 <br/>
 Reklam ve promosyon, öncelikli olarak bir rekabet aracı olarak değil, üretilen mal ve hizmeti haber verme, bilgi aktarma aracı olarak kabul edilebilir. Değer üreten, yaşam biçimi sunan, yanlış bilgi veren, haksız rekabet doğuran, İslam'ın ahlak ve adabına ters düşen reklamlar meşru değildir.
 <br/>
 <br/>
 SİGORTA
 <br/>
 <br/>
 Oturum Başkanı: Prof.Dr. Yusuf Ziya Kavakçı (TeksasABD)
 <br/>
 <br/>
 Tebliğciler: Doç.Dr. Faruk Beşer (Sakarya Ün.), Yrd.Doç.Dr. Nihat Dalgın (Karadeniz Ün.), Muhammed Fazlı b. Yusuf (Kuala Lumpur)
 <br/>
 <br/>
 Müzakereciler: Prof.Dr. Orhan Çeker (Selçuk Ün.), Doç. Dr. H. Yunus Apaydın (Erciyes Ün.), Prof.Dr. Abdüssettâr Ebû Gudde (AlBaraka Müsteşarı/Cidde)
 <br/>
 <br/>
 * Sigorta yaptırılabilir mi?
 <br/>
 <br/>
  Heyet, prensip olarak sigorta sisteminin caiz ve gerekli olduğunda görüş birliği içindedir. Bununla birlikte özellikle ticari hayat sigortacısı olmak üzere, günümüzde cari olan diğer sigorta uygulamalarının düzeltilmesi gereken bazı unsurlar içerdiğini kabul etmiştir.
 <br/>
 <br/>
 * Hayat sigortasına bakış
 <br/>
 <br/>
 Günümüz Türkiye'sinde uygulanmakta olan hayat sigortasına bakışları farklıdır. Çoğunluk mevcut haliyle hayat sigortası uygulamasının garar, kumar, faiz gibi akdi batıl kılan unsurlar taşıdığını ve bu sebeple caiz görülemeyeceğini ancak bu batıl unsurların giderilmesi durumunda caiz hale geleceğini söylemiştir.
 <br/>
 <br/>
 * İşsizlik sigortası yaptırılabilir mi?
 <br/>
 <br/>
  Tebliğciler, işsizliğin "sosyal güvenlik" sistemince sigorta edilen bir riziko olduğunu, işsizlik sigortasının devleti ilgilendirdiğini ve caiz olduğunu ittifakla belirtmişlerdir.
 <br/>
 <br/>
 * İşyeri, iş makinaları ve kaza sigortaları
 <br/>
 <br/>
  Heyet üyelerinin çoğunluğu işyeri, iş makinaları ve kaza sigortalarının daha ideali oluşturuluncaya kadar mevcut haliyle caiz olduğunu, ancak bu tür sigortanın "dayanışma" esasına göre kurulmak suretiyle daha uygun hale getirilmesinin mümkün olduğunu belirtirken heyet üyelerinden bir kısmı bu tür sigortaların mala yönelik olması sebebiyle "kaza sigortalarına" dahil bulunduğunu, mevcut "ticari sigortaların" sunduğu kaza sigorta akdinde garar, kumar ve faiz gibi akdi batıl kılan unsurlar taşıdığından caiz olmadığını belirtmiştir. Ancak bunlar dayanışma sigortası ile telafi edilebilir.
 <br/>
 <br/>
 * İşveren, işçisinin sigorta pirimlerini ödemeli mi?
 <br/>
 <br/>
  Prensip olarak işverenin işçisinin sosyal sigorta primini ödemekle yükümlü olduğu konusunda bildiri sahipleri görüş birliğine varmışlardır.
 <br/>
 <br/>
 FAİZ
 <br/>
 <br/>
 Başkan: Prof.Dr. İ. Kâfi Dönmez
 <br/>
 <br/>
 Tebliğciler: Prof. Dr. Hayreddin Karaman (MÜ), Prof. Dr. Ali Şafak (Ankara Polis Akademisi), Prof.Dr. Mustafa Baktır (Atatürk Ün.), Prof.Dr. Beşir Gözübenli (Atatürk Ün.), Dr. Rahmi Yaran (MÜ)
 <br/>
 <br/>
 Müzakereciler: Prof. Dr. Sıddîk M. Emîn edDarir (Sudan), Prof.Dr. M. Akif Aydın (MÜ Hukuk Fak.) Prof. Ali Bardakoğlu (MÜ)
 <br/>
 <br/>
 * Vadeli satışlarda vade farkı alınabilir mi?
 <br/>
 <br/>
  Vadeli satım ve vade farkı, ilerde taraflar arasında her hangi bir ihtilafa yol açmayacak bir biçimde akit esnasında taraflarca belirlenmek kaydıyla kural olarak caizdir.
 <br/>
 <br/>
 * Herhangi bir şekilde tahakkuk eden faiz ne yapılmalı?
 <br/>
 <br/>
  Herhangi bir şekilde hesabında faiz tahakkuk etmiş olan bir bir Müslüman bunu bankadan alıp bir sevap beklentisi olmaksızın hayır yolunda harcamalıdır.
 <br/>
 <br/>
 * Borcun ödenmemesi durumunda ne yapmak gerekir?
 <br/>
 <br/>
  Borcun vadesinde ödenmemesi durumunda, alacaklının bu gecikmede bir kusuru olmaması ve başlangıçta şart koşulmaması kaydıyla ifaya gücü yeten borçludan asıl alacağına ilave olarak uğradığı zararın tazminini de isteyebilir.
 <br/>
 <br/>
 * Repo yapılabilir mi?
 <br/>
 <br/>
  Repo yasak olan faizin kapsamı içindedir.
 <br/>
 <br/>
 * Enflasyon oranının altındaki faiz
 <br/>
 <br/>
  Faizle iştigal eden kişi ve kuruluşlara faiz alma niyetiyle para yatırmak, faiz oranı enflasyon oranının altında da olsa caiz değildir.
 <br/>
 <br/>
 * Devletin verdiği teşvik kredileri
 <br/>
 <br/>
  Devletin verdiği teşvik kredileri konusunda:
 <br/>
 <br/>
 a. Bir kısım İslam alimleri, ülke ekonomisinin gelişmesine katkı amacıyla verilen bu tür kredilerin faizinin reel pozitif olmaması ve meşru alanlarda şartlarına uygun biçimde kullanılması kaydı ile alınabileceği kanaatindedir. Bu görüşün sahipleri özellikle, dini duyarlılığı olan kişilerin de bu imkandan yararlanmalarına ve ülke ekonomisinde etkin bir rol üstlenmelerine engel olunmaması gerektiği düşüncesinden hareket etmekteler.
 <br/>
 <br/>
 b. Diğer bir kısım İslam alimleri ise, ya devletin kamuya ait bir imkanı bu şekilde kullandırmasına olumlu bakmadıkları veya bu uygulamayı riba çerçevesi dışında görmedikleri için ya da her iki mülahaza ile bu tür kredilerin alınmasının caiz olmayacağı kanaatindedirler.
 <br/>
</div>


Kaynak: [www.aksiyon.com.tr](http://www.aksiyon.com.tr:80/ekonomi/ekonomi-fetvasini-aradi_501830), [web.archive.org (arşiv bağlantısı)](http://web.archive.org/web/20150418014001/http://www.aksiyon.com.tr:80/ekonomi/ekonomi-fetvasini-aradi_501830)
