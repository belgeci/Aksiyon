# Doğuştan arabulucu

*Cemal A. Kalyoncu 1999.09.11*

<div>
 <p>
  <font>
   Önümüzdeki kasımda askerliğimi bitireli bir yıl olacak. Askerlik arkadaşları insanın unutamadığı arkadaşlıklardan biridir.
   <br/>
   <br/>
   Hepsi ile olmasa da bir kısmı ile askerde başlayan dostluk ebediyen sürüp gider. Ben de yaptığım kısa dönem askerlik süresince 24 arkadaş edindim. Özellikle ikisi —Mümin ve Adem— ile görüşmeye hâlâ devam edebiliyorum. Adem Arslan, bugünün Fazilet Partisi İstanbul Milletvekili Prof. Nevzat Yalçıntaş’ın özel kalem müdürlüğünde de bulunmuş bir süre. Yalçıntaş’la söze Adem’den konuşarak başladık. Askerden sonra Adem neredeyse her hafta kız bakıyor, evlendi evlenecek. Ama bir türlü olmuyor. Bunun sebebi Nevzat Hoca’nın da dediği gibi Adem’in çok ince elemesi. Nevzat Bey’le randevulaşmadan önce arkadaşım Adem’den ‘tüyolar’ almıştım.
   <br>
    <br>
     Olağanüstü elçi
     <br>
      <br>
       Nevzat Yalçıntaş’ı uzun yıllar (39 yıl —milletvekili olmasa idi önümüzdeki yıl üniversiteden emekli olacaktı) İstanbul Üniversitesi’nde hoca olarak tanıdık. Ama Nevzat Bey’i sadece profesör kimliği ile tanımlamak ona yapılacak en büyük haksızlık olur herhalde. Bugün ise Fazilet Partisi’nden İstanbul Milletvekili olarak Meclis’te bulunan Yalçıntaş’ın bir kimliği daha var. O hayatı boyunca ‘arabulucu’ olmuş hep. Prof. Yalçıntaş, en son arabuluculuk vazifesini dikkatli hafızaların hemen hatırlayacağı bir olayda yapmıştı. Suudi Arabistan ile Türkiye arasındaki uyuşturucu satıcılığı krizinde idama mahkûm edilen 53 kişinin hayatlarını kurtarmak için hem başbakanın (Tansu Çiller) hem de cumhurbaşkanının (Süleyman Demirel) görevlendirmesi ile ‘olağanüstü özel elçi’ olarak arabuluculuk yapmıştı iki ülke arasında. Yalçıntaş’ı önce aslında sadece Çiller arar ve onu ‘olağanüstü özel elçi sıfatıyla’ Arabistan’la Türkiye arasında görevlendirir. Daha sonra Dışişleri Bakanlığı Müsteşarı Onur Öymen de Cumhurbaşkanı Demirel adına arayıp aynı sıfatla Yalçıntaş’tan Suudi Kralı’na gitmesini ister. Yalçıntaş da bunun üzerine ‘nasıl olur?’ demeden “hem başbakan hem de cumhurbaşkanının özel elçisi olarak” Arabistan’ın yolunu tutar. Olayın bir ilginç yanı da, cumhurbaşkanı ve başbakanın adlarının geçtiği bir durumda bile Yalçıntaş’ın ne biletleri alınır, ne de vize işlemleri tamamlanıp ona yetiştirilir. Geç kalması yeni idamların olması demektir. Dolayısıyla Yalçıntaş, vakit kaybetmeden kendi imkanları ile ama ‘vize’ alamadan yola çıkar. 1982—86 yılları arasında bu ülkede İslam Kalkınma Bankası Araştırma ve Eğitim Enstitüsü’nün Başkanı olarak bulunmasının verdiği tanınmışlıkla olumsuzlukları lehine çevirir. Kral hasta olduğu için ülkenin idaresini elinde bulunduran Veliaht Prens Abdullah, Yalçıntaş’ın özel elçi olarak geleceğinden haberdardır. Arabistan’da birinci derecede protokolle karşılanır. Yalçıntaş, gitmeden önce uyuşturucu satmanın idamlık suç olup olmadığı konusunda İslami kaynaklardan bilgi edinir, iki ülke arasındaki dostluğu öne çıkararak iki saatlik sürenin sonunda kral naibinden ‘Sayın Yalçıntaş iyi haberlerle dönebilirsiniz’ cevabını alır. Ama böylesine önemli bir konuda Türk basınının idamların devamını istercesine Suudi ailesinin aleyhine izlediği politika Yalçıntaş’ı şaşkına döndürmüştür.
       <br>
        <br>
         Yine arabulucu, bu sefer hedef Amerika
         <br/>
         <br/>
         Prof. Nevzat Yalçıntaş için bu arabuluculuk işi yeni değildir. Geriye doğru gittiğimizde de Nevzat Yalçıntaş ismi üzerinde hep ittifak sağlanan bir isim olarak karşımıza çıkar. Yıl 1975, Sadi Irmak hükümeti iktidardadır. Kıbrıs Harekatı’ndan dolayı Amerika Türkiye’ye o meşhur ambargoyu koymaya hazırlanıyor. Başbakan Sadi Irmak, aralarında eski politikacılar ve bazı ilim adamlarının da bulunduğu beş—altı kişilik bir heyeti ambargonun Türk—Amerikan ve NATO ilişkilerine yapacağı olumsuz etkiyi NATO Genel Sekreterine anlatmak için seçer. O kişilerden birisi de henüz profesör olmuş Nevzat Bey’dir. Neticede Amerika ambargo kararını alır ama Yalçıntaş’a göre Yunanlılar’ın beklediği gibi nefes kesici değil formalite ambargosu olur bu. Bir süre sonra da kalkar.
         <br/>
         <br/>
         Bitmedi. 1968 öğrenci olaylarının olduğu yıllardayız bu sefer: “Bir sabah bir telefon geldi. Zannediyorum zamanın asliye mahkemesi hakimi. Benim Türkiye Milli Talebe Federasyonu’nun başına yed—i emin olarak geçmemi istiyor. Orası öğrenci teşekkülleri tarafından işgal edilmiş. Ben ‘Ya yapmayın orası çok karışık, mücadeleli bir yer’ dedim.” Yalçıntaş’ın ismini ona Rektör Ekrem Şerif Egeli vermiştir: “Doç. Dr. Yalçıntaş gençtir, enerjiktir bu işi ancak o yapar.” Fruko’lar (o zamanlar taktıkları miğferlerden dolayı emniyet kuvvetlerine öğrenciler Fruko ismini yakıştırmıştır) gelir ve bina teslim alınır, Yalçıntaş yed—i emin olarak kendinden bekleneni yerine getirmiş olur.
         <br/>
         <br/>
         Yalçıntaş’ın arabulucu olması aslında çocukluk yıllarından başlar. Ankara Necatibey İlkokulu’ndan sonra 1945—50’li yıllarda Ankara Ticaret Lisesi’nde okumaya başlayan Nevzat Yalçıntaş’ın babası Hasan Bey de seyyar esnaflıkla atıldığı iş hayatında Telsizler semtinde Tek Yıldız Bakkaliyesi’ni açmış, yıllar geçtikçe işlerini büyütmüştür. Hasan Bey, babası Demirci Ethem’i Çanakkale Savaşı’nda şehit verdikten (Nevzat Bey’in anne tarafından dedesi ile hanımının babası da Çanakkale’de şehit olmuştur) bir süre sonra annesi Fatma Hanım’ı da kaybedince abisi Hüseyin, kardeşleri Davut, İbrahim ve Züleyha’yı kıtlık yıllarında akrabaları yanlarına alıp büyütür. O yıllarda henüz on yaşlarında olan Yalçıntaş’ın babası Hasan Bey, kocası sürülmüş bir Ermeni kadının fırınında çalışmaya başlar. Ardından bir askeri fabrikada kurşun ve askeri malzemelerin cepheye gitmek üzere sandıklanması işine başlar. Hasan Bey, harpten sonra başladığı seyyar esnaflığın ardından önce bakkaliye işine yönelmiş, sonra da toptancılığa başlamıştır. Ankaralı ünlü işadamı Vehbi Koç’la aynı muhitte esnaflık yapmaktadır. Komşusu Vehbi Koç bu yıllarda hükümetle iş yaparak hızla büyümektedir. Ancak Hasan Bey, devletle iş yapmamaya özellikle dikkat etmektedir. Ankara Ticaret Lisesi’nde okuyan Nevzat Yalçıntaş, devlet ihalelerine girmeyen babasını uzun bir sürenin sonunda ikna eder. Türkiye’nin her yerinde teşkilatı olan bir devlet dairesinin (Nevzat Bey ismini vermek istemedi) tereyağı ihalesini en düşük teklifi vererek kazanırlar. Ancak daha sonra o devlet dairesinden bazı kişiler gelip Hasan Yalçıntaş ve oğullarından ‘paylarına düşeni’ istemeleri üzerine girecekleri bu ilk ve tek ihaleden çekilerek, sıralarını ihale ikincisine devrederler. Demokrat Parti’nin hızlı savunucularından olur, Ankara’nın Telsizler semtindeki bürosunu açar, üye kaydı yapar, Celal Bayar’ı misafir eder ama Hasan Bey, politik yaşamını daha ileriye götürmez.
         <br/>
         <br/>
         Baba Hasan Bey, işlerini biraz büyütünce üç ortakla başka bir iş daha yapmaya başlar. Ama ortaklar arasında bir mesele çıkar ve mahkemeye gitme aşamasına gelirler. Bu sırada ortaklardan biri lise öğrencisi Nevzat’ın kontrolünde yapılacak hesapları ‘babasının aleyhine bile çıkması halinde’ çözmeyi önerir. Herkes kabul eder ve işte Nevzat Yalçıntaş’ın hayatı boyunca sürdüreceği arabuluculuk vazifesi böylece başlamış olur.
         <br/>
         <br/>
         Ateşten gömlek giyiyor
         <br/>
         <br/>
         1975 yılında İsmail Cem’in genel müdürlüğü döneminde TRT siyasete alet edildi düşüncesiyle kuruma yeni bir genel müdür aranmaktadır. Meclis’teki bütün parti liderleri Ferruh Bozbeyli, Turhan Feyzioğlu, Süleyman Demirel, Necmettin Erbakan, Alparslan Türkeş hep farklı isimler önerirler. Ama Nevzat Yalçıntaş ismi gündeme gelince herkes tarafsızlığına güvenerek onun TRT’ye genel müdürlüğü üzerine hemfikir olur. Gel ki onun ismini Erbakan atmıştır ortaya ama, koalisyon hükümetinin başında bulunan Süleyman Demirel de, Yalçıntaş’la daha önceki yıllarda (Fransa’da Cean Üniversitesi Hukuk ve İktisadi İlimler Fakültesi’nde iktisat doktorası yaptığı 1957’den sonra Türkiye’ye döndüğünde Demirel’in başında genel müdür olduğu Devlet Su İşleri’nde iktisat uzmanı olarak çalışır. Sonra Turgut Özal’ın da DPT Müsteşarı olduğu 1968’de Başbakan Demirel, Yalçıntaş’ı bu sefer Özal’ın da isteğiyle DPT’ye çağırır) beraber çalıştığı için onun ismi üzerinde tereddüt etmez. TRT o dönemde Demirel’in tabiriyle bir ‘ateşten gömlektir.’ Yalçıntaş, Ekrem Ceyhun’la beraber onbeş gün içinde TRT’de tarafsızlığı hakim kılar. Komiser Kolombo ve Harp ve Sulh gibi Türk aile yapısına uyabilecek dizileri izleyici ile buluşturur. Aralarında Osmanlı’nın Kuruluş filminin de bulunduğu 48 tane Türk filminin çekimini onaylar. Ama Danıştay’ın ideolojik ve taraflı tavrı ile mücadele etmeleri gerekmektedir. Yalçıntaş, bunun için siyasi partilerden destek ister. Feyzioğlu ve Türkeş kabul eder. Ama AP Başkanı Demirel o toplantıya katılmayıp başkasını gönderince Nevzat Bey de kendisine verilen desteğin ‘asıl ayağının’ eksik olduğunu görür ve istifa etmeye karar verir. Cumhurbaşkanı Fahri Korutürk başarılı çalışmalarından dolayı istifa etmesini istemez. Yalçıntaş, cumhurbaşkanının Tahran gezisi sonrası istifasını verir. Ama ayrıldıktan sonra iki defa daha TRT genel müdürlüğüne çağrılır Nevzat Bey. Yine Demirel Başbakan, Korutürk Cumhurbaşkanıdır:
         <br/>
         <br/>
         “Cumhurbaşkanı beni evine davet etti. Burada problem var gel hallet diye. Ama birincisinde olmadı yine olmayacağını düşündüm.” Yalçıntaş ikinci teklifi ise 12 Eylül’den sonra Evren Paşa’dan alır: “Demokratik sisteme geçme dönemi. Tarabya’daki Orduevi’nde konuşmuşlar. Devlet Başkanı Evren Paşa ısrar etmiş, Yalçıntaş’a söyleyin, artık yeni dönem başlıyor. Macit Akman Paşa ayrılacak Yalçıntaş gelip TRT’nin başına geçsin.” Bu sırada Arabistan’da bulunan Yalçıntaş, yerine değişik isimler önerir. Bunlardan birisi olan şimdiki bakanlardan Tunca Toskay TRT genel müdürlüğüne getirilecektir o dönemde.
         <br/>
         <br/>
         Evinde aranan bir solcu saklıyor
         <br/>
         <br/>
         Yalçıntaş’ın her dönem için aranan isim olmasının arkasında ona göre siyasi eğilimlerini hiç bir zaman adalet duygusunun önüne geçirmemesi yatmaktadır. İkincisi de milliyetçi, muhafazakar olmasına rağmen bir akademisyenin partisinin olamayacağı düşüncesi. Yalçıntaş, bunları sadece düşünmemiş, uygulamış da hayatı boyunca. Sıkıyönetim olduğu bir dönemde, solcu bir öğretim üyesi ya cezaevine konacak ya da Ankara dışında ikamete zorlanacaktır. ODTÜ öğretim üyesi olan bu kişi (Nevzat bey bunun da ismini vermedi), Yalçıntaş’ın evinde saklanarak zaman kazanır. Yalçıntaş, fikirlerini toptan yanlış bulduğu bu kişinin Türkiye aleyhtarı faaliyetlerde bulunmadığını bildiğinden ona kapısını açar. 27 Mayıs’ta da Cerrahpaşa’da yatan Marksist bir öğrenciye, polis tarafından aranan arkadaşlarının ricası üzerine Yalçıntaş ilaç götürür.
         <br/>
         <br/>
         Bol çocuklu bir aile
         <br/>
         <br/>
         Her iki dedesinin Çanakkale Savaşı’nda şehadetlerini dinleyerek büyüyen Nevzat Bey’in annesi Şanlıurfa Birecikli Lebibe Hanım ile Hasan Bey 1929’da evlenirler. Çiftin beşi kız on çocukları olur. İlk çocukları Avni 1931’de doğar, ikincisi ise 1933’te dünyaya gelen Nevzat Bey’dir. Sonra sırasıyla Necla, Neriman, Kurtcebe, Ülkü (Bu ikisi vefat eder), sonrasında doğan çocuğa da yine Ülkü ismini verirler. Müveddet, Selçuk (Ankaragücü’nün uzun yıllar kaptanlığını yaptı. Ailede tanınmış bir futbolcu daha vardır. Avni Bey’in oğlu Mücahit, Bakırköy’de uzun yıllar top koşturdu) ve en sonuncusu olarak da Hasan dünyaya gelir.
         <br/>
         <br/>
         Çocukluğu Ankara’da geçen Yalçıntaş’ın bu yıllardan hafızasında mesut, sıkıntı çekilmeyen bir aile ortamı vardır. 150—200 bini bulmamış nüfuslu Ankara’da yamalı elbise giymemenin zenginlik alameti sayıldığı, at arabalarının bolca var olduğu bir şehirde bulunmaz bir çocukluk: “Önce dikkat etmemiştim, sonradan farkına vardım. Yabancı konuklar gelince at arabalarına ve üstü başı yamalı olanlara trafik kapatılırdı, misafirler o fakirliğe tanık olmasınlar diye.” Ama bunlara rağmen şikayet etmenin ayıp sayıldığı bir toplum düzeni, şükrün dillerden düşmediği bir sosyal ortam mevcuttur. Başarılı bir öğrencilik dönemi geçiren Yalçıntaş, İstanbul Yüksek İktisat ve Ticaret Okulu’nu bitirir 1954’te. 1960’lı yıllarda Şevket Eygi’nin çıkardığı Yeni İstiklal dergisinde dedesi Ethem Demirci ismiyle makaleler yazar. Askerliğini 1957’de Genelkurmay’da yapan Yalçıntaş, 1962 yılında da London School Of Economic and Social Sciences’ta eğitim aldığı sırada, daha önceki yıllarda boks yapmanın ‘hediyesini alır.’ Dünyaca ünlü boksör Muhammed Ali ile henüz dünya şampiyonu olmadan önce tanışır. Londra’ki İslam Merkezi’nde bokstan anladığı için ondan Clay’la ilgilenmesi istenir: “Clay geldi elimi verdim o bana sarıldı. Ayrılınca baktım gözleri yaşlı. İlk defa bir beyaz sarılmış ona diye ağlıyordu.” Casius Clay, Londra’daki dünya şampiyonluğu unvan maçı sonrasında açıklayacaktır Müslüman olduğunu ve Muhammed Ali ismini. Çünkü öncesinde açıklarsa dünya şampiyonu olmasına engel olurlar diye düşünmektedir. O maçı kazanarak o ünlü ‘Kelebek gibi zıplarım, arı gibi sokarım, sizin kraliçeniz var, ben de şimdi kralım’ eşliğinde dünya boks şampiyonu olur. O zaman atılan dostluğun temeli halen sürmektedir. Yalçıntaş, onu TGRT'nin açılışına çağırır.
         <br/>
         <br/>
         1999’da paşalıktan ayrılır
         <br/>
         <br/>
         1964’te sanayici Mehmet Üretmen’in kızı Meliha Hanım’la yaptığı evliliğinden Murat (FP İstanbul İl Başkan Yardımcısı) ve Mehmet (işadamı ve doktorasını yapıyor) adlı iki çocuğu olan Yalçıntaş, 1960’tan sonra yapılan bütün serbest siyasi seçimlerde milletvekilliği teklifi alır. Tekliflerden ilki 1963’te Ali Fuat Başgil tarafından gelir. Başgil AP tarafından kendisine tanınan beş kişilik kontenjandan birini Yalçıntaş’a teklif eder. Ama 1999 seçimlerine gelinceye kadar bu teklifleri hep geri çevirir o: “Bizim meslekte doçentlik albaylıktan ayrılmak gibidir, profesörlük ise paşalıktan.” Nevzat Bey, ‘paşa’ olmadan meslekten ayrılmak istemez. Ancak son seçimlerde Fazilet Partisi’nin bütün mesleklerden isimleri gruplara ayırıp yaptırdığı ankette, akademisyenler arasından onun ismi birinci çıkınca Prof. Yalçıntaş, Recai Kutan’ın teklifine artık hayır diyemez. Böylece 66 yıllık renkli hayatında yeni bir pencere açar Nevzat Hoca.
         <br/>
         <br/>
         Başarılar Hocam...
         <br/>
         <br/>
         e—mail: ckalyoncu@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 341 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15323), [web.archive.org (arşiv bağlantısı)](http://web.archive.org/web/20060528024729/http://www.aksiyon.com.tr:80/yazdir.php?id=15323)
