# Tarafsız taraftar

*Cemal A. Kalyoncu 2001.12.22*

<div>
 <p class="spot">
  General Rahmi Belgerden'in torunu, Atatürk Barajı'nı inşa eden Ata İnşaat'ın sahibi Sedat Üründül'ün de oğlu olan, 'tarafsız' spor yazarı Ömer Üründül, aslında bir işadamıdır
 </p>
 <p class="metin">
 </p>
 <img border="0" src="/web/20020403142026im_/http://www.aksiyon.com.tr/2001/368/resimler/taraf.jpg"/>
 <p class="metin">
  Biz onu 'spor yazarı' olarak tanıyorduk. Ama o spor yazarlığından önce bir işadamı. Fakat buna rağmen asıl ilgimi çeken soyadının anlamı oldu. 'Seçilmiş soy' demekmiş, Milliyet gazetesi spor yazarı, hatta kendisine göre spor basınının nadir tarafsız yazarlarından Ömer Üründül'ün soyadının anlamı
 </p>
 <p class="metin">
  Merak etmemek elde değil. Ama Ömer Üründül anlaşılan pek merak etmemiş 'seçilmiş soy' anlamına gelen soyadının nereden geldiğini: "Seçilmiş soy demekmiş ama kimden nasıl çıktığını bilmemiz mümkün değil. Çok uzaklara dayanıyor. İnsan bir yere kadar ulaşıyor. Manasını sordum, seçilmiş soy olduğunu biliyorum, o kadar."
 </p>
 <p class="metin">
  Ömer Üründül'ü daha çok, çenesinin etrafında hafif siyaha rağmen beyazın egemen olduğu sakallı görüntüsü ile, maç sonlarında stadyum kapılarında kendisine uzatılan mikrofonlara görüş beyan ederken ve ağırlıklı olarak TRT'deki spor programlarındaki yorumları ile, bunlardan daha önce de Tercüman ve Milliyet gazetelerindeki spor yazılarından tanıdık. Yukarıda da söylediğim gibi Ömer Üründül aslında bir işadamıdır. Spor müsabakaları izlemeye olağanüstü merakı sayesinde basın camiasına katılmış olan Üründül, Atatürk Barajı'nı yapan Ata İnşaat'ın ortaklarından Sedat Üründül'ün oğlu, anne tarafından da eski Teşvikiyeli bir aileden olan General Rahmi Belgerden'in torunudur.
 </p>
 <p class="metin">
  Dedesinin babası olan ve onun ismini aldığı Ömer Bey'den öncesine ulaşamayan Üründül'ün dedesi Hüseyin Bey ise, Bulgaristan Pazarcık'tan henüz çok küçük yaşta ayrılarak İstanbul'a yerleşmiş birisidir. Vasfiye, Mustafa ve Galip adındaki kardeşlerin en büyüğü olan Hüseyin Bey, İstanbul'a geldiğinde önce polis teşkilatında vazife alır. Ardından, torunu Ömer Üründül'ün ismini pek hatırlayamadığı bir otel işletir İstanbul Sirkeci'de. Hüseyin Bey, hayatını birleştireceği Emine Hanım'dan da bir çocuk sahibi olur. Sedat adını verecekleri çocukları önce İbrahim Yola Şirketi'nde mühendis olarak çalışmaya başlar. Cemal Kura ve Hayri Bingöl ile birlikte Palet İnşaat adında bir şirket kuran Sedat Üründül, Tekirdağ–Malkara, Muğla–Yatağan, İzmir'deki Aliağa yol inşa işleri ile Tokat Niksar Santral inşaatı gibi işler üstlenerek bir nev'i 'devlet müteahhitliği' yapar. Sedat Üründül ve ortakları daha sonra Atatürk Barajı'nın inşaatı ihalesini alabilmek için de üç ayrı şirketin bir araya gelmesi ile Ata İnşaat'ı kurarlar. Halen Ata İnşaat Yönetim Kurulu Başkanı olarak işinin başında bulunan 83 yaşındaki Sedat Üründül, general Rahmi Belgerden'in Şakire Hanım'la evliliğinden ortanca (Ablası Semra Hanım, kardeşi de Çapa Tıp Fakültesi'nin Acil Birim Başkanlığı'nı yapmış doktor Sağman'dır) çocuk olarak doğan ve 1990 yılında vefat eden Verda Hanım'la evlenir. İşte Ömer Üründül de bu çiftin tek çocuğu olarak evliliklerinin birinci yılında (1950) gelir dünyaya.
 </p>
 <p class="metin">
  İstanbul'da doğduktan sonra Sedat Bey'in işleri nedeniyle İzmir'e giden aile, Ömer üç yaşına gelene kadar burada kalır. Üründül ailesi, tekrar İstanbul'a dönünce küçük Ömer de ilkokulu ailenin oturduğu Feneryolu'na yakın Kalamış İlkokulu'nda okur: "Ben fazla çalışkan bir öğrenci değildim." 1961'de aile bu sefer Nişantaşı'na taşınır. Ömer de disiplini ile ünlü papaz okulu Saint Benoit'ya yazılır: "Orada okuldan soğudum. Çok katı disiplin vardı. Bir anımı anlatayım. Hastasınız mesela. Dışarıda sıfır derece sıcaklık var ve kar yağıyor. Ama dışarı çıkmaya mecbursunuz, çünkü koridorda durmanız yasak. Ben de ateşim olmasına rağmen imtihan olduğu için gittiğimde dışarıya çıkmadım diye disiplin kuruluna verdiler. Babama bir gün 'Ben niye bu okula gidiyorum' dedim. O yıllarda kestiremiyorsunuz ama halbuki ne kadar önemli imiş lisan öğrenmek. (Üründül, Fransızca'yı anadili gibi konuşmaktadır bugün.) Katı kurallar yüzünden okuldan epeyce soğudum. Benim oğlum ve kızım da şu anda aynı okula gidiyor. (Üründül'ün, 1976'da Pınar Hanım'la yaptığı birinci evliliğinden olmak üzere Mert ve Aslı adında iki çocuğu vardır. Ömer Üründül, ikinci evliliğini ise 1990 yılında Vildan (Manisalıoğlu) Hanım'la gerçekleştirir.)"
 </p>
 <p class="metin">
  Saint Benoit'da, bugün spor basınında yöneticilik yapan İhsan Topaloğlu gibi arkadaşlarıyla okuyan Üründül, bitiremeyeceğini anlayınca da okul değiştirir: "Artık dayanamayacak duruma geldim ve bitiremeyeceğime inandığım için 10. sınıfta iken Şişli Koleji'ne geçtim." Bir yıl sınıfta kaldığı, iki yıl da ihzarî okuduğu için Üründül 1969'da ancak bitirebilir liseyi. Siyaset ve ihtilaller bugün olduğu gibi o yıllarda da onun ilgi alanında değildir. Üründül, futbola karşı büyük merakı olmasına rağmen hangisi olursa olsun bir üniversite bitirmek taraftarıdır yine de: "Onun için Şişli'deki Siyasal Bilimler İşletme Bölümü'ne girdim." Üründül altı yıl sonunda ancak mezun olacaktır buradan (1975).
 </p>
 <p class="metin">
  Bir günde maç izleme rekoru onun
 </p>
 <p class="metin">
  Babasının yanında hiç çalışmayan Üründül, kendi işini kurar. Önce kireç pazarlamacılığı işi yapar. Sonra Atatürk Barajı'nın yapılması ile şehirleşmeye başlayan bölgede inşa edilecek otel, cami, okul binası gibi inşaatları ortakları ile beraber onun şirketi gerçekleştirir. Bugün ise babası henüz 'işin başına geç' demediğinden sadece kendi işlerini yürütmeye devam eden, babasının ortağı olduğu Ytong'da yönetim kurulu üyeliği bulunan, Türkiye'de bir benzeri daha yapılmamış, Mehmet Ali Erbil ile Emel Sayın'ın oynadığı Aşkım Aşkım adlı dizi ile Ateş Hattı gibi programların da çekimlerinin yapıldığı bir film platosu sahibi olan, fast food sektörünün önemli şirketlerinden Burger King'de yüzde 15 hissesi bulunan Ömer Üründül, özelde futbola, genelde de spora olan merakı sebebiyle kırılması zor ilginç rekorların da sahibidir. 1978—88 yılları arasında, ikinci ve üçüncü ligde iken İstanbulspor'da yöneticilik yapan, takım maddi sıkıntıya girip de teknik direktör sıkıntısı olduğunda 2—3 haftalığına takımın hocalığını da üstlenir. Üründül, 1980 yılından beri kendi imkanları ile dünya kupaları, Avrupa şampiyonaları ve olimpiyatların en sadık izleyicisi olur. 1988'de Seul Olimpiyatları'nda günün yarısını spor müsabakası izleyerek geçirir. 1986 yılında dünya kupası maçlarının oynandığı Meksika'da 24 saat içinde üç ayrı şehirde oynanan maçları izler: "Bu bir rekordur. En fazla maça giden spor yazarı unvanı bendedir." Üründül zaten bu merakı yüzünden spor yazarı olmuştur. Spor organizasyonlarında sürekli karşılaştığı, 1986'daki dünya kupası maçlarından sonra da dostluğunu iyice ilerlettiği, 1988'deki olimpiyatlarda ise 'Sen bu işi çok seviyorsun. Bize yazı yaz' diye teklif aldığı Tercüman gazetesi spor müdürü Necip Kapanlı vesilesi ile Üründül spor basınına katılmıştır. Tercüman adına ilk izlediği maç Sarıyer–Sakaryaspor maçıdır: "Maç bittiğinde elimde bir sürü jetonla gazeteyi arayıp maç yazısı yazdırmıştım." Ömer Üründül, bugün de büyük–küçük maç ayrımı yapmadan, nerede ise oynanan bütün maçlara gitmeye devam etmektedir. Trabzon'da oynanan bir 2. lig maçı Akçaabat Sebat–İzmir maçı bile onun ilgi alanına girmektedir.
 </p>
 <p class="metin">
  —Fenerbahçe'yi tutuyorsunuz ama tarafsız yazdığınızı söylüyorsunuz.
 </p>
 <p class="metin">
  "Spor yazarının bence tarafsız olması lazım. Aksi takdirde diğeri amigoluk olur. Eskiden spor yazarlığı kapalı kutu idi. Maçlar televizyondan yayınlanmadığı için siz bir spor yazarının yazısını alıp körü körüne okurdunuz. Ancak bugün maçı izleme imkanı daha fazla. Böylece bizim yaptığımız yorumları kendi bilgileri ile kıyaslıyorlar ve ayrım ortaya çıkıyor. Benim toplumdan bu kadar sevgi görmemin sebebi bütün maçların televizyondan yayınlanması ve insanların artık görerek değerlendirme yapmasıdır."
 </p>
 <p class="metin">
  —Tüm dünya kupası ve turnuva maçlarını izlemek için insanın biraz fanatik olması lazım. Geçmişte nasıl bir fanatiktiniz?
 </p>
 <p class="metin">
  "Maçlarda bağırırdım. İcap ederse küfür ederdim. Fenerbahçe yenildiğinde de arkadaşlar arasında kızdırmalar olurdu. 20 yaşına kadar o üst düzeyde idi, sonra mantıklı seviyeye döndük. Ama bende futbol tutkusu vardı. Sevdiğim takımlar olurdu. Mesela Eskişehirspor, mesela Göztepe. Göztepe'nin Avrupa Kupası maçları için İzmir'e giderdim. Trabzon'un Kadir'li, Necati'li kadrosu. İşte onları seyretmekten keyif alıyordum."
 </p>
 <p class="metin">
  —Fanatikliği nasıl törpülediniz peki?
 </p>
 <p class="metin">
  "Bir gayret sarfetmedim. Hayat felsefem bunun üzerine kurulmuş. Başarılı isen ben senin hakkını takdir edip yazarım. Mustafa Denizli benim en samimi arkadaşım, ailecek görüşürüz. Ama bugün gene eleştirdim onu.
 </p>
 <p class="metin">
  —Nasıl tepki veriyor size Denizli?
 </p>
 <p class="metin">
  "Bozuluyor. Fatih Terim de en samimi arkadaşım mesela. Onu da eleştirdim zamanında. Fatih başka türlü kızar, Mustafa başka türlü."
 </p>
 <p class="metin">
  —Fatih Hoca'nın tepkisi nasıl olur mesela?
 </p>
 <p class="metin">
  "O da sinirlenir. Karşılaşınca konuşurken, konuşma tarzından anlarım bozuk olduklarını. Bunun yanında mesela Şenol Güneş benim asker arkadaşımdı. (Üründül askerliğini 1981 yılında 4 aylık ilk kısa dönemlerden olarak Burdur'da yapar.) Ama hiçbir zaman samimiyetimiz olmadı."
 </p>
 <p class="metin">
  —Kaybeden her takımın futbolcusundan teknik adamı ve yöneticisine kadar herkes 'bizi istemiyorlar bu ligde' gibi bir açıklama yapıyor. Futbolda böyle bir 'cunta'dan söz etmek mümkün mü sizce?
 </p>
 <p class="metin">
  "Türkiye'de şöyle bir şey var. Hakkaniyeti doğru dağıtmadığınız sürece  insanların eleştiri dozları artıyor. UEFA'nın koyduğu kurallara göre ceza verilmiyor Türkiye'de. Bunu cunta diye görmeyin. Senelerdir var bu. Hakemler için de durum aynı. Türkiye'de medyada görünebilmek için büyük takım maçı yönetmek lazım. Hakemler büyük takımların aleyhine hata yaptıkları zaman, büyük takımların maçlarına bir daha verilmediklerini bildikleri için fikir olarak bu maçlara çıkarken rahatsız çıkıyorlar. O zaman da istenileni veremiyorlar. Bunun en basit sebebi medyadır."
 </p>
 <p class="metin">
  —Bir de spor yazarlarının bazıları köşe yazılarını kendileri yazmıyormuş...
 </p>
 <p class="metin">
  "Böyle bir şey duydum ama şahit olmadım. Başkalarına yazdıranlar olduğunu söylüyorlar."
 </p>
 <p class="metin">
  Gördüğünüz gibi Ömer Üründül, ne yeşil sahalardan gelen ne de gazeteci kökenli birisi. Belki de bu yüzden bu kadar kolay 'tarafsız' olabilmiş bir yorumcu.
 </p>
 <p class="metin">
  Dağcılık Kulübü'ne üye olan, dinlemeyi sevmesine rağmen müzik kültür ve bilgisinin çok zayıf olduğunu söyleyen, 1987 senesinde ilk eşi ve çocukları ile birlikte geçirdiği trafik kazasını da hayatının önemli dönüm noktalarından biri olarak sayan, fırsatını bulduğu her maçı izleyen Ömer Üründül şimdi kimbilir hangi maçta bitaraftır.
 </p>
 <br/>
 <center>
  <a class="anaorta" href="http://web.archive.org/web/20020403142026/mailto:ckalyoncu@hotmail.com">
   ckalyoncu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/368/album/1.htm), [web.archive.org (arşiv bağlantısı)](http://web.archive.org/web/20020403142026/http://www.aksiyon.com.tr:80/2001/368/album/1.htm)
