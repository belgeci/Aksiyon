# Saray anıları dünyanın dilinde

*Cemal A. Kalyoncu Bilinmeyen-tarih*

<div>
 <p>
  <font>
   Dünyada merak uyandıran Ortadoğu ve Arap alemindeki ‘saray hayatları’ artık Türkiye'de de ilgi gören kitaplar arasında yer alıyor. Prenses Süreyya, Farah Pehlevi, son olarak Kraliçe Nur birkaçı. Frankfurt'ta yapılacak kitap fuarının konusu da Arap Dünyası.
   <br/>
   <br/>
   Amerika'nın Irak'ı işgali, 11 Eylül, Usame bin Ladin ve hiç durulmayan karmaşık siyasal yapısı Arap dünyası ve Ortadoğu'ya merak giderek tırmanıyor. İlginin giderek yükseldiği coğrafyalardan biri olan bu bölge geçmişte saray hayatıyla gündemdeydi. 80 yıl önce Osmanlı idaresi altında bulunan Arap dünyası bu sefer edebiyatı ile başta Türkiye olmak üzere dünyanın ilgisini çekiyor.
   <br>
    <br>
     'Beklenmedik Bir Hayatın Anıları' adıyla Amerika'da geçen nisan ayında piyasaya sürdüğü kitabıyla Ürdün Kralı Hüseyin'in eşi Kraliçe Nur, büyük ilgi görmüştü. Bundan iki ay önce, Şubat 2004'te de İran Şahı Muhammed Rıza Pehlevi'nin eşi Farah Diba, 'An Enduring Love: My Life With the Shah' (Sonsuz Bir Aşk: Şah ile Hayatım) adlı bir kitapla çıkmıştı dünya kitap okurunun karşısına. Her iki kitap da hayli dikkat çekmişti.
     <br>
      <br>
       Kraliçe hayatı sürmüş veya ülkelerinden uzakta sürgün hayatı yaşamış bu insanların hayatı, o coğrafyayı anlamaya çalışanların merakla beklediği kitaplar oluyor. Bunlardan Farah Diba'nın kitabı Dünya Kitaplarından Anılar adıyla Türkçeye kazandırıldı. Kraliçe Nur'un kitabının Türkiye'de yayın hakkını ise yayınevleri arasında hızlı davranan İnkılap Yayınları kaptı. Ortadoğu'dan bir hayat hikayesi de İletişim Yayınları'ndan çıkan, oryantalizm kavramının mucidi Edward W. Said'in 1991'den beri yazdığı 'Yersiz Yurtsuz' adlı anılar kitabı oldu.
       <br>
        <br>
         Geçen yıl piyasaya çıkan, yine İran Sarayı'na ait bir isim olan Prenses Süreyya'nın hayatının anlatıldığı kitap da yedi baskı yaparak bu alana halkın gösterdiği ilginin işaretlerini vermişti. Prenses Süreyya, İran Şahı Rıza Pehlevi ile yedi yıl evli kalmış, çocuğu olmadığı için saraydan ayrılmış bir saray mensubuydu. Türk okuru Süreyya'nın macerasını da merak etmiş, ilgiyle karşılamıştı.
         <br/>
         <br/>
         Ortadoğu ve Arap dünyasına ait güncel kitapların dışında, bu tür anı/biyografi eserleri de artık daha fazla talep görüyor. Yayınevleri bu konuda okuyucuya yeni eserler sunmak için yarışıyor. Kaknüs Yayınları bu kategoride önümüzdeki ay iki veya üç biyografi kitabı daha piyasaya sunacak. Bunlardan biri suikasta kurban giden Enver Sedat'ın karısı Cihan Sedat'ın hayatının anlatılacağı kitap. Yayınevinin Türk okuruna sunacağı bir başka eser ise bölgede çok önemli bir aile ile ilgili olacak. Yayınevi, piyasadaki sert rekabet ortamında, nerede ise bütün iktidar ve krallıklarla akrabalığı bulunan bir ailenin hayatını içerecek bu kitabın ismini en azından şimdilik açıklamak istemiyor.
         <br/>
         <br/>
         Frankfurt Kitap Fuarı'nın konusu da Arap dünyası
         <br/>
         <br/>
         Bunların dışında, bu yıl 6-11 Ekim 2004 tarihleri arasında 56'ncısı yapılacak Uluslararası Frankfurt Kitap Fuarı'nın konusunu da Arap dünyası oluşturuyor. Dünyanın en büyük kitap fuarı olan Frankfurt'ta tanıtımı yapılacak Arap dünyasından kasıt, Arapça konuşulan ülkeler. Ancak, Uluslararası Frankfurt Kitap Fuarı'nın konusu olarak Arap dünyası temasının işlenmesi planlı olmaktan ziyade gündemle çakışmış bir organizasyon. Çünkü Frankfurt Kitap Fuarı'nda özel konu edilecek ülke en az iki-üç yıl önceden belirleniyor. Fuar komitesi başvuruda bulunan ülkeleri değerlendirip, kriterleri uyan ülke veya bölgeyi o yılın özel teması olarak tayin ediyor.
         <br/>
         <br/>
         Geçen yılki fuarın özel ülke konusu Ukrayna idi. 2002 yılında Yunanistan, bir önceki yıl da Türkiye. Türkiye, Çin ile aynı anda başvurmuş, Türkiye'nin başvurusu kabul görmüştü. Bunun sebebi de Avrupa Birliği'ne girmek üzere gündeme gelen bir ülkenin merak edilmesiydi.
         <br/>
         <br/>
         Katalogda Yaşar Kemal yok
         <br/>
         <br/>
         Frankfurt Uluslararası Kitap Fuarı nezdinde Türkiye'nin tanıtım organizasyonunu Kültür Bakanlığı ile birlikte Türkiye Yayıncılar Birliği yürütüyor. Bu amaçla, Türk yayınevleri ve yazarlarını dünya piyasasına organize bir şekilde tanıtmak için iki katalog hazırlayacak olan Yayıncılar Birliği son aşamaya geldi. Ancak katalogda, yurtdışında ismen en çok tanınan Türk yazarlarından Yaşar Kemal yer alamayacak. Çünkü, Kemal, eserlerinin yurtdışında yayınlanması hakkını kendi elinde bulunduruyor. Telif hakkını kendisinde tutan bir diğer yazar da Orhan Pamuk. Ancak, Kültür Bakanlığı ile beraber hazırlamış olduğu başka bir kitap dolayısıyla Pamuk, katologda yer alabilecek.
         <br/>
         <br/>
         Türkiye Yayıncılar Birliği Koordinatörü Akın Dirik, katalogda yer alabilmek için yazarların yurtdışı telif haklarının bir yayınevinde veya ajansta bulunması şartının arandığını söylüyor. Yani, yazarın yabancı dilde basılmış bir kitabı varsa ve bunun telifi de Kültür Bakanlığı veya Yayıncılar Birliği'ne üye bir yayınevinde ise katalogda yer alabiliyor.
         <br/>
         <br/>
         Yabancı dile çevrilmiş kitapların da yer alacağı katalogda şehir tanıtım kitaplarından tutun da çağdaş Türk edebiyatının temsilcileri ile 20. yüzyılda isim yapmış edebiyatçılar ağırlıkta olacak.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1112 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15065), [web.archive.org (arşiv bağlantısı)](http://web.archive.org/web/20050224171526/http://www.aksiyon.com.tr:80/yazdir.php?id=15065)
