# Hizbullah-PKK çatışması müsamaha gördü

*Cemal A. Kalyoncu 2012.01.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son 60 yılın siyasi tanık ve aktörü İsmet Sezgin, faili meçhul cinayetlerin bir kısmının Hizbullah-PKK çatışması sırasında olduğunu söylüyor. Mason, Dersimli, Alevi ve Kürt olmadığını açıklayan Sezgin, kendisinden sonra terörle mücadelede inisiyatifin Genelkurmay’a geçtiğini anlatıyor.
  </font>
 </div>
 <div id="newsText">
  <font class="detail-text">
   <p>
    1990’lı yıllarda Süleyman Demirel’in sağ kolu İsmet Sezgin içişleri bakanı, Eyüp Aşık da ANAP milletvekilidir. Aşık, terörün tırmandığı bir dönemde Güneydoğu’ya, Batman’a gider. Halkla, emniyet güçleriyle konuşur. Hizbullah’ı net bir şekilde görür. PKK’ya yakın kişiler seri şekilde öldürülmektedir. Batman’daki emniyet müdürüyle de görüşür. “Hizbullahçı kim?” diye sorar. “Öyle bir şey yok!” cevabını alır. Ankara’ya döner. Gördüklerini İçişleri Bakanı Sezgin’e anlatır. Sezgin’in cevabı “Sahiden Hizbullah var mı?” olur. Aşık da “Siz Hizbullah’tan haberdarsınız. Hatta onu destekliyorsunuz. Öyle ya inkâr ettiğinize göre.” deyiverir.
   </p>
   <p>
    Aşık’ın Aksiyon’a daha önce anlattığı bu anekdotu hatırlatıyoruz İsmet Sezgin’e. Hatırlamadığını söyleyen Sezgin, Hizbullah’la ilgili ise “Var canım, var.” diyerek başlıyor önce:
   </p>
   <p>
    “Şimdi faili meçhul cinayetler deniyor ya, faili meçhul cinayetlerin bir bölümü bu Hizbullah’ın cinayetleri idi. Hizbullah’ın cinayetlerini nereden tanıyorduk, biliyorduk?  Bir kurşun atıyor. Başına geliyor kurşun, ölüyor. Orada şunu söylerlerse, hani iti ite kırdırmak diye bir tabir var. Uymaz buna; ama şu şey yapılabilir burada. Bu Hizbullah ve PKK çatışması şey görüldü. Yani müsamaha gördü, denirse onda bir anlam olabilir.
   </p>
   <p>
    <strong>
     -Devlet tarafından mı müsamaha gördü?
    </strong>
   </p>
   <p>
    Devlet tarafından değil, oradaki şey tarafından yani…
   </p>
   <p>
    <strong>
     -Emniyetten yok öyle bir şey deniyor; ama halkta herkes biliyor. Siz de içişleri bakanısınız…
    </strong>
   </p>
   <p>
    Yani Hizbullah ile PKK arasında bir çatışma vardı. Ve pek çok cinayet de devlete mal edildi o zaman.
   </p>
   <p>
    <strong>
     -O süreçle ilgili Hizbullah daha sonra hiçbir soruşturma geçirmedi. Hatta 2000 yılında Hüseyin Velioğlu, bir operasyonda öldürüldü...
    </strong>
   </p>
   <p>
    Onu bana niye soruyorsun? Onu ilgililere sor!
   </p>
   <p>
    <strong>
     -Devletin bilgisi var mıydı bundan?
    </strong>
   </p>
   <p>
    Hayır, yoktu.
   </p>
   <p>
    <img alt="" height="184" src="http://web.archive.org/web/20140802221303im_/http://medya.aksiyon.com.tr/aksiyon/2012/01/16/ismetsezgin-3.jpg"/>
   </p>
   <p>
    <strong>
     -Siz 1993 Mayıs ayında ayrıldınız İçişleri’nden. Sizden sonraki süreç için ne dersiniz?
    </strong>
   </p>
   <p>
    Valla bizden sonraki süreç için çok da konuşmak istemiyorum. Yani devlet görevlisi olmayan sorumsuz kişilere birtakım görevler verildi. Onlar bu görevlerini yaptılar. Ve buna göz yumuldu. Açık bu.
   </p>
   <p>
    <strong>
     -Göz yumuldu?
    </strong>
   </p>
   <p>
    Göz yumuldu. Bunları kullandı devlet. Bunlar da devleti kullandılar yani.
   </p>
   <p>
    Son 60 yılın siyasi aktörü ve yakın tanığı İsmet Sezgin. Pek çok konuya hâkim; ama hâlâ tam açık konuşma ihtiyacı hissetmediği, örtüyü kaldırmadığı veya kaldırmak istemediği hususlar var diye düşündürtüyor. Onun için hâlen bir sır küpü gibi. 1948’den beri siyasetin içinde. İzmir Yüksek İktisat ve Ticaret Mektebi’nde talebe birliği başkanı iken başlamış siyasi macerası. Türkiye Milli Talebe Federasyonu’nda Can Kıraç başkan iken o da yönetimde rol almış. 1952’de Denizli’de Emlak Bankası’nda çalışırken babası siyasete bulaşmasını istemezken DP il idare kurulu üyesi olmuş. 1955’te Adnan Menderes’in adayına rağmen Aydın’dan belediye reisi seçilmiş. 27 Mayıs’tan sonra Aydın’dan girdiği TBMM’ye 12 Eylül darbesine kadar aralıksız milletvekili seçilmiş. DP, AP, DYP ve DTP ile particiliğin üst kademelerinde görevler almış. Bütçe karma komisyonu ile parti genel başkanlıkları ve başbakan yardımcılıkları görevleri üstlenmiş. Meclis başkanlığını da ihmal etmeyen Sezgin, 18 Mayıs 2002’de Demokrat Türkiye Partisi genel başkanlığından ayrılarak aktif siyaseti bırakmış.
   </p>
   <p>
    Sezgin’in siyasi kariyeri bunlarla sınırlı değil elbet. Onları da kendisinden aktaralım: “68 Olayları’nın bütün dünyayı sardığı, bir gençlik anarşizminin alıp yürüdüğü bir dönemde, 1969’da ‘Al, gençlik başkanısın dediler. Ondan sonra, Merkez Bankası’nın çalışamadığı, dövizimizin olmadığı, karaborsanın hükümdar olduğu 1980 öncesinde ‘Gel, maliyeyi düzelt!’ dediler. Daha bitmedi. 1991–93 arasında, Güneydoğu Anadolu’da terörden sokağa çıkılamadığı, Marksist-Leninist bir devlet kurulmak için hazırlıkların yapıldığı, PKK’nın güçlendiği bir dönemde ‘İçişleri bakanı ol.’ dediler. Ondan sonra askerle siyasetçilerin kavga ettiği, yani askeriye ile hükümetlerin iyi geçinemediği 28 Şubat sonrasında da ‘Gel, bu arayı düzelt, millî savunma bakanı ol.’ dediler.”
   </p>
   <p>
    <img alt="" height="232" src="http://web.archive.org/web/20140802221303im_/http://medya.aksiyon.com.tr/aksiyon/2012/01/16/ismetsezgin-2.jpg"/>
   </p>
   <p>
    Sezgin, bunca bakanlık süreçlerinde hiç gün yüzü görmediklerini de söylüyor: “61’de mebus olduk, Talat Aydemir’in 21 Mayıs hadisesi, 22 Şubat olayı, 12 Mart, 12 Eylül, sonra da 28 Şubatlar falan oldu. Yani restorasyon dönemleri hep bize geldi diye düşünüyorum. Ama Allah’ıma şükrediyorum ki bu kadar girdabın içerisinde kaldığımız hâlde, hamdolsun hiçbir leke almadan çıkabildik. Türkiye iki kişiye mevki makamların ötesinde bir makam verdi. Birine baba dedi, birine abi.”
   </p>
   <p>
    <strong>
     -28 Şubat sonrasında askerler mi istedi sizi Millî Savunma Bakanlığı için?
    </strong>
   </p>
   <p>
    Askerlerle devletin arası açık, onu düzeltsin dediler. Yani hep böyle şey zamanlarda bakan olduk. Ağız tadımızla bakanlık yapmadık yani. Nitekim 28 Şubat’tan sonra bakan olduğum için beni tebrike gelen Genelkurmay Başkanı (İ. Hakkı) Karadayı, bana “Sayın Başkanım, nizamiyeden döndük!” dedi.
   </p>
   <p>
    <strong>
     -28 Şubat sürecinde halk Demirel’i darbenin başı olarak gördü. Böyle bir imaj oluştu toplumda artık.
    </strong>
   </p>
   <p>
    Onu zaman gösterecek. Yani 28 Şubat’ta hükümet kendisine muhtıra verdi.
   </p>
   <p>
    <strong>
     -Hüsamettin Cindoruk da “28 Şubat’ı Demirel’e sorun.” diyor hâlen.
    </strong>
   </p>
   <p>
    Niye Demirel’e sorun demiş? Kendileri bilmiyor muymuş? O dönemde ben Meclis başkanı idim. O da 3 küsur sene Meclis başkanlığı yaptı. En iyi bilenlerden biri odur yani. Sayın Cindoruk, espri olarak söylemiştir onu.
   </p>
   <p>
    <strong>
     -Bunca yıl devlet adamı olarak hizmet verdiniz. derin devletle hiç karşılaştınız mı?
    </strong>
   </p>
   <p>
    Derin devlet diye bir şey yok be kardeşim. Yani devleti kullanan birtakım insanlar var. Devletin içinden veya dışından. Devletin bundan haberi de yok yani.
   </p>
   <p>
    <strong>
     -Daha önceki bir açıklamanızda derin devlet Amerika’da da var diyordunuz…
    </strong>
   </p>
   <p>
    Var yani böyle şeyler, Amerika’da da var.
   </p>
   <p>
    <img alt="" height="289" src="http://web.archive.org/web/20140802221303im_/http://medya.aksiyon.com.tr/aksiyon/2012/01/16/ismetsezgin-1.jpg"/>
   </p>
   <p>
    <strong>
     -Türkiye için ne düşünüyorsunuz bu konuda?
    </strong>
   </p>
   <p>
    Demokrasinin bütünüyle egemen olmadığı dönemlerde yani devleti kendi görüş ve düşünceleri çerçevesinde kullanmak isteyen insanlar çıkmıştır. Devlet içinden birilerinden görev alan kimseler bulunmuştur. Bunlar sözde devlet adına, devletin yararına iş yaptığı kanaatini beslemişlerdir.
   </p>
   <p>
    <strong>
     -Hiç izine rastlamadınız mı bunun?
    </strong>
   </p>
   <p>
    Hayır, ben görmedim. Ama bir gün bana dediler ki “Siz niye uğraşıyorsunuz böyle, PKK’yı yok edeceğiz, bilmem ne yapacağız?” diye. “E, niye uğraşmayayım?” dedim. “Bize söyleyin, Apo’nun kafasını getirelim size!” dediler.
   </p>
   <p>
    <strong>
     -Kim söyledi?
    </strong>
   </p>
   <p>
    Bilemem. Kafasını getirelim dediler. Dedim ki “Biz büyük devletiz, hukuk devletiyiz. Böyle gayrimeşru iş yapmayız. Biz mücadelemizi kendimiz yaparız.” Şimdi, devleti iyi tanımayan, bilmeyen birtakım kişiler hizmet etmek, yardım etmek amacıyla birtakım hareketlere girişebiliyorlar. Kendi inisiyatifleri ile veya işgüzarlık yapıyorlar ya da devlet görevlilerinden görev alarak da yapıyorlar bunu.
   </p>
   <p>
    <strong>
     -Devlet bu gibi durumlarda mı rutinin dışına çıkabiliyor?
    </strong>
   </p>
   <p>
    Böyle bir an önce terörü bitirmenin kolay yolu nedir? Bu adamları kullanacaksın. Bunlar devlet görevlisi olmayan sorumsuz birtakım kişiler. Bunları kullandılar.
   </p>
   <p>
    <strong>
     -Buna sizin döneminiz de dâhil mi, içişleri bakanlığı döneminiz?
    </strong>
   </p>
   <p>
    Hayır, değil. İçişleri bakanlığımız zamanında rahmetli Eşref (Bitlis) Paşa’nın da çok büyük etkisiyle PKK’yı bitirmek üzereydik. O zamanlar, işte 13–14 ay, ayın en başarılı bakanı ya ben oluyordum ya Hikmet Çetin oluyordu. “İçte İsmet, dışta Hikmet!” diye bir şey de çıkardılar o zaman. Benden sonra gelen arkadaşlarımız terörü bir an önce bitirmeyi amaçladılar. Bir an önce terörü bitirelim diye iyi niyetlerle ve devlet görevlisi olmayan bir takım kişileri kullandılar. Ve sadece onlar mı kullandılar? 12 Eylül’den sonra bunları ihtilal idaresi de kullandı Ermeni olaylarında. Zaman geldi onlar da devleti kullandı. Ve bunun şeylerini gördük.
   </p>
   <p>
    <strong>
     -Devleti tanıyan birisiniz. Bu kararı kim alabilir devlette?
    </strong>
   </p>
   <p>
    Başbakan alır. Başka kimse almaz yani. Maalesef o dönemde başbakanın muhterem eşleri de çok müdahil oluyordu devlet işlerine. Bazı bakan arkadaşlarımız başbakanla değil, başbakanın muhterem eşleriyle görüşüyorlardı. Ondan emir alıyorlardı.
   </p>
   <p>
    <strong>
     -93’teki 33 erin şehit edilmesi olayı üzerine siz “Bilinmeyen bir el olayı sabote etti!” diyorsunuz.
    </strong>
   </p>
   <p>
    Orada PKK teslim bayrağını çekmişti. Yani indirecekti. İneceklerdi dağlardan. Bunu istemediler.
   </p>
   <p>
    <strong>
     -Kim istemedi?
    </strong>
   </p>
   <p>
    Şimdi PKK’da bir grup var. PKK bütün Avrupa eroin trafiğini idare eder. Eroin trafiğinden, silah ve insan ticaretinden milyonlarca dolar para kazanıyor. Ve öyle bir kanaat var ki bende PKK olayı kolay kolay bitmez. Bu menfaat devam ettiği sürece, gelir aktığı sürece bunu bitirmezler.
   </p>
   <p>
    <strong>
     -Siz o açıklamanızın devamında ‘bu olaydan sonra inisiyatif Genelkurmay’a geçti diyorsunuz.
    </strong>
   </p>
   <p>
    Evet yani.
   </p>
   <p>
    <strong>
     -Ondan önce özel harekât da askerle birlikte katılıyordu operasyonlara.
    </strong>
   </p>
   <p>
    Benim zamanımda bu işi Jandarma Genel Komutanlığı İçişleri Bakanlığı bünyesinde yapıyordu. Bana bağlıydı. Benden sonra şey zamanında Genelkurmay’a geçti bu. Yani Genelkurmay ön planda oldu.
   </p>
   <p>
    <strong>
     -Genelkurmay Başkanı Doğan Güreş’in de Fikret Bila’nın Komutanlar Cephesi kitabında bir açıklaması var. “O zaman darbe yapmamıza gerek yoktu, zaten inisiyatif bizde idi.” diyor.
    </strong>
   </p>
   <p>
    Darbeye gerek yok, onlar yapıyorlardı zaten.
   </p>
   <p>
    <strong>
     -Bunları alt alta koyunca insanın kafası karışıyor. İşte bu süreçler inisiyatifi ele almak için mi yaşandı acaba?
    </strong>
   </p>
   <p>
    Bu şeyi doğrudan o günün hükümeti yaptı. Bütün amaç bir an önce terörü bitirmekti yani.
   </p>
   <p>
    <strong>
     -Siz de PKK’yı bitirdik diyordunuz. Nasıl bir yöntem uyguladınız?
    </strong>
   </p>
   <p>
    Ben iki yılbaşı, dört bayram evimde geçirmedim İçişleri’nde iken. Hepsini Güneydoğu Bölgesi’nde, askerin, polisin yanında cephede geçirdim.
   </p>
   <p>
    <strong>
     -Köy yakma olayları, köylerin boşaltılması ne zaman oldu?
    </strong>
   </p>
   <p>
    Bizden sonra. Hatta ben bakan olunca ilk beyanatımda “Biz PKK ile mücadeleyi insan haklarına saygı, hukukun üstünlüğü çerçevesinde ve tamamen yöre halkına şefkat ve sevgi ile yaklaşarak, tamamen demokratik süreçte çözeceğiz.” dedim.
   </p>
   <p>
    <img alt="" height="211" src="http://web.archive.org/web/20140802221303im_/http://medya.aksiyon.com.tr/aksiyon/2012/01/16/ismetsezgin-esrefbitlis.jpg"/>
   </p>
   <p>
    <strong>
     -Eşref Bitlis Paşa olayına nasıl bakıyorsunuz?
    </strong>
   </p>
   <p>
    Eşref Paşa beni dinleseydi, bir gün sonra gidecektik Diyarbakır’a. Haftanın dört günü beraberdik. Soğuk bir hava idi. Uçak da küçüktü. Süleyman (Demirel) Bey bir gün “Ya bu uçaklara binme, tehlikeli bunlar!” dedi.
   </p>
   <p>
    <strong>
     -Yani?
    </strong>
   </p>
   <p>
    Paşa’nın olayı tamamen buzlanmadır. İncelettik yani hem jandarma hem emniyet şey yaptı, tamamen buzlanmadır. Çünkü suikast olmasının… Kim suikast yapacaktı şeye?
   </p>
   <p>
    <strong>
     -PKK bitmesin tarzında bir şey algılanamaz mı?
    </strong>
   </p>
   <p>
    Hayır, yani inanarak söylüyorum. Tamamen buzlanmadan kaynaklanan hatadır. Pilotaj hatası olabilir… Biz Eşref Paşa ile haritayı açıyorduk böyle, o günkü çalışmaları anlatıyordu. Tespit ettiğimiz konuşmaları geliyordu PKK’lıların. Hatta bir gün Eşref Paşa’ya dedim ki “Bu adamlar mı yapıyor o konuşmaları? Bunlar akıllı, kurmay konuşmaları falan.” Paşa “Bunların arasında dışarıdan kurmay subaylar var.” dedi. Nitekim herhangi bir müsademede (çatışma) öldürülenler arasında sünnetsiz insanları da görüyorduk. Yani bunlar Suriye, Irak, hatta İran, Ermenistan ve Rusya’dan yardım görüyorlardı. Onun için dedik ki terörle mücadelenin en önemli unsuru halkı yanınıza almaktır, ikincisi iyi istihbarat yapmaktır. Üçüncüsü bunların dış kaynaklarını ve dış ülkelerle irtibatını yok etmektir. Ve ondan sonra da oyunu kurallarına göre oynamaktır. Yani adamlar en son model silahlarla geliyor ve Gabar Dağı’nı üç buçuk dakikada tırmanıyordu. Benimki üç saatte çıkamıyordu. Biz oyunu kurallarına göre oynayalım dedik.
   </p>
   <p>
    <strong>
     -Ne yaptınız?
    </strong>
   </p>
   <p>
    Timler yetiştirdik. Bizden sonra bir kısmı dağıldı onların.
   </p>
   <p>
    6 Ocak 1928 tarihinde doğan İsmet Sezgin, baba tarafından Fesçioğulları diye bilinen Aydınlı köklü bir aileye mensuptur. Babası Abdullah Bey, erken yaşta yetim ve öksüz kalmıştır. Dayısı ve abisinin himayesinde büyüyen Abdullah, Selanik İdadisi’nde, ardından da İstanbul’da küçük zabit okulunda eğitimini alır. 1. Dünya Savaşı’nda Sina Cephesi’ne dâhil olur. Millî Mücadele’nin hemen ardından da Kemahlızade Sadık Efendi’nin kızı Hamdiye Hanım’la birleştirir hayatını. Hamdiye Hanım’ın dedesi, 1850’li yıllarda Sadrazam olan Rauf Paşa’nın yaveri Kolağası Mehmet Ağa da eşkıya tedibi için Aydın Jandarma Kumandanlığı’na tayin edilmiş birisidir. İsmet Sezgin’in annesi, Mehmet Ağa’nın soyunun Koçibeyzadelerden olup, Oğuz boylarından gelip Erzincan’da ikamet ettiğini anlatmıştır. Sezgin, kamuoyunda yıllardır bilinenin aksine ne mason, ne Dersimli, ne Kürt ne de Alevi olduğunu söylüyor bugün: “Ben mason, Alevi, Kürt değilim demeyi mizacım itibariyle istemedim.”
   </p>
   <p>
    Hamdiye Hanım’dan boşandıktan sonra Melek Hanım’la da bir evlilik yapan, sonraki yıllarda Aydın’da çalışacağı kurumdan dolayı Kızılaycı Abdullah diye bilinecek Abdullah Bey’in üçü erkek dokuz çocuğu olur iki evlilikten. İsmet Sezgin’in kardeşleri devlet nezdinde önemli mevkilerde görevler üstlenir. Mukkadder Sezgin, Kültür ve Turizm Bakanlığı müsteşarlığı yapar. Onun oğlu, şimdilerde Moskova büyükelçisi olan Aydın Adnan Sezgin’dir. İsmet Sezgin’in bir diğer kardeşi Özer Sezgin, yine Turizm Bakanlığı’nda genel müdürlük görevi üstlenir. Mübeccel Baykal’ın kızı İTÜ’de profesör Demet Baykal, onun kardeşi Amerika’da tanınmış hekimlerden Demir Baykal’dır. Sezgin’in bir diğer kardeşi Nursel Karahan’ın oğlu Murat ise devlet operasında tenordur. Sezgin’in diğer kardeşi Gülser Peker’in kızı Günsen Hanım ise Özelleştirme İdaresi’nde daire başkanıdır. Özmen Hanım’ın kızı da Eximbank’ta iktisat doktoru olarak çalışmaktadır. İsmet Sezgin’in, 1952 yılında evlendiği, Ceyhanlı Mehmet Dinçel ile Samandağlı Lütfiye Hanım’ın kızları Saadet Hanım’dan doğan Seynan Levent ise TRT’den emekli olmuştur. Sezgin’in damadı Tamer Levent de Devlet Tiyatroları’nın eski genel müdürü olarak bilinmektedir. Bu çiftin çocuklarından Hazel, Londra’da ünlü bir hukuk bürosunda avukatlık yaparken Efe de Çin’de antropoloji doktorasını tamamlamak üzeredir. Sezgin’in diğer kızı Ayşe Hanım ise Gazi Üniversite’sinde İngilizce hocasıdır.
   </p>
   <p>
    İsmi, İsmet İnönü’den mülhem olan, nüfus memurunun azizliğine uğradığı için Aptüllah diye bir ismi dahi bulunan Sezgin, yaramazlıktan sık ceza aldığı, fakr u zaruret içinde geçen çocukluk evresinde Aydın 7 Eylül İlkokulu’nu ve Aydın Ortaokulu’nu bitirir. Atletizm de yaptığı İzmir Ticaret Lisesi’nin ardından üniversiteyi 1947’de girdiği İzmir Yüksek İktisat ve Ticaret Okulu’nda okur. Talebe Cemiyeti’nde başkanlık yapar. 1950 senesinde askerliğini yedek subay olarak Ankara ve İstanbul’da tamamladıktan sonra, üniversiteden bir hocasının referansı ile Medeni Berk’in genel müdür olduğu Emlak Bankası’nın Denizli şubesinde bankacı olarak çalışmaya başlar.
   </p>
   <p>
    Onun gözü hep hareketli bir saha olan siyasettedir. 27 Mayıs 1960 darbesi, onu Aydın belediye başkanı iken yakalar. Henüz 27 yaşında, 1955’te belediye başkanı seçilmiştir. ‘Sokağın çocuğunu belediye reisi yaptılar’ diye Menderes’e telgraflar gitmeye başlar. Parti örgütü ile de arası açılır. Aslında Sezgin, darbeye birkaç ay daha olsa idi, yapılacak seçimlerde milletvekili olma arzusuna rağmen istemeyerek de olsa, muhtemelen Adnan Menderes’in özel kalem müdürlüğünü üstlenmiş olacaktı.
   </p>
   <p>
    1960 darbesi öncesinde Menderes’e halkın gösterdiği alaka karşısında Sezgin’in aklına-hayaline bile gelmez darbe yapılacağı. Buna rağmen Sezgin, bugün bazı CHP’lilere şakayla karışık takılmaktadır: “Kan kusturdunuz bize öyle muhalefet yaptınız. Bunlara (AKP) niye yapmıyorsunuz muhalefet?”
   </p>
   <p>
    Sezgin’e göre ‘İsmet Paşa ve arkadaşlarının “Artık biz seçimle iş başına gelemeyiz. Bunlardan kurtulmanın bir tek yolu vardır. O da askerdir.” zihniyetiyle ihtilale yeşil ışık yakmaları en önemli ihtilal gerekçesidir; DP’nin hatalarını söylemeyi de ihmal etmeden. Aslında bilinen, darbe sürecinin DP’nin iktidara gelmeden, 1950 öncesinde başladığıdır: “Türkiye’de bir grup sivil-asker, şu veya bu, DP’yi benimseyemedi. Küçük gördü, DP’yi kabul edemediler. Nitekim biz de 1961’de AP olarak iktidara geldiğimizde bizi de beğenmediler. Belirli bir zaman geçtikten sonra biz de gelen birtakım idareleri benimseyemedik. Aynı şey bugünkü iktidara karşı da var.”
   </p>
   <p>
    27 Mayıs’tan sonra iki ay kadar hapsedilen Sezgin, bütün dayatmalara rağmen partiden istifa etmez. Baskı yapması için eşini de kullanırlar; ancak eşinin ‘istifa edersen seni boşarım’ kararlılığı da ona güç verir. Halk, hapiste sigara kutuları içerisinde gönderdiği paralarla ona destek olur. Ancak Sezgin bunu çok sonra fark eder. Eşi, o paralarla bir dikiş makinesi alarak eve katkı sağlar.
   </p>
   <p>
    1970 öncesi Gençlerbirliği başkanlığı da yapan, sonraki yıllarda Fenerbahçe başkanlığı gündeme gelince Süleyman Demirel’in, istememesi üzerine hevesinden vazgeçen ve partisinin 1969 seçim beyannamesini yazan Sezgin, maliye bakanlığı beklerken gençlik ve spor bakanı olur, 1969 yılında. Onun döneminde, kendisi bugün hatırlamasa da Boluspor-Tarsus İdmanyurdu arasında şike iddiaları gündeme gelir ve bakanlık müfettişleri olaya el koyar. Sonuç mu? Şikenin önü kesilmediğine göre…
   </p>
   <p>
    12 Mart 1971’den önce 10 Ağustos kararlarını uygulamaya sokarlar. Türkiye’de ilk defa bazı vergi kanunları devreye girer böylece. Sezgin’in söylediğine göre, iş dünyasından alttan alta askere şikâyetler gitmeye başlar. O iş adamlarının kimler olduğuna gelince, Sezgin kararlıdır yine: “Şu an isim veremem.”
   </p>
   <p>
    12 Mart 1971 muhtırası onca yıl devlet adamlığı yapan İsmen Sezgin’de şöyle bir his uyandırır: “12 Mart olayında, yani dünyadaki bütün ihtilallerin temelinde CIA vardır.” Ona göre 12 Mart, ‘Ordu+CHP eşittir iktidar’ formülüne uygun, ‘ordu mutlaka devreye girmelidir’ tezini işleyen, oyla iktidara gelmesi mümkün olmayan sosyalizmi önleme amacı da taşımaktaydı. 12 Mart’ın geldiğini ise Hava Kuvvetleri Komutanı Muhsin Batur’un orduevindeki bir yemekte, kendisine ‘başvekiliniz’ diye başlayan bir cümle kurmasından hissetmiştir.
   </p>
   <p>
    12 Eylül ise göstere göstere gelmiş, darbeden ancak 11 Eylül gecesi haberdar olabilmişlerdi. Sezgin, bu sefer de maliye bakanıydı: “İhtilalden çok sonra, Kenan Paşa ile ahbap olduk, görüşüyorduk. ‘İsmet’ dedi, ‘Sen 24 Ocak Kararları’nı almasaydın biz ihtilal yapamazdık.’ ‘Demek ki’ dedim ‘Paşa, ihtilalin sebebi benmişim.”
   </p>
   <p>
    Bütün darbe girişimlerinde CHP’nin izine rastlamak mümkündü, Sezgin’e göre: “Askerlerin çok büyük bölümü CHP’yi tutuyordu, CHP sempatizanıydı yani. 12 Eylül öncesi olayların büyük bölümü organize idi. Devlet otoritesi zayıflamıştı; ama devlet otoritesini askere bırakmıştık.”
   </p>
   <p>
    <strong>
     -Askere bırakmak hata değil miydi?
    </strong>
   </p>
   <p>
    Başka yolu yoktu ki. Ve asker daha büyük şeyler istiyordu, Demirel’in dediği gibi âdeta Takrir-i Sükun Kanunu’ndaki gibi şeyler istiyordu. Onu vermedik. Ama seçim kararı da alamadık. Toplanamadı Meclis. Seçim kararı anayasaya aykırıdır dediler. Turan Güneş gibi anayasa profesörleri söyledi bunu. Seçime gitmek zorundayız dedik. Biz askerin iki darbeden sonra darbelerle bir yere varılamayacağının bilincinde olduğunu varsaydık.”
   </p>
   <p>
    Bütün bunlara rağmen Sezgin, 12 Eylül sonrası görüştüğü askerlere şöyle bir serzenişte de bulunmuştur: “Ben üç ihtilal gördüm. 27 Mayıs belediye reisliğini elimden aldı. 12 Mart, gençlik bakanlığından aldı, büyük bir geleceğim vardı. 12 Eylül de maliye bakanlığından aldı. 12 Eylül, en son darbeden sonra Türkiye’de öyle 26 Mayıslar, öyle 11 Martlar, öyle 11 Eylüller yaşandı ki 27 Mayısları da, 12 Martları da, 12 Eylülleri de gölgede bırakırdı olaylar. Yani 27 Mayıs’ta, 12 Mart’ta ve 12 Eylül’de ihtilale sebep gösterilen olaylardan çok daha büyük olayların olmasına rağmen…
   </p>
   <p>
    <strong>
     -Mesela hangi olaylar?
    </strong>
   </p>
   <p>
    Al Özal dönemini, hepsini al… Olmasına rağmen darbe yapılmadı, neden?
   </p>
   <p>
    <strong>
     -Neden?
    </strong>
   </p>
   <p>
    Bir, darbelerle bir yere varılamayacağı anlaşıldı. İkincisi, Türk ordusunun demokratik bilinci sağlamlaştı.
   </p>
   <p>
    <strong>
     -Ama 28 Şubat’ta ‘nizamiyeden döndük’ diyen bir asker söz konusu oldu…
    </strong>
   </p>
   <p>
    Yani Türk askeri darbe dönemlerinin askeri değil. Onlardan gerçekten daha kültürlü, demokrasiyi daha çok sindirmiş olarak gördüm. İki seneye yakın aralarında bulundum, savunma bakanı olarak. Bana bir gün Millî Savunma’da çalışan bir asker dedi ki “Asker kendine tam ram olan adamı sevmez. Asker kendisine tam karşı olan adamı da sevmez.” Buna iki kişiyi örnek gösterdi bana. Ve ben bunu izledim, gözledim.
   </p>
   <p>
    <strong>
     -Kimdi bu iki kişi?
    </strong>
   </p>
   <p>
    Bunu sorma bana (Gülüyor).
   </p>
   <p>
    <strong>
     -Nizamiyenin kapısından dönen bir askerden bahsediyorsunuz. Ergenekon sürecine nasıl bakıyorsunuz?
    </strong>
   </p>
   <p>
    Bunlar sesli düşünmüşler. Bir gün TV’de, Türkiye’nin her kahvesinde hükümetler değiştirilir, yeni hükümetler, partiler kurulur. Ben üç ihtilal gördüm. İki tane boşaltılmış lavla, üç tane piyade tüfeği ile ihtilal yapılır mı? İhtilal yapacak adam şeyleri toprağa gömer mi dedim. Sesli düşünmüş Ergenekoncular.
   </p>
   <p>
    <strong>
     -Onca delil var ortada ama?
    </strong>
   </p>
   <p>
    Yani kendi aralarında konuşmuşlar. Bir kere şu var ki askerin içerisinde, yani askerin üç ‘i’ye karşı hassasiyeti var derler. Birincisi irtica, ikincisi irtikap, üçüncüsü irtişa (rüşvet).
   </p>
   <p>
    <strong>
     -Yani haklı mı diyorsunuz son süreçler?
    </strong>
   </p>
   <p>
    Hayır, asker, kendisini, kanunla verilen bir görevle cumhuriyetin koruyucusu kollayıcısı olarak görür.
   </p>
   <p>
    <strong>
     -Bu benim de görevim ama?
    </strong>
   </p>
   <p>
    Şimdi ben bunu söylediğim zaman benim fikrim olarak söylemiyorum.
   </p>
   <p>
    <strong>
     -Bunca delil yani sesli düşünceler gerçekleşmiş olsa idi, yine darbe olacaktı?
    </strong>
   </p>
   <p>
    Olmazdı. Bunlar o kabiliyette değil. Bunlar gevezelik etmişler. Bundan sonra ihtilal, devrim mevrim olmaz.
   </p>
   <p>
    <strong>
     -Son 10 yılı nasıl değerlendiriyorsunuz Türkiye’de?
    </strong>
   </p>
   <p>
    Bindik bir alamete, gidiyoruz kıyamete!
   </p>
   <p>
    <strong>
     -Pişmanlık duyduğunuz birşey yaptınız mı hiç?
    </strong>
   </p>
   <p>
    Hiç. Her şeyi severek, inanarak yaptım.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5E4FC652FC95767E09A62211DABB6866?newsId=31594), [web.archive.org (arşiv bağlantısı)](http://web.archive.org/web/20140802221303/http://www.aksiyon.com.tr:80/aksiyon/newsDetail_getNewsById.action;jsessionid=5E4FC652FC95767E09A62211DABB6866?newsId=31594)
