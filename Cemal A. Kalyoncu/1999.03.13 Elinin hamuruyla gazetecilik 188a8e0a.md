# Elinin hamuruyla gazetecilik

*Cemal A. Kalyoncu 1999.03.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Paşam tanırsınız. Vasfiye Özkoçak. “Ben çok kızarım böyle tanıtılmaya. Nereden tanısın? Mecbur değil tanımaya.’ Ben de onu kızdıracak bir şey yaptım.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071110042407im_/http://www.aksiyon.com.tr/resim/223/44.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Aynı şekilde tanıtmaya başladım onu sizlere.
   <br>
    <br>
     1. Ordu Komutanı Genelkurmay Başkanı olur, Ankara’ya gidecektir. Bir resepsiyon verir. Davette Vasfiye Özkoçak, bu paşa ile tanıştırılır. Özkoçak, paşayı Yassıada Duruşmalarını izlediği yıllardan tanımaktadır. Teğmendir o zaman paşa. Paşanın cevabı “Ben Vasfiye Özkoçak’ı tanırdım ama hiç görmemiştim” olur. Paşa devam eder: “Biz orduda şöyle birşey deriz. Şöyle bir haber var dediklerinde, yahu olur mu öyle haber.. Vasfiye Özkoçak yazmış denildiği zaman doğrudur muhakkak.” Bu paşa geçen yıl emekli olan Genelkurmay Başkanı İsmail Hakkı Karadayı’dır. Vasfiye Özkoçak ise hayatında bu cümleyi duymak için çalışmış bir gazeteci, daha doğrusu muhabirdir. 1952’de başladığı muhabirliği 1993 yılına kadar sürdürmüş, bugün Türkiye Cumhuriyeti ile yaşıt bir isim. Babası subay, kardeşi ise Kıbrıs Harekatı’nda İstihbarat Başkanıdır.
     <br/>
     <br/>
     Vasfiye Özkoçak meslek hayatının büyük bir kısmında adliye muhabirliği yaptığı için Türkiye’nin son 50 yılına damgasını vuran olayları da izler. Bu yüzden yakın siyasi tarihimizin de canlı tanığıdır aynı zamanda. Gazete okurları ihtilalleri, asılan devlet erkanını, anarşiyi, DGM ve Sıkıyönetim Mahkemeleri’ndeki davaları, büyük sanayicilerin davalarını 1993’te emekli oluncaya kadar onun kaleminden okur hep.
     <br/>
     <br/>
     Yassıada’da ayağa kalkınca...
     <br/>
     <br/>
     “İlk mahkeme. Geliyorlar dediler, ayak sesleri duyuldu. Onlar gelince ben ayağa kalktım. Meğer yasakmış onlara ayağa kalkmak. Oturttular beni. Bir dönemin devlet erkanı önümüzde oturuyorlar.” Üç idamla neticelenen Yassıada duruşmalarını, bir gün hariç başından sonuna kadar izleyen Vasfiye Özkoçak, böyle anlatıyor ilk duruşmayı. İlerleyen duruşmalarda hakimlerin takındığı tavır, ona “Herhalde öldürecekler onları. Bu sertlik ondan. Davadan çok ölüm çıkacak” dedirtir. Çünkü mahkeme heyeti başta Adnan Menderes, Fatin Rüştü Zorlu, Hasan Polatkan olmak üzere sanıklara çok ters davranır. Sonrasında bilinen hikaye... Türkiye üç devlet adamını darağacına gönderir bu davadan sonra.
     <br/>
     <br/>
     Yassıada duruşmalarından önce 9 subay olayını da izler. Türkiye Cumhuriyeti’nde ilk askeri ihtilal hazırlığı davasıdır bu. Mahkeme sonucu Cumhurbaşkanlığı emir subaylığı yapan ve ordu içerisinde ihtilal hazırlığı yapan subayları haber veren Samet Kuşçu, yanlış istihbar etmekten ordudan uzaklaştırılır. Ancak daha sonraki yıllarda olayın gerçek olduğu anlaşılır.
     <br/>
     <br/>
     Vasfiye Özkoçak, İstanbul Üniversitesi Edebiyat Fakültesi Coğrafya Enstitüsünü bitirir 1948’de. Türkiye’nin her yerinde öğretmenlik yapmaya hazırdır. 1952’de de İstanbul Üniversitesi Gazetecilik Enstitüsü’nü bitirir ve Cumhuriyet gazetesine girer. Öğretmenliği kazandığı sırada Cumhuriyet’te birinci yılını geride bırakmıştır. Babası ‘Hocanla konuş, ayrılacağını söyle’ der ona. Gazetecilik Enstitüsü’nden hocası ve Cumhuriyet gazetesinde de amiri olan Cevat Fehmi Başkut’a gider. Hocası ona ‘Bana kalırsa iyi bir gazeteci olacaksın’ der. Bunun üzerine babası ‘Bir insanı hocası babasından daha iyi tanır’ deyince, öğretmenlik yapmaya hak kazandığı Malatya’ya gitmez. Cumhuriyet’te devam eder. Burada Beyoğlu muhabirliğinden, polis, işçi muhabirliğine birçok alanda haber kovalar. Hatta bir iki tane de spor haberi yazar. 1955’te ise Milliyet’ten ayrılacağı 1993 yılına kadar yaptığı asıl işi olan adliye muhabirliği görevine başlar. Cumhuriyet gazetesinde istihbarat şefliğine kadar yükselir. Cevat Fehmi, onu yazı işlerine hazırlamaktadır, üniversite mezunu tek kişi olduğu için. Ama ‘Ben yapma bir yazı işleri müdürü olamam. Babıâli’de bana ne derler sonra’ diyerek bilmediği bu işi kabul etmez. İstihbarat servisinde beraber çalıştığı arkadaşları ayrılınca ekip halinde o da işi bırakır. Sonrasında gazeteciler sendikasının kura ile seçtiği kişi olarak 25 günlüğüne Fransa’ya gider ve Paris Suare’de staj yapar.
     <br/>
     <br/>
     Gümrük geliyor
     <br/>
     <br/>
     Henüz Türkiye’den gitmeden, genç Milliyet’in Yayın Yönetmeni Abdi İpekçi, ona ‘Sakın kimseye söz verme. Dönüşte bizdesin’ der. Dönüşte sözler tutulur ve Milliyet’te işe başlar. O, zamanın daha büyük gazetesi olan Cumhuriyet’ten ayrılıp, daha küçük gazete olan, Ömer Sami Coşar, Hasan Yılmaer, Turan Aytul, Abdi İpekçi, Refi’ Cevat Ulunay’ın yazarlık yaptığı Milliyet’tedir artık.
     <br/>
     <br/>
     Üçü kız üçü erkek altı kişi mezun oldukları İstanbul Üniversitesi İktisat Fakültesi Gazetecilik Enstitüsü’nden arkadaşı Ulvi ile başladığı gazetecilik mesleğinde, o yıllarda bayan muhabir sayısı bir veya ikidir. Erkeklerin arasında çalışmanın zorluğunu yaşar. Onun bulunduğu ortamda kötü sözler sarfedemedikleri için erkek arkadaşları ona ‘gümrük’ lakabını takarlar. Milliyet’te mutfak dediğimiz haber işleriyle uğraşan arkadaşları arasında ise, Sedat Ağralı, Halit Çapın, Sami Kohen, Namık Sevik, Halit Kıvanç, Altan Erbulak, Nezih Alkış, Hasan Pulur vardır.
     <br/>
     <br/>
     Kardeşi Kıbrıs’ta İstihbarat Başkanı
     <br/>
     <br/>
     1923 yılında Zile’de bir subayın üçüncü çocuğu olarak doğan Vasfiye Hanım’ın babası İbrahim Özkoçak, 1917 devriminden sonra Rusya’da iki sene esir kalır. Bütün Sibirya’yı katedip Balkanlar kapalı olduğu için Macaristan üzerinden Türkiye’ye gelir, adeta yarım dünya turu yaparak. Bayburtlu İbrahim Bey’in dedesi ise sipahi ve zeamet sahibidir Osmanlı zamanında. Devlete asker vermektedir. Annesi Rabia Hanım ise Sivas’ın meşhur Kösekatipler ailesindendir. Kösekatip Mehmet Efendi, Sivas’ta ilk sanayi mektebini kuran kişidir. Baba İbrahim Bey, Rusya’dan dönüşünde, ailesi Bayburt’un Ruslar tarafından işgal edilmesi üzerine Sivas’a gidince burada Kösekatip Mehmet Efendi’nin kızı Rabia ile evlenir. Vasfiye Özkoçak, bugün albay emeklisi olan Ruhi Önal’la evli en büyük ablası Afife’den iki, 20 yaşında vefat eden Arife’den de bir yıl sonra 1923’te dünyaya gelir. Ailenin en küçüğü Şevket ise 1926’da doğar. Şevket 1974 Kıbrıs Savaşı’nda Türk Ordusu’nun Harekat Merkezi’nde İstihbarat Başkanlığı yapar. Ordudan albay rütbesi ile emekli olur.
     <br/>
     <br/>
     Ne solcuyum, ne sağcı; gazeteciyim...
     <br/>
     <br/>
     Özkoçak, memnundur gazeteciliği seçtiğinden: “Dünyaya bin kere gelsem bin kere de gazetecilik yapmak isterim aynı şekilde.” Ama haksızlıklar da yaşar bu sürede. “Ben çok şeyler çektim. Bunları hatıralarımda yazacağım.” Yaşı ilerlediği için ve halen bizzat muhabir olarak haber kovalamak istediğinden genç istihbarat şefleri onun bilgisi karşısında ezilmemek için tasfiye edilmesine çalışır. Ama Özkoçak’a göre yeniler 1950’lerin gazetecilerini atmayı başaramamıştır: ‘Halen bizden adamlar var içlerinde.’
     <br/>
     <br/>
     Kendisi hem solcu olmakla hem de sağcı olmakla suçlanır meslek hayatı boyunca: “Ben ne solcu olurum ne sağcı, gazeteciyim. Gazeteciliğin dışında birşey bilmem. Solcu beni sağcı, sağcı da solcu bilir.” Onun niyeti ‘haz’ aldığı gazeteciliği yapmasıdır. Hatta Abdi İpekçi’nin ona önerdiği istihbarat şefliği ve yazı işleri müdürlüklerini de kabul etmez Milliyet’te. Kabul etmemesinin sebebi “Bizim memleket için ukalalık belki ama” Fransa’daki stajından bildiği yazı işleri müdürlerinin iki dil bilmesi, en az beş sahada muhabirlik yapmış olması gerektiği. Bunun sonucunda Abdi İpekçi ona “Gazeteciliğin aslı muhabir olmaktır, yazar olmak değil. Ben istihbarat şefi dahi olmayı istemez, muhabir olmayı yeğlerdim” der. Milliyet’te çalışan bir Fransız’ın söylediği “Siz yaşamı gazetecilik olarak kabul ediyorsunuz. Yaşam onun sonunda geliyor. Biz yaşamı yaşam olarak kabul ediyoruz. Gazetecilik onu destekliyor” sözleri onu etkiler. Buna rağmen, hayatı gazetecilik kabul ettiğinden olacak Vasfiye Özkoçak hiç evlenmez, gençliğinde söylediği “20 yaşına kadar evlenirsem evlenirim, yoksa...” sözüne sadık kalırcasına.
     <br/>
     <br/>
     Mesleğe adımı attığı ilk gün kavgalı bir kongreyi, hamalların kongresini izler Vasfiye Özkoçak. Sonrasında yaptığı haberler yüzünden birçok tehditler alır. En önemlilerinden biri de İstanbul Emniyet Müdürü Şükrü Balcı’nın kendisini telefonla tehdit etmesidir. Balcı’ya ‘Bankada kasam var, Ben ölürsem Balcı’dan bilin’ diye not yazdığını söyleyerek tehditlerin önünü kesmeye çalışır. Yine de yılmaz. Fakat onun Babıâli’den ayağını kaydıran büyük sanayicilerin ve medya patronlarının davaları olur. ‘Hakikaten istemiyorlardı beni.’
     <br/>
     <br/>
     Yıl 1952... Vasfiye Özkoçak’ın gazeteciliğe başladığı yıl. Daktilo yok, kurşun kalemle, kısıtlı imkanlarda habercilik yapıldığı zamanlar. Yıl 1999... Bilgisayar, cep telefonuyla habercilik, imkanlar oldukça iyi. Değişmeyen tek şey değişim ama, eskilere ‘Nerede o bizim zamanımızdaki gazetecilik anlayışı’ dedirtmemek gerek galiba....
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=16619), [web.archive.org (arşiv bağlantısı)](http://web.archive.org/web/20071110042407/http://www.aksiyon.com.tr/detay.php?id=16619)
