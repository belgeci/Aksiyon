# O artık gazetecı

*Cemal A. Kalyoncu 1999.06.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bu hafta albümünün sayfalarını aralayacağımız Hasan Cemal geçen aylarda yazdığı kitapla birçok kişiyi kızdırmıştı; "Kimse Kızmasın, Kendimi Yazdım" diyerek.
  </font>
 </div>
 <div id="newsText">
  <font class="detail-text">
   Cemal, kitabında daha çok üniversite sonrası girdiği ve dolayısıyla içinde bulunduğu Devrim dergisi ve devrimci hareketin belki az kişi tarafından bilinen tarihini ortaya sermişti. Geçen yıl sonundan itibaren Milliyet gazetesinde yazdığı yazılarla gazetecilik yaşamını sürdüren Hasan Cemal, Osmanlı İmparatorluğu'nu Birinci Dünya Savaşı'na sokan üç paşadan biri Cemal Paşa'nın torunu aynı zamanda. Ama o Cemal Paşa'dan uzak durmayı yeğliyor. En azından onun adından bahsederken özellikle 'dedem' dememeye dikkat ediyor. Ama Cemal, geniş Osmanlı coğrafyasında mesleği gereği yaptığı gezilerde istemese de dedesi ile hep karşılaşır. Sabah gazetesinde iken, 1922'de dedesinin Tiflis'te suikaste uğradığı yeri ve hikayesini yazar ama yazısının hiçbir yerinde 'dedem Cemal Paşa' demez. Gazete yöneticileri birinci sayfaya aldıkları yazıda 'dedem' diye yazar. Cemal Paşa'nın torunu olmak, okuyucuyu ilgilendirmediği gibi 'çok özel bir yakınlıktan' başka birşey değildir onun için. Bu yüzden olacak ki dedesinden dolayı yakın tarihe yakınlaşma ihtiyacı hissetmez: "Dedemin tarihi kişiliğini senin kadar bilirim. Belki biraz daha fazla". Tarih içinde önemli bir yeri olmuş, "Günahları ve sevapları ile benim babamın babasıdır" o kadar.
   <br/>
   <br/>
   Çok milliyetli bir aile
   <br/>
   <br/>
   Baba tarafından dedesi Cemal Paşa Midilli Ada'sında doğmuş, sonrasında Kuleli Askeri Lisesi'ni bitirmiş ve Osmanlı'nın son paşalarından biri olmuş. Babaannesi ise Kuzey Yunanistan'dan, Serezli. Anneanne Seniha Hanım ise Ortaasya kökenli, Gürcü. Anne tarafından dedesi Sait Bey de Çerkezlerin Gabardey kolundan. Sait Bey de Kuleli Askeri Lisesi'ni bitirmiş asker çıkmıştır. Aile önce 19. yüzyılda Kıbrıs'a göç ettirilir. Sait Bey, Kuleli'den subay olarak çıkınca bütün aile yüzyılın başında İstanbul'a gelir. Ailedeki bu çok milliyetlilik Hasan Cemal'in ikinci evliliği ile devam eder. Eşi Ayşa Hanım'ın bir tarafı Boşnak'tır. Bu evliliklerinden birbuçuk yaşında Defne adında bir kızı olan Cemal'in 1971'de ilk evliliğini yaptığı Necla (Aksoy)'dan da 1972'de doğan Elif adında bir kızı vardır.
   <br/>
   <br/>
   İttihatçı Cemal Paşa Birinci Dünya Savaşı sonrası yurtdışına kaçar. Cemal Paşa'nın'nın beş çocuğundan en büyüğü Hasan Cemal'in de babası Ahmet Rüştü Bey (1900) ve ailenin diğer fertleri Mehmet (1902), ikizler Kamuran ve Necdet (1908) ile Behçet (1915) de onun ardından Almanya'ya gider. 89 yılları bu ülkede geçer ailenin. Ahmet Rüştü Galatasaray mezunudur ve Osmanlı zamanında Macaristan'da ziraat eğitimi almıştır. Diğer kardeşleri gibi o da Almancasını geliştirir. 1920'li yılların sonuna doğru Türkiye'ye dönüş yaparlar. Hasan Cemal'in babası Ahmet Bey, ülkeye geldiği ilk zamanlarında Dışişleri Bakanlığı'na girip diplomat olmak ister. Ama bir ittihatçının oğlu olmak onun bu hedefine ulaşmasını engeller. Hasan Cemal için ise bu pek etkili olmaz: "Kapı açıp açmadığını bilmiyorum. Çünkü kapı açacak yerlerde hiç dolaşmadım. Aksine, birçok açıdan Cemal Paşa'nın torunu olmak ilgi uyandırıyordu." Ahmet Bey, hayatını uzun yıllar yaptığı tercümanlıktan kazanır. Daha sonra İkinci Dünya Savaşı sırasında Türkiye Şeker Fabrikaları A.Ş'nin Alpullu'daki tesislerinde tercümanlık yapar. 1952'de de Şeker Fabrikaları'nın Ankara'daki merkezine yine Almanca tercümana duyulan ihtiyaç üzerine gider. 1980'de de vefat eder.
   <br/>
   <br/>
   1970'lerde 'kendilerine verilen adı konmamış rolleri' oynayacak olan Hasan Cemal, işte bu Ahmet Cemal ile Ayşe (Bozok)'nin evliliğinden 1944'te İstanbul Kızıltoprak'ta dünyaya gelir. Yıldo (Yıldırım Benayyat) ile de teyze çocukları olan Hasan Cemal, babasının Çorlu'daki Alpullu Şeker Fabrikası'nda çalışması sebebiyle, ilkokula, yaşını doldurmadan geldiği burada başlar. Babasının Ankara'ya gitmesi ile de ilkokul ikinci sınıfa Ankara'daki Mimar Kemal İlkokulunda devam eder. Onu okula babası getirip bıraktığı ilk gün Samsun'dan gelen Murat Karayalçın'ı da teyzesi getirecektir. Atatürk Lisesi'ni kendi ifadesiyle 'ne çakan, ne iftiharla geçen vasat' bir öğrenci olarak bitirir.
   <br/>
   <br/>
   Galatasaray forması giyecekti
   <br/>
   <br/>
   Hasan Cemal o zamanlar çok sevdiği futbola devam edebilmiş olsaydı, belki de onu bugün bir takımın başında teknik adam olarak görecektik. Ya da 'bir iki özel şey hariç herşeyi yazdığını söylediği' o olayların içinde olmayacaktı. Askerliğini bitirdiği 1969'a kadar futbolla içli dışlı olan Cemal, Ankara'nın amatör takımı Bahçeli Gençlik'te oynar. Futbola o zamanlar ciddi bir şekilde eğilen Cemal'i, Doğan Koloğlu da keşfeder. Galatasaray'ın genç takımında yazları Koloğlu tarafından çalıştırılan Hasan Cemal, İstanbul Hukuk Fakültesi'ni kazansaydı İstanbul'a gelerek Galatasaray formasını giyecekti. Ancak Ankara Siyasal'ı kazanınca eğitimine burada devam eder ve İstanbul'a gelemez. Böylece sağ açık ve santrafor olarak başarılı bir futbolcu olan Cemal, çok sevdiği bu spordan uzak düşer: "İddialıydım. O dönemde bayağı iyi bir noktalara gelebilirdim."
   <br/>
   <br/>
   Mühendis, diplomat, futbolcu,
   <br/>
   <br/>
   reklamcı, devrimci nihayet gazeteci
   <br/>
   <br/>
   "Yapılan iş illegal bir faaliyet, yasalar karşısında suçtu. O yüzden bunun kendine özgü bir gizli çalışma tarzı vardı" dediği 1960'lı yıllarda girdiği devrimci hareket Cemal'in hayatının en renkli dönemi olacaktır. Kaderi onu bunları yaşamak için adeta sürükler: "Ben gazeteci olacağım diye de hayata girmedim. Siyasal Bilgilere de siyasal bilimler okuyacağım diye girmedim. O zaman mühendis olmak vardı kafamda. 1950'lerin sonunda mühendislik en cazip mesleklerden biriydi. Ama ODTÜ'ye girebilmek için başarılı olamadım. Teknik Üniversite'yi de kazanamadım. Yurt dışı burs vardı onu da kazanamadım. Hukuk sınavsız alıyordu. Bir de siyasalı denedim. Girerken umudum yoktu ama kazandım." Hasan Cemal, Ankara Siyasal'ı kazanır ama ne yapacağına yine de karar veremez, okulu bitirmek üzere olduğunda bile: "Halamın oğlu Mehmet Cemal'in bir reklam şirketi vardı. Siyasal sonda okurken reklamcı olmayı düşündüm. Sonra Almanya'ya gittim. Almanya'da diplomatlığa karar kıldım." Cemal'in Mülkiye'den arkadaşlarının birçoğu bugün diplomat olmuştur. Washington Büyükelçisi Baki İlkin, Roma Büyükelçisi Necati Utkan, Atina eski Büyükelçisi Ümit Pamir, Hıncal Uluç. Cemal ne yapacağına dair kararını daha sonra verebilecektir: "Sonra askerliğe geldi sıra. Askerde iken devrimcilikte karar kıldık." Cemal, asker sonrası Mülkiye'den arkadaşı Uluç Gürkan'la beraber Doğan Avcıoğlu'nun Devrim adlı haftalık gazetesinde karar kıldığı devrimciliği oynamaya başlar. Bu dönemi birçok kişiyi kızdırdığını söylediği kitabında detayları ile yazar. 1960'larda, 27 Mayıs sonrası özgürlükçü ortam, sol ve sağ radikalizmin geliştiği dönemdir. Ama özellikle solun trendi yükseliştedir. Genç Hasan, Marksizm'in sunduğu şablondan da etkilenerek Türkiye'nin düzeninin en hızlı bir şekilde değiştirilebilmesinin peşine düşer. O dönem Cemal'in "Tek partili düzenle ve sandık yoluyla bu işlerin düzelemeyeceğine inandığı bir dönemdir. Bir tür kavga dönemi". Yine de o dönemdeki yaptıklarından elini yıkayıp çıkmıyor bugün. Kendisinin yaptığını sağdan ve soldan bazı isimlerden de bekliyor. Bekliyor değil de ona göre yaşadıklarını yazması gerekenler diyelim: "Herkes kendine göre yazacak. Onların da demokrasi çok fazla umurlarında değildi. Bazıları o zaman haklıydım bugün de haklıyım diyor. Bunu yazmaları lazım o zaman." Ülkücü camiadan Numan Esin aklına ilk gelen isimlerden biri. "Bizim camiadan" dediği belirli isimleri de sayıyor. İlhan Selçuk, Uluç Gürkan. İlhami Soysal yazacaktı trafik kazasında vefat etti, Uğur Mumcu hâkeza.
   <br/>
   <br/>
   Demokrasi ahmaklık mı?
   <br/>
   <br/>
   Demokrasi konusunda uzunca bir süre tartışıyoruz Hasan Bey'le. Ama o kendi penceresinden baktığı için haklı olduğunu düşünüyor. Sonunda vazgeçiyoruz bu tartışmadan. Darbelerin fayda etmediğini ama askerin darbe yapabileceğinin altını da net bir şekilde çiziyor. Cemal, oy verenin her zaman doğruyu seçemediğini de savunuyor, Hitler ve Mussolini örneklemeleriyle. Ona göre sandıktan bazen şeytanlar da çıkabilir. "Biz o zaman başarılı olsaydık demokrasi tamamen gidecekti" diyen Cemal bakın nasıl bir demokrasi tasviri yapıyor: "Demokrasi bir tür naiflik, ahmaklık değil. Demokrasi ille de alkış almak için yol arkadaşlığı yapmak da değil. Bu çok net benim kafamda."
   <br/>
   <br/>
   9 Mart'a hazırlananlar arasında olan Hasan Cemal, 12 Mart'ın sonrasında yapacak başka birşey kalmadığı için Devrim'de yazı yazmakla başladığı gazetecilik mesleğinde karar kılar. Altan ve Örsan Öymen kardeşlerin Anka Ajansı'nda çalışır 12 Mart sonrası. 1973 sonunda girdiği Cumhuriyet'te muhabirlikten genel yayın müdürlüğüne kadar yükselir. 198192 arasında henüz 36 yaşında gelir bu göreve. 1992 Nisan ayının başından geçen yılın kasım ayı başına kadar da Sabah'ta "İki Nokta" adlı köşesini yazar.
   <br/>
   <br/>
   12 tane daha kitap yazacak
   <br/>
   <br/>
   Bugünlerde yine kitap çalışmalarını sürdürüyor. Kağıt üzerine döktüğü yazabilirse 12 kitap projesi var. Önümüzdeki 67 ayda Hasan Cemal okurları, onun kaleminden Güneydoğu ve Kürt sorunu ile ilgili yeni bir kitapla karşılaşabilirler.
   <br/>
   <br/>
   İşte size futbolcu, devrimci, gazeteci yazar Hasan Cemal'in hikayesi. Kızmayın Hasan Bey, sizi yazdım!
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5147-o-artik-gazeteci.html), [web.archive.org (arşiv bağlantısı)](http://web.archive.org/web/20140523040906/http://www.aksiyon.com.tr:80/aksiyon/haber-5147-o-artik-gazeteci.html)
