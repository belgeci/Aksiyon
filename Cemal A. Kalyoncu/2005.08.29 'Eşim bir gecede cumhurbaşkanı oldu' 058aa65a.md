# 'Eşim bir gecede cumhurbaşkanı oldu'

*Cemal A. Kalyoncu 2005.08.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Altıncı Cumhurbaşkanı Fahri Korutürk'ün hanımı Emel Korutürk, eşinin sağlığının cumhurbaşkanlığı yaptığı 1973-80 yılları arasında, o sıkıntılı günlerden dolayı bozulduğunu söylüyor. Yıllar süren suskunluğunu Aksiyon'a bozan Emel Korutürk, eşinin Moskova Büyükelçisi olduğu dönemde Rusların her yerde kendilerini dinlediğini anlatıyor.
  </font>
 </div>
 <div id="newsText">
  <font class="detail-text">
   Türkiye'de en tartışmalı cumhurbaşkanlığı seçimlerinden biri, koltuğun altıncı sahibinin belirlenmesi sürecinde yaşanmıştı şüphesiz. 27 Mayıs 1960 darbesiyle, bir gece evinden alınarak kendisine cumhurbaşkanlığı yolu açılan Cemal Gürsel'in sağlık durumu nedeniyle görevini yürütemeyeceğinin anlaşılmasından sonra Cevdet Sunay olmuştu bu koltuğun beşinci sahibi. Onun görev süresi dolunca, Çankaya'da oturacak ismin belirlenmesi tam bir komediye dönüşmüştü. Ordu içinde bir grup açıktan açığa Faruk Gürler'in bu göreve getirilmesi için Çankaya üzerinde alçaktan jet uçuşları bile yapmıştı. CHP'li Mustafa Kemal Paloğlu, emekli Orgeneral Tekin Arıburun, Ferruh Bozbeyli seçimlerde ilk aday olan isimlerdi. Öte yandan, dönemin CHP Genel Başkanı Bülent Ecevit ile AP Genel Başkanı Süleyman Demirel, zamanın Anayasa Mahkemesi Başkanı Muhittin Taylan'ın adaylığı üzerinde uzlaşmaya varmıştı. Ancak, görev süresinin uzatılması beklentisi içindeki Cevdet Sunay, Taylan'ı Cumhuriyet Senatosu üyeliğine atamaya yanaşmıyordu.
   <br/>
   <br/>
   Çok sıkıntılı günlerdi
   <br/>
   <br/>
   Tam da o günlerde, Kadıköy Moda'da, saat gece yarısına doğru ilerlerken bir evin telefonu çalar: "Dedi ki efendim Fahri Paşa ile görüşebilir miyiz?' 'Beyefendi uyuyor' dedim. 'Çok mühim bir şey için görüşmek istiyoruz' dedi. İhsan Sabri Çağlayangil, o zaman Hariciye Vekili idi. 'Frakınızı alıp yarın Ankara'ya gelebilir misiniz? Muhakkak gelmeniz lâzım. Bekliyoruz sizi' dedi. Bizim hiç aklımızda yoktu cumhurbaşkanı olacağı. Bir gecede ortaya çıktı. Ama Fahri bir şart koşmuştu. 'İki parti birleşip karar versin. Bir kere oylamaya girerim, yoksa kabul etmem' demişti."
   <br/>
   <br/>
   Evet, yıllar süren suskunluğunu Aksiyon'a bozan Fahri Korutürk'ün eşi Emel Korutürk, eşinin, Türkiye'nin altıncı cumhurbaşkanı oluşunun hikâyesini böyle anlatıyordu.
   <br/>
   <br/>
   Emel Korutürk, bir yanda Kıbrıs'a çıkartma yapılan diğer yanda kanlı 1 Mayıs eylemlerinin yaşandığı, gençliğin kanının kaynadığı bu dönemlerde, 6 Nisan 1973'ten 6 Nisan 1980'e kadar cumhurbaşkanlığı koltuğuna oturan Fahri Korutürk'ün, sağlığını bu dönemdeki gelişmeler sebebiyle kaybettiğini anlatıyor: "Çok sıkıntılı bir süreçti, ama çok. Doğrusu çok üzüldü efendim. İki partinin birbiri ile uyuşmaması, bu terörizm olayları, talebelerin başkaldırması filan çok üzücü şeylerdi. Çok üzüntülü günler geçirdi. Hatta sağlığını o zaman kaybetti. Çünkü çok muntazam bir insandı."
   <br/>
   <br/>
   1974'teki Kıbrıs çıkarması ise o dönemdeki sevindirici gelişmelerden biriydi. Korutürk, geceler boyu toplantılar yapıldığını, sonunda Kıbrıs için sevinçli günler yaşadıklarını anlatıyordu. Ama Fahri Korutürk, ne kadar sevinç veya üzüntü veren olay olsa da, eşi Emel Hanım'a hiçbir duygusunu aksettirmemeyi başarmıştı. Bunda da onun askerlikten gelen bir kişi olmasının etkisi vardı şüphesiz: "Gayet soğukkanlı idi. Belki çok heyecanlanır ama hiç belli etmezdi. Ondan dolayı da sağlığına tesir ederdi."
   <br/>
   <br/>
   O dönemde bir hükümet gidiyor, diğeri geliyordu. Emel Hanım, Cumhurbaşkanı Korutürk'ün, soğukkanlılığını, 1 Mayıs 1977'deki gibi kanlı eylemlerde ise koruyamadığını anlatıyor; "Orada üzüntüsünü çok belli ederdi."
   <br/>
   <br/>
   Emel Korutürk, eşinin, Adalet Partisi'nden olmamasına rağmen Süleyman Demirel'i 'tam bir devlet adamı' niteliğinde gördüğünü söylerken, Necmettin Erbakan için şöyle bir değerlendirme yapıyordu. "Ecevit'le beraber hükümet kurmuştu. Haftalık konuşmasına gelirdi. 'Ben şaşırıyorum bu adama' derdi. 'Erbakan giderken, gazetecilere 'Cumhurbaşkanı ile tamamıyla mutabıkız' derdi. Hiçbir şeyde mutabık değildim. Öyle beyanat veriyor' diye söylenirdi." Fahri Korutürk, Turgut Özal'dan pek bahsetmese de onu akıllı bir adam olarak görürdü.
   <br/>
   <br/>
   Fahri Korutürk, ailesine devlet işlerinden hiç bahsetmezdi. Asker kökenli, emekli oramiral olmasına rağmen, Cumhurbaşkanlığı Köşkü'ne, daha öncekilere göre 'sivil' bir hava getirmişti. Onun döneminde köşkün kapıları milletvekillerinin tümüne, ayrıca sanat ve kültür adamlarına da açılmıştı.
   <br/>
   <br/>
   Nihayet 6 Nisan 1980'de onun da görev süresi dolmuştu. Emel Korutürk, o gün için şunları söylüyor: "Biraz nefes aldı diyebilirim."
   <br/>
   <br/>
   Fahri Korutürk sanata düşkün, özellikle alaturka müzikten hoşlanan ve anlayan biriydi. Gençliğinde meşk etmiş Korutürk'ün önemli özelliklerinden biri de çok dakik olmasıydı. 27 Mayıs'tan sonra Moskova Büyükelçiliği'ne atanan Korutürk, orada, Endonezya sefaretinde Endonezya Cumhurbaşkanı'nın, hem de kendi davetine bir saat geç kalmasına tahammül edememiş, mekânı terk ederek Kruşçev'i bile şaşırtmıştı. Madrid Büyükelçiliği'ne tayin olmasına rağmen bu dağınıklığa daha fazla dayanamayınca da istifa etmişti.
   <br/>
   <br/>
   1968'de Cumhuriyet Senatosu Üyeliği'ne seçilen Korutürkler için özellikle Moskova Büyükelçiliği unutulmazdı. Çünkü komünist rejim Türk Sefiri Korutürk ve ailesini dört yıl boyunca sürekli dinlemişti. Emel Korutürk anlatıyor: "Her dakika, her yerde, her şeyimiz dinlenirdi. Arabanın içi de dahil. Onun için çok dikkatli konuşulurdu. Söylenmeyecek şey söylenmezdi. Bu nedenle Fahri, kuryeler geldiği zaman ormanlara filan gider, arabadan iner, yürür ve öylece konuşurlardı. Fahri komünist taraftarı hiç değildi."
   <br/>
   <br/>
   1903'te doğan, 1936 yılında Montrö Boğazlar Konferansı'na askerî uzman olarak katılan, Deniz Kuvvetleri Komutanı olarak 1960'ta emekli olan, soyadını bizzat Atatürk'ün verdiği Fahri Korutürk, Kemahlı üç çocuklu bir ailenin oğluydu. Sadi Koru soyadını kullanan kardeşi, Amerika'da devam ettirdiği tahsil hayatından sonra profesör olmuş ve Amerikalı bir kadınla evlenip orada kalmıştı. İki oğlu olmuş, ancak onların da Türkiye ile bağlantıları yok gibiydi; hatta Türkçe dahi bilmiyorlardı.
   <br/>
   <br/>
   Fahri Korutürk ile ünlü Cimcoz ailesinin bir ferdi olan Emel Hanım müşterek bir arkadaşları sayesinde tanışmıştı: "Kocası da bahriyeli, Fahri'nin çocukluk arkadaşı olan Vecihe Hanım vardı. Onlar böyle 'Aman şöyle kıymetli, şöyle iyi, hatta reisicumhur olabilecek bir insan' diye methetmişti onu. Evlenmeyi düşünmüyordum. Onların teşviki ile evlendim." Hâlâ eski İstanbul Türkçesiyle konuşmakta olan Emel Hanım, fevkalade onurlu, kültürlü ve ilkeli bulduğu Fahri Korutürk'le böylece evlendiğinde yıl 1944'tü. Osman adını verdikleri en büyük çocukları 1944'ün sonunda doğmuştu. Osman Korutürk, hariciyeci olmuş, Tahran ve ardından Berlin büyükelçilikleri görevlerinde bulunmuştu. Irak meselesi gündeme geldiğinde Türkiye'nin Irak Özel Temsilcisi görevini üstlenen Osman Korutürk, hayatını da, Prof. Münci Kapani'nin kızı Suzan'la birleştirmişti. Selçuk adında bir çocuk sahibi oldular.
   <br/>
   <br/>
   Emel Korutürk'ün, babasının ismini verdiği ikinci oğlu Selah Korutürk de hariciyeyi tercih etmişti. Tunus Büyükelçiliği yapan Selah Korutürk, Kıbrıslı bir ailenin kızı Zergün'le evlenmişti. Zergün Hanım da Portekiz Büyükelçisi olarak hariciyede görev yapıyordu hâlihazırda. Kanada'da uluslararası ilişkiler üzerine tahsilini tamamlayan Mehmet ve aynı üniversitede okumayı sürdüren Zeynep adında iki çocukları bulunan çift, halen aynı anda farklı ülkelerde diplomatlık yaparak ilginç bir hayat örneği veriyor.
   <br/>
   <br/>
   Ailenin üçüncü çocuğu Ayşe ise politikayı tercih etmeyip psikoloji okuduktan sonra üniversitede vazife almış ve Marmara Üniversitesi'nden emekli olmuştu. Gazeteci Nimet Arzık'ın oğlu Ahmet Arzık'la evliliğinden Şerif adında bir çocukları bulunuyordu.
   <br/>
   <br/>
   Mihraceler, prensesler...
   <br/>
   <br/>
   Emel Hanım da çok köklü ve geniş bir aileye mensuptu. 1931'den 1946 yılına kadar, yani 4. dönemden aralıksız 7. döneme kadar İstanbul Milletvekilliği yapmış, CHP'nin Sanat Bölümü Şefliği'nde bulunmuş, sanat dünyasının yakından tanıdığı, antikaya özel merakı ile ün salmış, gazeteci ve Atatürk'ün çok sevdiği, hatta motor gönderip Florya'ya çağırttığı Selah Cimcoz'un kızı olan Emel Korutürk'ün dedesi Asım Bey'in babası da Yenişehirli İbrahim Paşa'ydı. İbrahim Paşa, Bosna Valiliği de yapmış bir kişiydi. Buna karşılık Asım Bey, hiç çalışmamış, babasının varlığı ile geçinmiş biri olarak biliniyordu ailede. Selah Cimcoz'un iki kardeşi daha olmuştu: Kasım ve Fahriye.
   <br/>
   <br/>
   Emel Cimcoz'un annesi Hasene Hanım tarafı ise Moralıydı. Ve bu soyadı ile anılıyorlardı. Anne tarafından dedesi Kadıköy'de belediye reisliği yapmış Ali Bey olan Emel Korutürk'ün, büyükbabası da Deniz Kuvvetleri Kumandanı olmuş Moralı İbrahim Paşa'ydı.
   <br/>
   <br/>
   Hasene Hanım'ın ise Selahattin, Naci ve Melek adında kardeşleri vardı. Selahattin Bey, evliliğini Osmanlı sultanlarından Adile Sultan ile yapmıştı. Çiftin kızı Nilüfer Hanım da bir Hint mihracesinin oğlu ile birleştirmişti hayatını. Naci Moralı'nın kızı Sina Abbase ise, iki kez evlenmiş, iki eşi de sefirdi. Bunlardan biri İbrahim Şadi Kavur'du, ki bu evliliğinden, 2005 yılında vefat eden ünlü sinemacı Celal Ömer Kavur dünyaya gelmişti.
   <br/>
   <br/>
   Emel Korutürk'ün teyzesi Melek Hanım ise uzun yıllar Belçika ve Mısır'da büyükelçilik yapmış Şevket Fuat Keçeci ile evlenmişti. Melek Hanım'ın bir özelliği, Yahya Kemal'in kendisine duyduğu aşktı. Yahya Kemal'in en güzel aşk şiirlerini Melek Keçeci için yazdığı söylenirdi: "Yahya Kemal Bey hep gelirdi bize efendim. Ahbabımızdı. Belki kendisi aşıktı ama teyzem tarafından öyle bir şey yoktu."
   <br/>
   <br/>
   -En güzel aşk şiirlerini Melek Hanım için yazdığı doğru muydu?
   <br/>
   <br/>
   "Evet hatta şiirleri vardı onda. 'Körfezdeki dalgın suya bir bak, göreceksin:/Geçmiş gecelerden biri durmakta derinden;/Mehtap iri güller ve senin en güzel aksin/Velhasıl o rüya duruyor yerli yerinde!' diye."
   <br/>
   <br/>
   Hasene-Selah Cimcoz çifti ise beş çocuk getirmişti dünyaya. En büyükleri Fatma Barşal'dı. O, Mısırlı Prenses Zeynep'in oğlu Ali Haydar Barşal ile evlenmişti. Bunların kızı Sina Gürel de Fethi Gürel ile evlenmişti. Fethi Bey de, MİT Daire Başkanlarından Mehmet Eymür'ün dayısıydı. Sonra İbrahim Cimcoz, Rita isimli bir Alman'la evlenmiş, eşi sonradan Jale ismini almıştı. Bülent Cimcoz ise ömrünün ilerleyen döneminde Nermin Hanım'la evlenmeye karar vermişti.
   <br/>
   <br/>
   Emel Korutürk, ailenin dördüncü çocuğuydu. Son çocuk Saynur Hanım ise mühendis Sadi Hasip Aral'la nikâh kıymıştı. Sadi ve Saynur'un çocuklarından biri olan Ömer Aral da ünlü Süreyya (İlmen) Paşa'nın oğlu Hayri İlmen'in torunu Birgül İlmen ile dünyaevine girmişti. Hayri İlmen, Atatürk'ün eşi Latife Hanım'ın kızkardeşi Vecihe Hanım'la evliydi.
   <br/>
   <br/>
   1915 doğumlu olan Emel Korutürk, o zamanlar 15 evin bulunduğu Kadıköy'deki Moda'da geçirmişti çocukluğunu. İttihatçı babası Selah Cimcoz'un Malta'da sürgünde bulunduğu dönemde henüz çok küçük olan Emel, eğitimine Notre Dame de Sion Fransız okulunda başlamış, sonrasında İsviçre'ye giderek lise eğitimini burada tamamlamıştı. 1936'da da İstanbul Güzel Sanatlar Akademisi'ni bitirmişti. Sanata yatkınlığının temelinde, babası Selah Cimcoz'un ve onun çevresinin etkisi vardı. Küçükken başladığı resim serüvenine de onu iten yine babasıydı. Dolayısıyla evleri sanatçıların uğrak yeriydi.
   <br/>
   <br/>
   Yahya Kemal'i not etmiştik. Onun dışında ünlü ressam Fikret Mualla da Selah Cimcoz'un ahbaplarındandı: "Fikret Mualla aylarca bizde kaldı. Atölyesi yoktu. Benim küçük bir atölyem vardı, anneannemin bahçesinde. İki oda, bir banyo. Babam onu verdi ona, çalışsın diye. Orada çalışır, yemeklerde bize gelirdi. Babam Halk Partisi'nde Sanat Kurulu Başkanı olduğu için bir de büyük iş vermişti Fikret Mualla'ya."
   <br/>
   <br/>
   Mualla tablosunu neden jiletledi?
   <br/>
   <br/>
   Yapılacak iş Atatürk, Recep Peker, Şükrü Kaya gibi CHP'li birçok ünlünün toplu resmedilmesiydi. Mualla, hemen işe koyulmuştu: "Giderdik babamla. Ama görülmemiş güzel, çok büyük bir tablo idi."
   <br/>
   <br/>
   Aslında babası varlıklı olan Fikret Mualla, parasızlık çekmekteydi: "Bizde bir kadın vardı, emektar. Ta babamın gençliğinden beri çalışıyordu. Çok hürmet eder, bayramlarda elini öperdik. O, Fikret Mualla'ya 'Ben bir gitsem pederinize de söylesem. Size biraz yardım etse filan' dedi. Fikret Mualla da 'Sen, hizmetçi kadın! Nasıl benim babama gider de bilmem ne edersin' deyince annem çok kızdı. 'Fikret Bey, bir daha benim evime gelmeyiniz, böyle şey ettikten sonra. Çocuklarım saygı gösteriyor' filan dedi. Fikret Mualla da o hızla gitti, o büyük resmi bir parça kesti jiletle. Tabii bir şey alamadı öyle olunca. Ertesi gün de babama 'Ben bir şey yaptım. Senin yüzüne bakamayacağım' dedi ve olayı anlattı. Ondan sonra daha gelmedi, ancak babama ve bana mektup yazdı. Sonra babası öldü, büyük bir mirasa kondu. Fransa'ya gitti. O mirası da böyle bahşişlerle filan bitirdi. Annesi öldükten sonra babası evlenmiş, bunu da ona söylemediği için babasının evinden ayrılmıştı. Yani normal değildi."
   <br/>
   <br/>
   Başka ressamlar da vardı Selah Cimcoz'un dostları arasında. Bedri Rahmi, Nuri İyem, Şükriye Dikmen, Avni Arbaş bunlardan bazılarıydı. Antikacılar da her daim bir şeyler sormak ve danışmak için eve gelip giderdi. Bunların dışında Şükrü Kaya, Fazıl Ahmet (Aykaç) gibi kişiler de eve gelenler arasındaydı.
   <br/>
   <br/>
   Çok uzun yıllar süren sessizliğini Aksiyon'a bozsa da, ilerlemiş yaşına rağmen, günlerini, hâlâ, onu bir an olsun yalnız bırakmayarak ziyaretine gelen dostlarıyla dolu dolu geçiren Emel Korutürk, öyle ki, hatıralarını yazmayı dahi düşünemeyecek bir yoğunlukta yaşıyor bugün.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-13592-34-esim-bir-gecede-cumhurbaskani-oldu.html), [web.archive.org (arşiv bağlantısı)](http://web.archive.org/web/20120707070646/http://www.aksiyon.com.tr:80/aksiyon/haber-13592-34-esim-bir-gecede-cumhurbaskani-oldu.html)
