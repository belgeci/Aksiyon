# 171yıl sonra Türkçeye çevrildi

*Cemal A. Kalyoncu 2011.10.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Osmanlı, Batı tarihi için ancak Şark Meselesi, yani bir problem olarak ele alındığı takdirde bir anlam ifade ediyor diye düşünen yazarın Osmanlı İmparatorluğu Tarihi, 171 yıl sonra Türkçeye çevrilebildi.
  </font>
 </div>
 <div id="newsText">
  <font class="detail-text">
   <p>
   </p>
   <p>
   </p>
   <p>
   </p>
   <p>
   </p>
   <p class="MsoNormal">
    Birinci cildi 1840’ta yayımlanmış Osmanlı İmparatorluğu hakkındaki bir ansiklopedinin Türkçeye çevirisi düşünün ki 171 yıl sonra yapılabilsin. Bahse konu ansiklopedi Avusturyalı tarihçi Johann Wilhelm Zinkeisen’in, kendi dilinde Osmanlı İmparatorluğu’nun Avrupa Tarihi, Türkçede ise Osmanlı İmparatorluğu Tarihi adıyla henüz baskısı yapılan 7 ciltlik çalışması. Bu, kitabın kalitesizliğinden kaynaklanmıyor şüphesiz. Zira, tarihçilerin kutbu sayılan Halil İnalcık, daha yaygın bilinen bir diğer Osmanlı tarihçisi Hammer’a bakarak, Zinkeisen’in çok daha iyi bir tarihçi olduğuna kuşku duymadığını söylüyor. İlber Ortaylı da aynı kanaati taşıyor yazar için.
   </p>
   <p>
   </p>
   <p class="MsoNormal">
    Ansiklopedinin editörlüğünü yapan tarihçi Erhan Afyoncu, eseri, seneler önce birkaç kez tercüme girişimlerinin olduğunu ancak bunların hiçbirinin başlangıç aşamasına gelemediğini anlatıyor. Bu girişimlerden ilki, Afyoncu’nun yüksek lisansını yapmaya başladığı 1988’de, hocası Prof. Dr. Mücteba İlgürel’in anlatımıyla ortaya çıkıyor. Buna göre bir Alman profesör, Zinkeisen’in eserini yayımlamak için Türk Tarih Kurumu’na müracaat ediyor. Ancak, mütercim adayından bir örnek çeviri istenince o adaydan bir daha haber çıkmıyor. Afyoncu’nun, eserin yayımlanma serüvenini anlattığı bilgilere göre bir çeviri girişimine de Prof. Dr. Nejat Göyünç el vermiş. Göyünç Hoca’nın teklifi üzerine Kültür Bakanlığı harekete geçmiş ama bu sefer de gelen tercümeler beğenilmemiş. Doç. Dr. Afyoncu, sonraki yıllarda bazı kurumlara her türlü desteği vermeye hazır olmalarına rağmen kimseyi tercüme konusunda ikna edemediklerini de anlatıyor. Bütün bunlar da gösteriyor ki eserin tercümesi Türkçe basılmasının önündeki en önemli engellerin başında gelmiş, yıllarca. Ama Yeditepe Yayınevi, 2005 yılında, Romen tarihçi Nicolae Jorga’nın 5 ciltlik Osmanlı İmparatorluğu Tarihi’ni çıkarınca başta Erhan Afyoncu ve yayınevinin sahibi Mustafa Karagüllüoğlu, bu işin altından kalkabileceklerini anlamış. Fakat iş yine de sabır gerektirmiş. Mütercim Nilüfer Epçeli’nin üç yılda tamamladığı çevirinin baskı aşamasına gelmesi ise tam 6 yılı bulmuş. Yeditepe Yayınevi’nin sahibi Karagüllüoğlu’nun sabrını anlamak için şu notu düşelim buraya. Eserin 6 yılda Türkçeye çevirisi lüks bir apartman dairesine mal olmuş. Ama nihayetinde Zinkeisen’in Osmanlı İmparatorluğu Tarihi de Türk okurları ile buluşabilmiş.
   </p>
   <p>
   </p>
   <p class="MsoNormal">
    Geçimini temin etmek için gazetecilik de yapmış Zinkeisen’in, başlangıçta dört cilt için yola çıktığı, fakat yedinci cildinin baskısını göremeden 1863’te vefat ettiğinde serinin sekizinci cildine de hazırlık yaptığı ansiklopedi, 30 yıl boyunca Avrupa arşiv ve kaynakları taranarak yazılma özelliği taşıyor. İlk cildi 1840’ta basılmış eserin sekizinci cildini tamamlamış olsaydı, Zinkeisen, 1812’ye kadar getirebildiği Osmanlı İmparatorluğu Tarihi’ni 1861’e kadar taşıyacaktı.
   </p>
   <p>
   </p>
   <p class="MsoNormal">
    1803’te doğan ve Osmanlı Türkçesi bilmeyen Zinkeisen’in eseri için Prof. Dr. Halil İnalcık, Osmanlı-Avrupa ilişkilerini ana konu yaptığını belirtiyor. İnalcık, Hammer’a göre Zinkeisen’i değerli kılanın çağdaş Batı kaynaklarını ayrıntılı biçimde kullanması olduğunu düşünüyor. İnalcık, hatta, hiçbir Türk tarihçinin yabancı kaynakları bu ölçüde kullanmadığını da hatırlatarak, eserin Türkçe çevirisinin tarih edebiyatımız için de önemine temas ediyor. Prof. Dr. İlber Ortaylı ‘Alman bölgesinin tipik Batılı tarihçisidir’ dediği Zinkeisen’in, Balkanlar ve Avrupa tarihinin içinde Osmanlılığı bugüne kadar geçilemeyecek biçimde doğru yorumladığını söylüyor. Erhan Afyoncu ise Avrupa Devletleri Tarihi projesi içinde Osmanlı tarihini yazmak üzere işe başlayan Zinkeisen’in, Batı tarihi içinde Türklerin ancak Şark Meselesi ile anlam kazandığına inanan bir tarihçi olduğu şerhini düşüyor. Ansiklopedinin Osmanlı’dan önceki Türk tarihini kaleme aldığı bölümün eksik ve yanlış bilgiler içerdiğine de değinen Afyoncu, altıncı ve yedinci ciltlerinin özellikle Osmanlı diplomasi tarihi açısından muazzam olduğunu da söylüyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-30775-171yil-sonra-turkceye-cevrildi.html), [web.archive.org (arşiv bağlantısı)](http://web.archive.org/web/20140509055451/http://www.aksiyon.com.tr/aksiyon/haber-30775-171yil-sonra-turkceye-cevrildi.html)
