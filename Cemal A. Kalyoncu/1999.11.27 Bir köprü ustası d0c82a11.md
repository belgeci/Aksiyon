# Bir köprü ustası

*Cemal A. Kalyoncu 1999.11.27*

<div class="pNewsDetailMainContent" itemprop="articleBody">
 Bir yerde kapı varsa mutlaka açılabilirliği de vardır. Açılması istenmiyorsa oraya kapı konmaz zaten. Kapı var, hafifçe itiverirsin açılır, kapı var omuz atarak açarsın. Ama sonunda açılır. Ya sonra? Baktın ki kötü koku geliyor, kapatıver gitsin. Ama başka yere açılıyorsa, ilerle ve köprünü kur.
 <br/>
 <br/>
 Onun işi bu. Kapıları açmak, açtığı kapılardan köprüler kurmak: "Hayatım boyunca bir tek şeyi anlattım insanlara. Sen insansın, senin bir ayrıcalığın var, Kur'anî ifade ile 'canlıların en şereflisisin.' Buna göre davran." Yaklaşık beş sene evvel, ilkin Kent FM'de başlayan bu inşa programını Samanyolu ekranlarına taşıdığı 1996'dan beri kapı ve köprü işine devam ediyor o. Bir kapı ve köprü ustası Münib Engin Noyan'dan bahsediyoruz. Amacımız zaten kapalı olmayan kapıdan girip yeni bir köprü kurmak değil. Açık bulduğumuz kapıdan girip zaten var olan köprüye bir taş daha koyarak biraz olsun uzatabilmek.
 <br/>
 <br/>
 "Kapılar ve köprüler ismini kendim keşfettim zannederdim. Meğer bu benim şuuraltımda yer etmiş birşey imiş. Anneannem Adele (Okunuşu Adeyle eşi Tevfik Halid'e göre ise Adile) Türkiye'ye gelen ilk Alman gelinlerden biri idi. 1927 veya 28'de geldiğinde hatıratını da yazmış. Sonra annem doğunca vakit bulamadığından bir daha yazmamış. 1960'ta babam ona belki mutlu günlerini hatırlatıp acılarını dindirmek amacıyla yaşadıklarını tekrar yazdırmış. Anneannem o hatıratında (Hatırat aralık ayında Engin Noyan'ın yayınevi Birun'dan kitap olarak çıkacak) kapılardan bahsetmiş: Konservatuvarın kapısı açılıyor ve içeri giremiyor, kimya fakültesinin kapısının önüne geldiğinde o kapı sanki kendiliğinden açılıyor (Engin Noyan'ın dedesi Tevfik Halid, Adele Hanım'la, Almanya'da kimya fakültesindeki eğitimi sırasında tanışır), arkasından dedemle evlenince Türkiye kapısı açılıyor, ardından Bakırköy'e yerleşiyorlar. Köprü lafı da geçiyor. Bunları okuya okuya kafamda yer etmiş kapı ve köprü lafı demek ki."
 <br/>
 <br/>
 Radyoda başlayan program, Engin Noyan'ın, Samanyolu'ndaki Telve programına konuk olması ve ardından STV ailesi ile de tanışması sonucu televizyona taşınır. Onun hikayesi de ilginçtir.
 <br/>
 <br/>
 Tiyatrocu, reklamcı, yazar, televizyoncu
 <br/>
 <br/>
 Bugün daha çok müzikte yaptıkları çalışmaları ile tanınan Eser ve Engin Noyan çiftinden Engin Bey, tiyatro eğitimi almış, ödüllü bir yazar, kitap eleştirmeni, çocuk oyunları ve belgesel metni yazarı ve reklamcıdır. Eser Hanım da o zamanlar Dinç Bilgin'e bağlı olan medya grubunun dergiler bölümünde üst kademede yer alan bir gazetecidir. Bu arada TRT'deki hanımlara yönelik bir programın dışında Eser ve Engin Noyan çifti, yine TRT'ye 'Noyan ve Noyan'la açık açık' adlı bir program daha yaparak televizyonculuğu devam ettirmektedirler. Bu programlar sürerken Eser Hanım, habercilik anlayışının giderek sansasyonel bir zihniyete kayması sonucu çalıştığı dergi grubundan 1989'da 'dönüşü olmayan' bir istifa mektubu ile ayrılacaktır. Aziz Üstel'le yapılan ve 'bir bedel ödetti bize' dedikleri bir tv programı daha vardır ki, o programda montajda Engin Noyan'ın konuşmaları kesildiği için 'sürekli azarlayan bir Aziz Üstel ve dinleyen bir Engin Noyan' portresi ortaya çıkar. Eser Hanım'a göre, o program olmasaydı Engin Noyan bugün geldiği noktanın çok daha ilerisinde olacaktı. Sonunda televizyondan uzaklaşırlar. Bunda TRT'nin disiplinli ortamında çalışmaya alışmış Noyan'lar için özel kanalların sansasyona dayalı yayın anlayışının etkisi büyüktür. Bu sürede müziğe ağırlık verirler. Derken 1996'da Samanyolu'ndaki Telve'ye konuk olurlar. Hem televizyon yetkilileri hem de Noyan'lar konuştukça karşılıklı şaşkınlık ifadeleri de dökülür dillerden: "Allah Allah diyorlar, biz sizi böyle bilmiyorduk. Biz de Allah Allah diyoruz."
 <br/>
 <br/>
 Ardından program yapma teklifi gelir. Önce Eser Hanım çocuk programı yapacaktır televizyona. Sonra Kapılar ve Köprüler'in lafı geçer. Noyan'ın şartları vardır. Konuşup anlaşırlar. Diğer televizyonlarda daha ikinci maddede anlaşamayan Engin Noyan "Yahu kardeşim siz niye bana hiç itiraz etmiyorsunuz" demekten kendini alamaz. Ama kapı açılmıştır bir kere...
 <br/>
 <br/>
 Karaman'dan Prizren'e,
 <br/>
 <br/>
 oradan Dersaadet'e
 <br/>
 <br/>
 Küçük Engin'in babası Abbas Erdoğan memur çocuğu Engin Noyan'ın dedesi Osmanlı döneminin kaymakamı cumhuriyetin de valisi olduğu için Erdoğan Bey, biran önce kendi evi olmasını arzulamaktadır. Bunun için elindeki bütün varlığını o zaman dağın başı olarak görülen Çamlıca'da bir arazi almak için harcar. Planını Hirfanlı Barajı'nın mühendislerinden İsviçreli bir arkadaşına bedava çizdirdiği bir de ev yapar bu arsanın üzerine. Etrafında kimsecikler olmadığı için küçük Engin de, çocukluğunu geçireceği Çamlıca tepelerinde çoban Fatma teyzeden başka arkadaş bulamaz.
 <br/>
 <br/>
 Belki tabiatla içiçe bir çocukluk geçirmesinin de etkisiyle, ondaki Arnavutlara has sinirlilik özelliği nadir zamanlar hariç ortaya çıkmaz. Bu anlarda 'kuzuların sessizliğini' oynayan Noyan'ın baba tarafı Arnavut'tur. Ama biraz daha eskilere gittiğimizde yolumuz tekrar Anadolu'ya düşmektedir. Noyan'ın dedeleri Karaman'dan fütühat emri ile Kosova'ya gidip, fetih gerçekleşince de geri dönme izni olmadığı için Prizren'e yerleşirler. Görevleri ise bulundukları yerdeki eşrafla evlenerek orayı müslümanlaştırmaktır: "Giderek etnik yapı kırılmaya başlıyor kendi içerisinde. Arnavut veya Sırp veya Rum. Ama temelde Osmanlı ailesi. "Noyan soyadı bir sıfat olarak buradan gelmektedir. Türkiye'de bir çok noyan olmasına rağmen akrabalık ilişkisi bulunmamasının sebebi de noyanlığın bir sıfat olmasıdır. Batı terminolojisindeki vasal gibi.
 <br/>
 <br/>
 Münib Engin Nurko
 <br/>
 <br/>
 Arnavutluk'a yerleşen Nureddin oğulları zamanla Nurko adını alacaktır. Nurko'ların iki kanadı ortaya çıkar geçen sürede. İlmiye kanadını temsilen Engin Noyan'ın amcaoğulları halen Prizren'dedir. Nurko'ların askeri kanadında ise dedesinin babası olan binbaşı Abbas Sırrı, İkinci Abdülhamid'in Yıldız Sarayı Muhafızlığı'na getirilecek avcı taburuyla beraber Prizren'den gelen birlikte yer alacaktır. Abbas Sırrı, daha sonra Yemen'de savaşa katılacak ve sağ kalıp geri dönecektir. Engin Noyan'ın dedesi Ahmet Refik'in askerlik yerine mülkiyeyi tercih etmesinde babasının Yemen'den 45 kilo olarak dönmesinin etkisi de büyüktür. Cumhuriyetin ilk valilerinden Ahmet Refik'in, evleneceği, kendisini 'has İstambol kızı' olarak tanımlayan Fatma Naciye Hanım'dan ikisi kız (Hikmet ve Nimet) bir oğlu (Abbas Erdoğan) doğacaktır.
 <br/>
 <br/>
 İki zıt aile birleşiyor
 <br/>
 <br/>
 Babası gibi askerliği seçmeyen Abbas Erdoğan da Tevfik Halid ile Adele Hanım'ın kızı Selma Türkis ile evlenir. Bu birliktelikten 1953'te ilk olarak Münib Engin Noyan, ardından Feride İdil 1964'te ve iki yıl sonra da Tevfik Emre doğar: "Dedem ve anneannem tam bir Orta Avrupa burjuva hayatı sürüyor. Öbür taraftaki dedem ve babaannem ise tam bir Türk hayatı." Birbirleri ile ortak yönleri yok denecek kadar az iki aile Abbas Erdoğan ve Selma Turkis'in evliliği ile ortak bir payda bulur böylece. Farklılığın bir sebebi de Engin Noyan'ın anneannesi Adele Hanım'ın Alman Hıristiyanlarından olmasıdır. Adele Hanım, ailenin diğer fertlerinden bir baskı görmez, ölene kadar Hıristiyan kalır. Engin Bey'in annesinin baba tarafı ise geriye doğru 380 yıl kadar bilinmektedir. Emirdağı'ndan Mudurnu'ya göç eden İsa Efendi'nin oğlu Musa Efendi ailenin İstanbul'a ilk gelen temsilcisidir. Noyan'a göre emin olmamakla beraber ailenin bu kanadı daha çok ilim veya devlet yönetimi ile meşgul olmuştur. Engin Noyan'ın dedesinin dedesi Mehmed Halid, son dönem Hazinei Hassa baş veznedarıdır. Mehmed Halid'in Hakkı, Niyazi ve Refik (ünlü edebiyatçımız Halid Karay) adında üç çocuğu olacaktır. Engin Noyan'ın dedesi Tevfik Halid işte bu Niyazi Halid'in tekstil boyası ithalatı işiyle uğraşan oğludur. Ama Tevfik Halid, bu boya kanserojen madde içerdiğinden genç yaşta vefat eder, eşi Adele Hanım gibi. Engin Noyan dedesinin genç yaşta vefat etmemiş olsaydı bugün Türkiye'nin üç dev holdinginden birinin sahibi olacağını düşünmektedir.
 <br/>
 <br/>
 Sizleri zaman tünelinde kaybetmeden tekrar günümüze doğru yola çıkalım. Çoban Fatma teyzesiyle arkadaşlık ederek bir çocukluk dönemi geçiren küçük Engin, sürekli kitap okunan bir aile ortamının da etkisiyle okuma yazmayı erken öğrenecektir. Devlet okulları almadığı için de ancak Özel Kadıköy Kız Koleji'ne gider. Yanlış anlaşılmasın, okulun ilk kısmına erkekler de devam etmektedir. Ardından dedesi, annesi gibi aile geleneğini bozmaz ve Alman Lisesi'ne girer. Almanca evde konuşulduğu için zaten bildiğinden hazırlık okumaz. Hem erken başladığı hem de hazırlık okumadığı için sınıfın en küçüğünden birbuçuk yaş daha küçük olarak liseye adımını atar. Bülent ve Haluk Eczacıbaşı, Halit Kakınç, Yekta Kara ile aynı dönemde öğrencilik yapar. Alman Lisesi onun hayatının dönüm noktalarından biri olacaktır: "Allah biliyor ya Alman Lisesi'nin ekmeğini yiyorum hâlâ."
 <br/>
 <br/>
 Ortadoğulu'yum
 <br/>
 <br/>
 İyi bir aile dostu olan, ancak sürekli gördüğünden olacak akraba zannetiği ünlü tiyatrocu Haldun Taner onun israrla tiyatrocu olmasını isterken Engin Noyan, antropoloji, sanat tarihi, biraz da Meksika ve Amerikan kültürüne merak salar gençlik yıllarında. Ama Taner'in tavsiyesi ile Boğaziçi Üniversitesi Felsefe Bölümü'nden 'Balkanlar 8. caddesinde başlar' dedikleri Viyana'da, Viyana Üniversitesi'ne yatay geçiş yaparak tiyatro eğitimi alır. 'İnsanın kendi aidiyetini anlayabilmesi için dışarıdan bakmasının' önemini burada kaldığı sürede anlar. Attila İlhan'ın Paris'te yaşadığı gibi. Noyan bu fırsatı iyi değerlendirir: "Batının verdiği sistematik eğitimle doğunun bilge kültürü bende iyi hamur olmuş. Ne batılı gibi fazla geometrik ne de doğulu kadar lâkaydım. İkisinin ortasında... Ama gene de bende doğu ağır basıyor. Dıştan çok batılı gibi davranıyormuşum gibi gözükmeme rağmen tipik bir Ortadoğulu'yum.'
 <br/>
 <br/>
 Urfa, Diyarbakır, Maraş onu adeta kendine çekmektedir, ya da o bu şehirleri... Önce rüyasında gider Urfa'ya. Burayı unutamaz. O diyarlarda başka bir Engin Noyan olduğunu fark eder: "Toprağını bulmuş çiçek misali." İşi iyice ilerletir. Urfa'ya yerleşmeyi koyar kafasına.
 <br/>
 <br/>
 Viyana'dan dönüşünde çocuk tiyatrosu üzerine uzmanlaşmaktır hedefi. Çocuk oyunları yazar, oyunları sahnelenir. İstanbul Şehir Tiyatroları'ndan çocuk ve gençlik tiyatrolarını geliştirmesi için bir teklif alır. Kabul eder. Ama 1979'a gelindiğinde 1402'liklerden olmaz ama akibeti de onlardan farklı olmaz. "Ömrünü vermeyi düşündüğü tiyatro ile ilişkileri bir daha kurulmamak üzere tamamen kesilir." Yüklü miktardaki tazminatı da, "Ömrümü adadığım bu olayda zararımı hangi parayla telafi edeceksiniz" diyerek reddeder. Viyana Üniversitesi gibi bir üniversiteden sonra Ankara Üniversitesi Dil Tarih Coğrafya Fakültesi Tiyatro Bölümü'nün kendisine çıkardığı ondört fark dersini de vererek buradan da bir diploma alır. Bu tarihten sonra Yorum Ajans'ta reklam sektörüne girer Engin Noyan.
 <br/>
 <br/>
 En büyük hayali
 <br/>
 <br/>
 Oyunculuktan ziyade yönetmenlik kısmını kendisine daha yakın bulan Noyan, hayalindeki bir projeyi, kendisini yakın bulduğu İslam alimi Muhammed Esed'in hayatını beyazperdeye aktarmak istemektedir. Esed, Noyan'da ağır etki bırakanlardan birisidir. Doğduğu ortam, Alman Lisesi'nde okuması, sonra Viyana'daki üniversite tahsili yapmasını dönüm noktası sayan Noyan'ı etkileyen adamlardan biri de Haldun Taner'dir. Sonra Attila İlhan. Bir diğeri "Herhangi bir metnini ağlamadan bitirmiş değilim" dediği Mehmet Akif. (Akif'e yapılan eleştirilere karşı bir kampanya düzenleyen Noyan, vefat yıldönümü olan 27 Aralık'ta onun kabri başında bir milyon insanın bir araya gelerek eleştirilere en iyi cevabı vereceklerini düşünüyor.) Noyan'ın hayatındaki en önemli dönüm noktalarından bir tanesi de bu sene içinde eda ettiği hac farizasıdır. 40 yaşından sonra gittiği için de pişmandır: "Herkese erken gidin diyorum. Geç vakte bırakınca o bereketten, rahmetten, onun anlamını yaşamaktan mahrum kalınıyor."
 <br/>
 <br/>
 Sürekli uç noktalarda düşünen, projeler üreten Engin Noyan'ın çok önem verdiği ve Suriye'den başlayarak Ürdün, İsrail ve Arabistan'ı da ilgilendirdiği için ekibi hazır olmasına rağmen henüz uygulama fırsatı bulamadığı bir projesi daha vardır. İstanbul'dan Urfa'ya oradan Mekke ve Medine'ye yürüyerek belgesel çekmek: "Bir günlük azıkla çıkılacak yolda yürüyüşün sonunda ilahiler bestelenecek, belki de bir tefsir çıkacak ortaya." O da olmasa sadece İstanbul'dan Urfa'ya yürümek. Noyan'ın bir başka hedefi ise içinde her dilden Kur'an'ın bulunduğu bir mescid yapmak, Kur'an'ın sözlerinden bir tiyatro oyunu ortaya koymak. Bir konu daha var ki ilginçliği yanında nasıl karşılanacağı da merak konusu: Kur'an'daki mizah.
 <br/>
 <br/>
 İslamı öğrenmenin faturası!
 <br/>
 <br/>
 "Beni bekler misin? Bir yere kadar gidip geleceğim" deyip tam 2.5 saat beklettikten sonra "Beni bu kadar beklediysen bana ömür boyu sabredebilirsin" diyerek evlenme teklifinde bulunduğu Trabzon eşrafından sanayici Davut Ulutan'ın kızı Eser Hanım'la evliliklerinden iki çocukları olan çift, Osmanlı ailelerine has birden fazla isim geleneğini sürdürürler, ilk çocuklarına Mehmed Kayıhan Murat ve diğerine de Davud Halid Eren isimlerini vererek. Askerliğini 1990'a gelmeden bedelli olarak yapan Engin Noyan, takım sporlarına hiç ilgi duymaz.
 <br/>
 <br/>
 Noyan çifti Samanyolu'ndaki programdan sonra çıkan söylentilerden hoşnut değildir bugünlerde: "Evimden içeri giren insanlar için çok büyük şaşkınlıklar olmadı, girmeyenler 'aaa' diyorlar. Ben bir gece yatıp da ertesi sabah hidayete ermiş bir adam değilim. Hayatımda tedrici bir değişiklik var."
 <br/>
 <br/>
 Noyan, İslam'ı babasından öğrenenlerden değil. Ama birşeyin çok iyi farkında. Biliyor ki İslam artık faturası ödenerek öğrenilirse bir anlamı oluyor.
 <br/>
 <br/>
 email: ckalyoncu@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/portreler/bir-kopru-ustasi_505581), [web.archive.org (arşiv bağlantısı)](http://web.archive.org/web/20150123113711/http://www.aksiyon.com.tr:80/portreler/bir-kopru-ustasi_505581)
