# Bu da bizim simyacımız

*Cemal A. Kalyoncu 2000.12.16*

<div>
 <p>
  <font>
   Santiago’nun hikayesini Türkiye’de bilmeyen yoktur artık. Onaltı yaşına kadar papaz okuluna devam eden Santiago, Latince, İspanyolca ve dinbilim okuduktan sonra burasının kendisini tatmin etmediğini düşünerek dünyayı tanıma hayalinin peşinde koşar.
   <br/>
   <br/>
   Bu hayalini gerçekleştirebilmek için en ‘ucuz’ yollardan biri olan çobanlığı seçip bir de sürü sahibi olur. Birgün terk edilmiş kilisenin içinde bir firavunincirinin altında yatarken bir rüya görür ve bu rüyasını yorumlaması için bir çingene kadına anlatmaya karar verir:
   <br>
    <br>
     “Çocuk bir süre koyunlarla oynuyor, diye sürdürdü konuşmasını çoban, biraz sıkıntıyla. Ve birden elimden tutuyor, beni Mısır Piramitleri’ne götürüyor.(...) Sonra Mısır Piramitlerinin önünde çocuk bana, ‘Buraya gelirsen, gizli bir hazine bulacaksın,’ diyor. Ve tam bana hazinenin yerini göstereceği sırada uyanıyorum. İki kez oldu.”
     <br>
      <br>
       Yaşlı çingenenin yorumları sonunda Santiago, çobanlık hayatına nokta koyar ve ‘Kişisel Menkibesi’ni yaşamaya karar verir. Onca yol kateder, maceradan maceraya girer. Piramidlere ulaşır. Hazineyi bulamaz. Başladığı noktaya döner. Uzaklarda aradığı hazinesini her zaman uyuduğu firavunincirinin altını kazmaya başlayınca bulur. Yazar Paulo Coelho Endülüslü çoban Santiago’nun kişisel menkibesinin peşine düşmesini Simyacı adlı kitabında böyle anlatmaktadır.
       <br>
        <br>
         Zühâl Mansfield, kendi kararıyla olmasa da Simyacı’daki Santiago gibi dolaşmaya daha doğmadan başlamıştır. Babası Cemal Kuşakçı, asker olduğu için dolaşmadığı yer yok gibidir: “Babam memur, öyle olduğu için de çok gezen bir ailenin çocuğuyuz. Gariptir ama bu benim gerçeğim, aile ağacını oluşturanların kadınlar olduğuna inanıyorum.” Dört evliliğinden kızlı erkekli dokuz çocuk sahibi olan büyükanne Fertekli Hacıaliefendi’nin torunu Kezban Hanım, Ali Kuşakçı ile evlenir ve aile bilindiği kadarı ile 300 yıldan fazla bir süredir Niğde’nin madenleriyle ünlü Bor kazasında sıradan bir hayat sürer: “Dedem çiftçi, bağlarımız bahçemiz var. Biz toprağın çocuklarıyız.” Ali Kuşakçı’nın Kezban Hanım’dan olan çocuklarından en büyükleri Cemal asker olmaya karar verir.
         <br/>
         <br/>
         Zühâl Hanım’ın anne tarafından ailesi ise 93 Harbi ile Erzurum’a gelip yerleşmiş bir ailedir. Erzurumlu Kadıoğlu’nun kızı Saime Hanım Zekeriya Kılıçarslan ile evlenir ve yaşamın onlara tanıdığı sosyal imkanlar çerçevesinde hayatlarını burada devam ettirirler. Kuşakçı ve Kılıçarslan ailelerinin çocuklarından sekiz kardeşi olan Cemal Bey ile beş kardeş olan Ferihan Hanım evlenir ve biri kız üç çocuk sahibi olurlar. Zühâl Hanım, (diğerleri Gürsoy —bugün birlikte çalışmaktadırlar— ve Gürsel —orduda subaydır) ailenin en büyük çocuğudur.
         <br/>
         <br/>
         Zühâl Hanım’ın babası Cemal Kuşakçı, asker olarak görev yaptığından ailesi de peşinde tam tamına bir gezgin hayatı sürer: “Babam sıkıyönetimde, askeri mahkemede çalıştığı için sık sık tayin oluyordu.” (Cemal Bey, emekli olduktan sonra Ankara’da reklamcılık, dekoratörlük ve iç mimari işleriyle uğraştı.) Küçük Zühâl’in gezgin olacağı o günlerden bellidir. Babası İskenderun’da görevli iken doğan küçük Zühâl Sarıkamış, Söke, İzmir, Diyarbakır, Ankara, Eskişehir ve Erzurum gibi yerleri de babası ile birlikte dolaşır: “Yaşamımda kayıp olan şeylerden bir tanesi de mahalle arkadaşlığıdır.” Bu yüzden midir bilinmez, çok yaramaz bir çocukluk geçirir. Kolay değil, her gittiği yeni yerde varlık göstermesi gerekmektedir ve bunun için sadece bir yılı vardır. Çünkü bir yılı doldurmadan babası yeni bir yere tayin olacaktır: “İnsanların bana baktıklarında, ‘eyvah önümüzdeki iki saniye içinde inanılmaz muzurluk yapacak’ diye düşündükleri tipte bir çocuktum. Annem saat beşten sonra kapıyı açmaya korkardı, mutlaka birisi şikayete gelmiştir diye.” Onun yaramazlıklarında babası Cemal Bey’in de etkisi büyüktür aslında: “Ben ilk çocuğum. Babam belki erkek evlat istediyse, beni bilinç altında bir erkek evlat gibi yetiştirmiş olabilir.” Bu gezgin ve göçebe hayat süresince ilkokulu Söke’de, ortaokulu Diyarbakır’da (Zühâl Hanım, 1971’de 12 Mart muhtırasında babası ile birlikte Dıyarbakır’da ikamet etmektedir. 1980 İhtilali olduğu zaman ise evlidir ve yine Diyarbakır’da oturmaktadır: “Diyarbakır’a bir daha gidersem herhalde üçüncü bir darbe ya da muhtıra filan olabilir.” Sırası gelmişken Zühâl Mansfield, etrafa neşe saçan birisidir. Yukarıdaki sözleriyle yazı boyunca sürecek şakacı ve esprili yanının da ortaya çıktığının farkındasınız sanırım), liseyi de Erzurum Atatürk Lisesi’nde bitirdiğinde ise yıl 1976’dır. Dedik ya aile erkek çocuk istediğinden Zühâl sanki biraz kenara itilir. Kendisinden üç yaş küçük Gürsel okula adımını attığında annesi onu el üstünde tutmaya başlar: “Kardeşimle aynı okula gidiyorduk. Kıskançlık gibi birşey diyeceksiniz ama gibi değil kesinlikle evet kıskançlık. Benim sevgili anneciğim kardeşimi neredeyse kucağında götürecek okula! Hem ona yedi koç kesmişler. Benim için de ‘kestik’ diyorlar ama, şüpheli. Şimdi ona kurbanlar kestiniz de ne oldu benim sayın nankör ailem, demekten geri kalmıyorum!”
         <br/>
         <br/>
         Zühâl Kuşakçı liseden sonra girdiği üniversite sınavında Güzel Sanatlar Akademisi’ni kazanır: “Babam unut dedi. O devirlerde mi öyle idi, babam mı öyleydi, 20 yıl evvelinden bahsediyoruz. Şimdiki gençlere zamanın ne kadar hızlı değiştiğini anlatmak zor. 20 yıl evvel ben bu evliliği istemiyorum veya İstanbul’da okuyacağım demek çok da kolay şeyler değildi.”
         <br/>
         <br/>
         Babası onun hayatında etkin rol oynamaya devam etmektedir. Üniversite için onu İstanbul’a göndermeyen ailesinin isteği ile henüz lise öğrencisi Zühâl, babasının istediği ama kendisinin hiç bir zaman istemediği bir de evlilik yapar: “Lise diplomam evime geldi. Var mı bundan başka küçük yaş? Zorla evlendirildim.” Alkan Batıbay ile evlenen Zühâl Hanım’ın altı yıl süren bu evliliğinden 1979’da babasının da adı olan Cemal Erdal adında bir çocuğu vardır.
         <br/>
         <br/>
         En büyük hata okul seçimi
         <br/>
         <br/>
         Hukuk eğitimi almak isteyen Zühâl Hanım, Güzel Sanatlar Akademisi de olmayınca, hem eşinin desteği hem de ismi hoşuna gittiği için Hacettepe Üniversitesi Fizyoterapi Rehabilitasyon Bölümü’nü kazanır: “Hayatımda en büyük hatalarımdan birisidir o. Bitmeyen bir okul oldu. Çünkü okul dönemlerinde hem evli, hem hamile, hem de anne idim, anatomi atlasım da yoktu üstüne üstlük.” Onun üniversite öğrencisi olduğu 1977’lerde Türkiye’de sağ—sol tartışmaları 68’li yıllardan sonra yine tırmanmaya başlamıştır. Fakat o ne sağcılar ne de solcular arasında kendisine yer bulamaz: “Kimse beni arasına almadı. Sağcılar almadı, çünkü kutsal (anne) biri idim, solcular da yürüyüşlere gelir, eline ayağına çocuk dolaşır diye almadı.” 78 Kuşağı’nın bir temsilcisi olan Zühâl Hanım’ın sıkıntıları kendi kuşağının sıkıntılarından farklıdır: “Benim dünyam onlardan çok daha karışık kuruşuk olduğu için, çok fazla ilgilenemedim o kuşakla. Bir yandan kişisel boykottayım, bu evliliği istemiyorum boykotu. Bir yandan niye çocuk sahibi oldum, kahretsin ne çok bulaşık, sonsuza kadar uzanan çamaşırlar, ütüler, görünmeden sinsi sinsi kirlenen camlar, perdeler yorgan şeyleri var. Yaradılışımın daha ciddi bir nedeni olmalı diye düşünürdüm. Hâlâ da öyledir. Bu iş kadınlığı da yetmiyor gibi. Tabii ki bir 20 yıl öncesine bir de şimdiye bakıyorum. İnsan ister istemez tek kaşını kaldırıyor, bunları ben mi yaptım diyorsunuz. Çünkü aşırı baskı ile büyümüş bir çocuğum. Erkek çocuğu gibi sürekli kavgalar içinde yetiştim. Sokak kavgaları olurdu, oradaki yegane kız bendim.”
         <br/>
         <br/>
         Böylece 1970’li yılların sonuna gelen Zühâl Hanım, 12 Eylül’den sonra Doğramacı’nın affıyla tekrar üniversiteye döner fakat bitiremez. Bu arada evliliğine de noktayı koyar: “Maalesef geç olmuştu ama, anladım ki, genç yaşta evli olmak genç yaşta boşanmış olmaktan daha kolay. Bir şekilde hayatınızı idame ettiremiyorsunuz, çünkü iş bulamıyorsunuz. Yalnız genç kadınlar için, çocuklu anneler için ‘part time’ dediğimiz işlerden bulamıyorsunuz. Ekonomik özgürlüğünüz yok.” Çalışmaya karar verir, iş bulamaz. 1980 yılının hemen başlarında sanki Kişisel Menkıbesi’ni yaşamak üzere henüz çok çok genç yaşta yurt dışına açılır.
         <br/>
         <br/>
         Tek gitmediği yer Etiyopya
         <br/>
         <br/>
         Zühâl Hanım’ın bundan sonraki hayatı inanılmaz renkli ve karmaşık olduğu kadar insanı heyecanlandıran bir macera gibidir. Daha doğrusu, onun hayatının bundan sonraki bölümü, Türkiye’den parasız bir şekilde ayrılan, İsveç’ten, Afrika’nın neredeyse bütün ülkelerine, oradan Avusturalya’ya, Japonya ve Çin’e kadar uzanan bir genç kadının 2000’de yılın başarılı İş Adamları (Bence iş insanı demek daha doğru) arasında adını yazdırmasının hikayesidir.
         <br/>
         <br/>
         Gidip yerleşmek amacıyla ilk yurtdışı seyahatini İsveç’e yapan Zühâl Hanım’ın amacı burada çalışmaktır: “İş bulmaya gittim İsveç’e. Bu biraz gençlik veya aptal cesareti idi, ya da çaresizlik.” Burada Ericcson firmasında dokuz ay kadar çalışan Zühâl Hanım, İngilizcesini geliştirmek için de İngiltere’de üç ay kurs alır. Ardından Ericsson firmasının Afrika’da bir projesine katılarak burayı kendi açısından keşfe çıkar: “İş bitince Afrika’dan ayrılmak istemedim. Orada altın madeninde çalıştım. Bir firmada işçilerin giriş çıkış saatlerini yazardım. Daha sonra altının toplanıp dökümlendiği, biraz daha güven sağlayınca altının mühürlendiği, biraz daha güven sağlayınca da büro kısmında çalıştım.” Afrika, TMG adıyla kurduğu firması aracılığıyla bugün mermer ticareti yapan Zühâl Hanım’ın maden işine merak saldığı yer olur. İki yıla yakın bir süre kalacağı Afrika’da safariye çıkar, bu ‘uğurlu insanların’ yaşadığı kıtayı baştan sona dolaşır: “Neden siyahları sevmiyorlar ki hâlâ anlamış değilim. Oysa Türkiye’de bir günde üç siyah insan gördüğümüzde dilek dileriz, öyle ya zenci görmek uğur sayılıyor.”  Johannesburg, Kenya, Zimbabve... Afrika’da görmediği tek tük ülke kalır: “Çok fazla da para gerekmiyordu. O zamanlar daha mı ucuzdu, yoksa ben mi az yiyordum. Cesaret edip bir tek Etiyopya’ya gidemedim. Hâlâ da pişmanım.” Sonra Avusturalya rüzgârına kaptırır kendisini: “Derken Avusturalya Melbourn’e bir Türk indi.”
         <br/>
         <br/>
         Avusturalya’yı seçmesinin sebebi, iki dayısı ve bir teyzesinin burada olmasıdır: “Ben orada yaşamaya gitmedim, oralı olmaya gittim. Çünkü dönüş biletini kafada yırtmazsanız zaten başarılı olamazsınız. Ben o dönüş biletini çok sonra yaktım. Döneceğim, döneceğim diyordum hep. Sonra bir dakika, kaç yıl geçti, dönemiyorsun, demek ki dönemeyeceksin. O zaman bir yerlerden başlayalım dedim.” Türkiye’de tamamlayamadığı eğitim meselesini orada çözmeye çalışır, önce MEC’de dil eğitimi alır, peşine TAFE kolejinde bilgisayar ve Further Studies gibi teknik dersler görür, ardından Swingburn Üniversitesi’nde iki yıl basın, yayın, tv ve sinemacılık dersleri alır. Okulda daha çok kredi verdikleri ve okulu bir an evvel bitirmek istediği için de Japonca öğrenir. Bundan sonra aynı anda birçok değişik işte çalışmaya başlar. Önce oradaki bir Türk radyosunda kadın ve çocuk programları sunmaya başlar. Ardından her cumartesi ve pazar, intihar eden, krizde olanlara telefonda bir nevi terapi—yardım etme işi olan Life Line’da fahri bir şekilde çalışır. Burada çalışmanın faydasını tüm yaşamı boyunca görecektir: “Life Line’da çalışmak için insan ilişkileri ve psikoloji eğitimi aldım. Böylece insanlarla daha rahat iletişime geçer oldum. Bu işte önce kendimi tanıdım.” Sonra sandviççide çalışır: “Filimlerde olur ya, assolist gelmez de çıkarsın sahneye ve assolist olursun. Bir gün ahçımız yoktu kekçi oldum.” Evine fırınlar yaptırıp seri bir şekilde kek üretimi yapar. Bu işten iyi kazanç elde eder. Ardından, orada öncelikli Türkler’in sorunlarını çözmeye yönelik belediyede sosyal görevli olarak çalışır: “Yapılabilecek en enteresan işlerden birisi idi. Çünkü grubunuzla (Türkler’le) teke tek berabersiniz ama hep kötü taraflarını bilirsiniz.” Bu işten edindikleri tecrübeleri bir Yunanlı, bir Lübnanlı, bir Avusturalyalı ve bir de İtalyan beş kişi bir araya gelerek kitaplaştırırlar.
         <br/>
         <br/>
         Yeni Ülke Eski Anılar adıyla kaleme aldıkları kitapta, herkes Avusturalya’ya gelen kendi ülkelerinden kadınların rüyaları neydi, ne umdular ne buldular ve ne kaybettiler sorularına cevap arar. Kitap Avusturalya’da çok tutulur: “Bu arada külçe altın işi yapan yerlerde çalışıyorum. O benim sürekli işim zaten. Yine pazar günleri yaşlılar evinde çalışıyordum. Avusturalyalılar ölmüyor bir şekilde. Benim ailemde hiç yaşlı yok. Ama Avusturalya’da —Afrika’da ve Çin’de de öyle— fosiller yolda yürüyor! Ve hiç ölmeye niyetleri yok!
         <br/>
         <br/>
         Bu kilise ve sinagogların yaşlılar evinde her pazar sabahı gidip onlara kahvaltı yaptırıyordum. Ben Türk’üm dediğimde bana uzaylı gözü ile bakıyorlardı. Dışarıdaki genç Türk’ü tanıyor belki ama içerideki 105 yaşındaki kadın Türk’ü tanımıyor, ya da yanlış tanıyor. Malum Gelibolu hikayesi. Onların arasında çok önemli birşey öğrendim, ‘yaşlıyım, yorgunum, hastayım’ demek ayıp orada. Başka neler yaptım. Türk—Avusturalya Derneği’nde çalıştım. Gelibolu ile Morrabbin kardeş şehir olması için resmi yazışmalar yapıyordum. Gelibolu savaşının 75. yılında kardeş şehir oldular ve Avusturalya’dan 75 genç Avusturalya Başbakanı B. Hork’la beraber Gelibolu’yu ziyarete geldiler.” Burada aktaramadığımız sayısız başka işler de yapar:
         <br/>
         <br/>
         “Avusturalya’da başka bir yönüm ortaya çıktı, ben iyi balıkçı imişim. Meğerse operayı çok severmişim. Belki insan 17 yaşında evlenirse neyi ne kadar bilebilir ki. Çok iyi olmak zorundasınız, iyi bir anne, eş, çocuk, öğrenci, iyi bir inanan.” Zühâl Hanım burada da bir evlilik yapar. Ayrılmasına rağmen bugün de soyadını kullanmaya devam ettiği C. Mansfield (Türkçe’de ermeydanı anlamına geliyor) ile evlenir.
         <br/>
         <br/>
         1990’lara gelindiğinde Japonya’da ticaret yapmayı düşünür. Başarı sağlayamaz, Avusturalya’ya geri döner: “Japonya’da nedense kadın olmaktan dolayı suçlu hissetmeye başladım kendimi. İnsanlar biraz maço o ülkede. Biz Türkler çok centilmeniz, İngiliz ya da Fransız centilmenleri gibiyiz Japonlar’ın yanında.” Bu sefer de Avusturalya ile Hon Kong arasında ticari işler yapmayı koyar kafasına ve iki ülke arasında ticaret yapacak şirketini kurar. Bir süre sonra da on yıla yakın kaldığı Avusturalya’dan ayrılıp Hong Kong’a geçer: “O dönemde Çin’e gidip geliyorken bir gün uçağı kaçırdım. Hong Kong’u görme şansım oldu. Ben Avusturalya’da Melbourn’de yaşadım. Orası inanılmayacak kadar sakin bir şehir. ‘Onlar nedir, bu telaş niye?’ diye düşünür. Ama Çin tam tersi. Bana çok hareketli gelmişti. İstanbul’a da çok benziyor.” Zühâl Mansfield, Hong Kong’da da altın—maden—metal işleriyle uğraşır. Bu arada oradaki yüksek mahkemelerde de Türk gemicilerin davalarında tercümanlık yapar: “Birgün Ticaret Müşavirimiz Muhteşem Duru ‘Bir firma var, mermerci, fuara geliyor. Yanında getireceği arkadaşı rahatsız olmuş —diyorum ya, assolist olunacak ya, fırsatlar böyle çıkmış karşıma— o arkadaş fuara gelecek. Yabancı dili de yok. Yardımcı olur musun. Karşı çıkıyorum, ben tercüman mıyım diye. Neyse sonra kabul ettik dört gün süren mermer fuarına katıldık. Ardından ‘benim Uzakdoğu temsilim olur musun?’ dedi. Onunla çalıştım ama bugüne kadar hâlâ komisyonumu almış değilim. Kötü komşu insanı mal sahibi yaparmış. Şu anda kendim alıp satmaya başladım. Bu arada maden ocakları satın aldım 1995—96 yıllarında. Mermer ve traverten işi yapıyoruz. Ocakların bulunduğu yerlerde krom falan da var ama onları herhalde torunum açar.”
         <br/>
         <br/>
         Coelho’nun kahramanı Santiago, rüyasında gördüğü ve aslında yanıbaşında bulunan firavunincirinin dibinde olan hazineyi Mısır’da aramaya çıkmıştı. Bizim Simyacımız da babasının doğduğu yer olan Niğde’nin madenleri ile ünlü Bor ilçesinden çok uzaklara gidip birbirinden farklı işler yaptıktan sonra maden işine girer böylece. 17 Ağustos 1999’da Türkiye’de bir deprem yaşanır. Zühâl Hanım da benzeri bir depremi iş ortağı Mardinli Şeyhmus Aytekin vesilesi ile yaşar. Bunun üzerine alelacele Türkiye’ye döner.
         <br/>
         <br/>
         Çin’de başarılı girişimci kadınlar arasında ilginç girişimci seçilen Zühâl Mansfield, 2000 yılında da Türkiye’de yılın başarılı iş adamları arasında yer alır.
         <br/>
         <br/>
         Hayatının ilk 20 yılını Türkiye’de ailesi ile birlikte gezerek geçiren Zühâl Mansfield, son 20 yılını da tamamen yurt dışında geçirir. Çalışmaya başladığı ve kendi işini kurduğu son dönemde beş—altı kez tabana vurur, sonra yeniden ayağa kalkar: “Simyacı’daki gibi yaşam belki de işaretleri görebilmek üzerine kurulu. Aslında kaderimizdeki güzel olan şeyler, ya da bende öyle idi, bana gümüş tepsi ile sunuldu. Benim yaptığım tek şey, o anda orada olmam, onu hissedip almam belki. Ben eminim herkesin yaşamında böyle gümüş tepsilerde sunulan çok şey vardır. Bunu göremediğimiz için belki de yitiriyoruz çok şeyi, bilmiyorum. Onları görebilme erdeminde olabilmeli insan.”
         <br/>
         <br/>
         Hayatında en büyük desteği ‘iyilik meleklerinden’ aldığını söyleyen Zühâl Hanım’a göre ilk evliliğine koyduğu son nokta hayatının dönüm noktasıdır: “Boşanmasaydım herhalde üç—beş çocuklu bir anne olacaktım sadece.” Eski ütü koleksiyonu olan Mansfield, her gittiği ülkeden topladığı kaşıklardan oluşturduğu bir de kaşık koleksiyonu sahibidir: “Kaşıklar restorantlardan çalınma şeyler değil, yanlış anlamayın!”
         <br/>
         <br/>
         Zühâl Hanım’ın hayat hikayesini dinlerken duyduğum heyecanı yazıya aktaramadım, biliyorum. Bu benim kusurum. Okuduğunuz hikaye, Zühâl Hanım’ın hayatından bir özet. Bize anlatmadıklarını da henüz 179. sayfasını yazdığı ‘Kitabımın sözlerini size anlatmam’ dediği kendi hayat hikayesini kaleme aldığı kitabında okuyacaksınız. (Zühâl Hanım duygusal zekanın kadınlarda ne kadar önde olduğu ile alâkalı başka bir kitap daha yazmaktadır.) Anlayacağınız iş dünyasının ardından Türk edebiyatı yeni bir yıldız kazanacak!
         <br/>
         <br/>
         “Zoru severim. İmkansızı başarmak isterim. Birşey kolaysa herkes yapar, zaten bana ihtiyaç yoktur diye düşünürüm” diyen, gezmeyi çok seven yerli simyacımız Zühâl Mansfield, şimdi nerededir sizce?
         <br/>
         <br/>
         email: ckalyoncu@hotmail.com
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1740 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=13605), [web.archive.org (arşiv bağlantısı)](http://web.archive.org/web/20060104100743/http://www.aksiyon.com.tr:80/yazdir.php?id=13605)
