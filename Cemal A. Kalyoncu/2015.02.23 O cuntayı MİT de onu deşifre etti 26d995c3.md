# O cuntayı MİT de onu deşifre etti

*Cemal A. Kalyoncu 2015.02.23*

<div class="pNewsDetailMainContent" itemprop="articleBody">
 <p>
  Mahir Kaynak, 1971’de Baasçı cuntayı deşifre eetmişti. Sonra kendisi de açığa çıktı. “Teşkilat bana sahip çıkmadı.” diyordu.
 </p>
 <p>
  9 Mart 1971’de beklenen olmamış, yerine 12 Mart Muhtırası verilmişti. 9 Mart başarılmış olsaydı, Prof. Dr. Mahir Kaynak’a göre ‘Türkiye’deki rejim değişecek, Baas tipi bir rejim gelecekti. Türkiye Anti-Amerikan bir çizgiye oturacaktı.”
 </p>
 <p>
  9 Martçılar başarılı olamadı. İçlerine Millî İstihbarat Teşkilatı (MİT) adına sızmış bir akademisyen olan Kaynak’ın çalışmaları baş sebepti muhakkak. Kaynak, MİT’te, o tarihe kadar ‘deşifre’ olmuş ilk ajan olarak kayıtlara geçecekti.
 </p>
 <p>
  Kaynak’a göre 9 Mart Cuntası, ‘en hazırlıklı’ cunta ekibiydi. İçinde Doğan Avcıoğlu, İlhan Selçuk gibi sivillerin de bulunduğu cunta, Mahir Kaynak’ın ‘hayatı pahasına’ deşifre ettiği bir süreci temsil ediyordu.
 </p>
 <p>
  9 Mart hadisesi ortaya çıktıktan sonraki gelişmeler, hâlâ daha dikkate değer bir süreç bazılarına göre.
  <br>
   “Bir gün Beyazıt Camii’nin orada çınar altında oturup çay içiyordum. Biri geldi, dedi ki: Ben MİT’tenim. Hüviyetini gösterdi. Bana şunu söyledi: Siz Türkiye’nin yetiştirdiği en iyi iktisatçılardan birisiniz. Sizi danışman olarak almak istiyoruz. Ben de devletin böyle bir hizmetini reddedecek adam değildim.” Mahir Kaynak, MİT’e intisabını bu şekilde anlatmıştı Meclis Darbe Komisyonu’na. Ve şöyle devam etmişti: “Fakat bundan on-on beş gün sonra (Cemal) Madanoğlu’nun yeğeni beni çağırdı, “Madanoğlu seninle görüşmek istiyor.” dedi. Gittim. Madanoğlu bana bugün ülkemizin kötü yönetildiği ve başka ülkelere esir edildiğini, bunu bertaraf etmenin yolunun da darbe olduğunu, benim onlara çok fazla katkım olacağını düşündüğünü söyledi, öyle ayrıntıya girmedi yani.”
  </br>
 </p>
 <p>
  Madanoğlu’nun yeğeni, emekli subaylardan Hıfzı Kaçar’dı. 19 Mart 1967’de, Kaynak, Türk Devrim Ocakları’nın Beyoğlu’ndaki genel merkezinde köy sorunu hakkında verilen bir konferansı takip etmekle görevli idi. Kaçar, Kaynak’ı bir kenara çekip “Bir buçuk seneden beri kendisini tetkik ettiklerini ve şayanı itimat olduğuna kanaat getirerek bazı hizmetler istemeye karar verdiklerini” anlatarak onu cuntaya davet etmişti.
  <br>
   Önceki hafta sonu, yaklaşık iki yıldır tedavi gördüğü hastalık süreci sonunda hayata veda eden Mahir Kaynak, kendisi ve ailesi için hayatının en zor süreciyle karşı karşıya kalacağı görevlere böyle dahil olmuştu.
  </br>
 </p>
 <p>
  9 Mart Cuntası ortaya çıkınca, Madanoğlu Cuntası olarak bilinen ekip yargılandı. Yargılamalar başladıktan kısa süre sonra Kaynak, deşifre olmak durumunda kaldı: “Birgün arabalı vapurda gazete aldım. Baktım, adım deşifre edilmiş. Yani önceden bir ikaz falan da yok.”
 </p>
 <p>
  Cunta 12 Mart’ta ortaya çıkmış, Mahir Kaynak’ın ismi de haziranda Cumhuriyet’te yayımlanmıştı. Kaynak’ın MİT ile anlaşması böyle değildi. Onu da Yener Süsoy’a, Milliyet’te verdiği röportajda, “Benim teklifim, grubun kaderine katlanmak, hapse girmekti. Ailemin şu veya bu şekilde desteklenmesini istedim. Bu teklifim kabul görmedi.” diye açıklamıştı. Kaynak, bu hesabı yaparken cuntanın arkasındaki siyasi gücün ceza almayacağını düşünmüştü: “Ben de onlarla beraber kurtulacaktım. Ama onlar (Teşkilat’takiler) delilleri o kadar kuvvetli görüyorlardı ki bunun mahkûmiyetle sonuçlanacağını düşünüyorlardı. Onlar meseleye hukuki açıdan, ben siyasi açıdan bakıyordum. Bu siyasi gücün, mahkûm edilemeyeceği kanaatindeydim.”
 </p>
 <p>
  Cunta ekibi iyice köşeye sıkıştığında, bir yol akıllarına gelir. O da davaya en önemli delilleri sağlayan “Fakülteli” kod adlı Mahir Kaynak’ın tanık olup olamayacağıyla ilgilidir. Gençay Gürsoy, bir süre önce Kaynak’ı nöroloji muayenesine tabi tutmuş bir doktordur. İlhan Selçuk, dava aşamasında yurtdışındaki Gürsoy’un mahkemede tanık olarak dinlenmesini talep eder. Aksiyon’da kendisi ile yaptığımız röportajda konuya girmek istemese de Gürsoy’un mahkemede verdiği ifade, arşivlerdeki yerini almıştır: “Kanaatim, bu kişinin kendisini tedavi ettiğim sıralarda dış dünyayı gerçek  şekilde objektif olarak yorumlamasının, değerlendirmesinin mümkün olmadığı yolundadır.”
 </p>
 <p>
  Sonuçta Türk darbe tarihinde en hazırlıklı cunta ekibi bile ceza almadan kurtulur! Neden mi böyle olmuştur? Mahir Kaynak’a göre ordu içindeki darbe yanlıları ve karşıtlarının güçleri denk gelmişti. Bu sebeple iki grup, aralarında uzlaşmak zorunda kalmıştı.
 </p>
 <p>
  Kaynak, deşifre olması halinde Teşkilat’a alınması kararlaştırılmasına rağmen iş uzadı. Belli ki bu noktada bir tereddüt vardı. MİT Müsteşarı Fuat Doğu da Nihat Erim başbakanlığındaki hükümetçe görevden alınınca Kaynak için çok zor bir süreç başlamış oldu: “Haziran 1971’de deşifre edilmiş olmama ve başlangıçta benim deşifre edildikten sonra teşkilata alınmam kararlaştırılmasına rağmen aralığa kadar beklemek zorunda kaldım. Üniversitedeki görevime devam edemedim, Teşkilat da kabul etmedi.” Şurası çok önemliydi: “Fakat şu vardı;  ortak hükümette MİT’in yönetimi, darbe tarafını tutanlardaydı. Yani ben darbeyi engelleyen biri olarak onlara adeta esir düştüm.”
 </p>
 <p>
  Kaynak, ancak 13 Aralık 1971’de MİT bünyesine dahil olabilmişti. Bütün bunlar olurken Mahir Kaynak, aynı zamanda 1961 yılında bitirdiği İstanbul Üniversitesi İktisat Fakültesi’nde öğretim görevlisi idi. Asistan olarak girdiği fakültede 1965 yılında doktor, 12 Mart döneminde de doçent titrini almıştı. Ancak MİT’te deşifre olduktan sonra üniversitedeki görevine devam edemedi.
 </p>
 <p>
  Teşkilatta çalıştığı sürede, eğitim uzmanlığı da göz önünde bulundurularak sadece ekonomik konularda görevlendirilen Mahir Hoca, Ekonomik İstihbarat Başkanlığı görevine getirildi zamanla. Araştırma Planlama Koordinasyon üyesi iken de 29 Şubat 1980 tarihinde kurumdan ayrıldı. Cuntayı takip sürecinde direkt Müsteşar Fuat Doğu’ya bağlı çalışan Kaynak, MİT’te hayatını hep ‘kızakta’ geçirdiğini anlatacaktı.
  <br>
   1989 yılında Gazi Üniver-sitesi’nde profesör olarak iktisat hocalığına başladı. 4 yıl sonra da emekliye ayrıldı. 1990’lı yıllarda adı sık sık kamuoyu gündemine gelince, Teşkilat açıklama yapmış, Kaynak’ın iç ve dış güvenlikle ilgili hiçbir araştırması olmadığını duyurmuştu.
  </br>
 </p>
 <p>
  STV’de Açı Programı’nı yaptı, dergi ve gazetelerde köşe yazıları yazdı bu dönemde. 28 Şubat sürecinde adı ‘andıç’ listesindeydi.  Çevik Bir’e göre andıç listesine ismini medya eklemişti. Bu süreçte Teşkilat da ona ambargo koymuştu. Bunu da kızı Deniz Ülke Arıboğan’ın da eşlik ettiği, 2012’de evinde ağırladığı Meclis Darbeleri Araştırma Komisyonu’na ifade etmişti.
 </p>
 <p>
  90’ların sonuna doğru, iki istihbaratçının kendisine gelerek ‘öldürülebileceğini, dolayısıyla kendilerinin buna razı olmayıp onu koruma altına almak istediklerini’ söylediklerini de anlatmıştı. Kaynak, bunun da bir operasyon olduğunu, böylece ortadan kaldırılacağına inandığını kayıtlara geçirmişti. Sonuçta medyaya baskı yapılarak programı da kaldırılmak istendi.
 </p>
 <p>
  Olaylar ve Çözümlemeler, Ergenekon-Darbecilerin Son Çırpınışları, İstihbarat ve Terör Oyunları, Darbeli Demokrasi, Komplo Yok ve otobiyografik bir çalışma olan Yel Üfürdü Sel Götürdü gibi kitapları bulunan, bunların bir kısmını Ömer Lütfi Mete ile beraber kaleme alan Kaynak, mantık kurgusu kendine has birisiydi.
 </p>
 <p>
  Naime ve Akif Kaynak’ın oğlu olarak 1934 yılında Gazi-antep’te doğan Kaynak, evliliğini Şükran Hanım’la yapmıştı. Melike (Beykoz), Deniz Ülke (Arıboğan) ve Akif Bahadır adında üç de çocuğu bulunan, ilk ve orta eğitimini Gaziantep’te tamamlayan Kaynak, önce askerî okulu tercih etmiş ve 1953’te Kuleli Askerî Lisesi’ni bitirmişti. Ardından Harp Okulu’nda okuyan Kaynak, 8,5 yıl da askerlik hizmeti görmüştü. İktisat öğreniminin yanında fen fakültesine de gidip yüksek matematik tahsili de almıştı.
 </p>
 <p>
  “Çoğu zaman kendi halimde, mütevazı bir hayat sürmediğim için büyük pişmanlıklar duyuyorum.” diyen Mahir Kaynak, siyasete de atılmak istemiş, ancak bu gerçekleşmemişti.
 </p>
 <p>
  Mahir Kaynak, bu oyunun sonunda ne olacak sorusuna verdiği cevapla kendisine biçtiği rolü de anlatmıştı aslında: “Oyunun sonu belli… Ben yenileceğim. Sonu belli bir oyun oynuyorum. Sadece ‘İyi oynadı’ desinler.”
 </p>
</div>


Kaynak: [www.aksiyon.com.tr](http://www.aksiyon.com.tr/portreler/o-cuntayi-mit-de-onu-desifre-etti_549109), [web.archive.org (arşiv bağlantısı)](http://web.archive.org/web/20150730175520/http://www.aksiyon.com.tr/portreler/o-cuntayi-mit-de-onu-desifre-etti_549109)
