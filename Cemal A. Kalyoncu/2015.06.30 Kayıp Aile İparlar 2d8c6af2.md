# Kayıp Aile İparlar

*Cemal A. Kalyoncu 2015.06.30*

<div class="pNewsDetailMainContent ctx_content" itemprop="articleBody">
 <blockquote>
  <p>
   İnsanlar gibi aileler için de yıldızların parladığı anlar vardır. iparlar, 1960’lı yıllara kadar türkiye’ye damgasını vurmuş bir aileydi. Şimdi ise ülkenin özel şartlarında yaşadığı felaketler sonucu bugünün ‘kayıp ailelerinden’ sadece biri…
  </p>
 </blockquote>
 <p>
  Babası Türkiye’nin şeker kralı ve aynı zamanda Atatürk’ün müteahhidi olarak biliniyordu. Bugün Türkiye’nin en zengini kim ise, Cumhuriyet’in başlarından özellikle 1960’lara kadar olan dönemde en varlıklı insanların ilk sırasında onlar vardı. Vehbi Koç ile Otosan’ı kurup ilk defa otomobil yapmayı düşünmüştü mesela… Sonra Türkiye’nin ilk treyler fabrikasını kurmayı planlamıştı. Tüpgaz olayını başlatmak da kafasındaydı. Pek çok ‘ilk’ gerçekleştirmek istiyordu ama ailesinin başka gerçekleştirdikleri ‘ilk’ler vardı. Ama 27 Mayıs darbesiyle bürokrasi ona ‘yasak’ setini çekmişti. Zaten “3Y batırdı beni” diyecekti: “Yasak… Yok… Yavaş yavaş”…
 </p>
 <p>
  Bu yazıya şöyle bir giriş de yapılabilirdi: “Başbakan Adnan Menderes’e Türkiye’nin ilk toplu konut projesini hazırladım. O kadar beğendi ki beni devlet bakanı yapmak istiyordu. Demokrat Parti’ye (DP) kaydoldum. Bu 1960 yılı başında oluyor.”
 </p>
 <p>
  Başka bir alternatif giriş yazısı da şöyle olabilirdi: “Aslında ben 27 Mayıs’ın (1960) olmasına çok sevinmiştim. Londra’da idim o sırada. Oradan hem Cemal Gürsel’e hem Milli Birlik Komitesi’ne telgraf çekip tebrik etmiştim. Babam, basında aleyhimde haberler çıktığını, buraların tehlikeli olduğunu söyledi, gelme dedi. Büyük sözü dinlemedim. Görev almak için geldim. Basın toplantısı ile hakkımdaki yayınlara cevap vermek isterken yaka paça yakaladılar. Ve Yassıada’ya…”
 </p>
 <p>
  İşte bir dramatik giriş paragrafı daha: “İpsala’ya geldim. Bir cebimde pasaport, bir cebimde Smith Wesson tabanca… Yıl 1963. Eğer pasaportla bırakmasalardı, tabancayı kullanıp karşı tarafa geçecektim. Bir daha da Türkiye’ye dönmeyecektim.”
 </p>
 <p>
  Bir uçtan bir uca savrulmuş gibi görünen bu düşünceler ünlü işadamı, İpar ailesinin  ikinci kuşağının son temsilcisi, 1967’den beri yerleştiği Brezilya’da önceki hafta vefat eden Mehmet Ali İpar’a ait. Cumhuriyet döneminin zengin işadamlarından Mehmet Hayri İpar’ın üçüncü çocuğu olan Ali İpar ve ailesinin kısa aralıklarla başına gelenlerin bir kısmı bunlar. Hem, ailenin, zirveden sıfırı tüketmesinin film gibi denebilecek hikâyesinin devamı da var.
 </p>
 <p>
  Amerika’dan dönüp ailesinin işlerinin başına 1958’de geçen Ali İpar’ın ‘1 numaralı işadamı iken Yassıada’ya sürüklenmesi’, Türk toplumunun üzerinden silindir gibi geçen 27 Mayıs Darbesi ile olmuştu. Zaten o da 27 Mayıs’ı hayatının ‘milattan önce ve sonrası’ diye ayırıyordu. İpar ailesi darbeden önce cemiyet hayatına yönelik verdikleri partilerle, davetlerle gündeme gelirken darbenin hemen ertesinde basında aleyhte haberlerle malzeme olmaya başlamıştı. Akis dergisi bunların başında geliyordu.
 </p>
 <p>
  <img alt="" src="http://web.archive.org/web/20160304095352im_/http://medya.aksiyon.com.tr//aksiyon/2015/06/30/569545.jpg "/>
  Ali İpar, gemi alımında İpar Transport şirketinin döviz yasasını ihlal ettiği iddiası ile derdest edilip Yassıada’ya götürüldü. Haksızlığa uğradığını düşündüğü için, kendi ifadesi ile Yassıada’da herkesle boğuşup dövüşüyordu. Bunu da “Çünkü nefret doluydum. Yassıada’ya giderken Faruk Güventürk’ten bir de dayak yedim ki… Gözüm sakat kaldı. Ama kendisi inkâr ediyor.” diyerek dışa vuruyordu.
 </p>
 <p>
  İpar Davası’nda siyasilerle birlikte yargılandı. 2 yıl hapis, 27 milyon lira, o günün parası ile 9 milyon dolar da ceza aldı. Borcunu ödemeyince 3 yıl da bundan dolayı ceza kesildi. Sonrasını şöyle anlatıyordu: “Dışarıya kaçtım. Yani kaçmadım da resmî pasaportla çıkıp gittim.”
 </p>
 <p>
  1963 yılıydı. Yurtdışına çıktıktan sonra pasaportu iptal edildi. 12 yıl boyunca ‘vatansız’ pasaportu taşıdı. Amerikan belgeleri ile bir ülkeden diğerine gidebildi ancak. Daha önce hayatının önemli bölümünü Amerika’da geçirmiş biriydi. Amerika, İsviçre ve Brezilya siyasi sığınma hakkı tanıdı kendisine. Fakat bu hakkı kullanmadı.
 </p>
 <p>
  1967 senesinde Brezilya’ya yerleşti. Bildiği 9 dilden biri olan Portekizceyi burada öğrenmek durumunda kaldı. Brezilya’da toplu konut projelerini hayata geçirdi. Ve bu başarısından dolayı Brezilya hükümetinin en büyük nişanı Albatros Büyük Şövalye nişanını aldı. İşleri biraz sarsılınca Fransa’ya, oradan da Rodos’a yerleşti. Çünkü cezasından dolayı Türkiye’ye giremiyordu. 73’te para cezası zaman aşımına uğrayınca ancak o zaman Türkiye’ye dönebildi. Ama bu da kalıcı olmadı. Bir ayağı yine yurtdışında idi. Zaten ömrünü Brezilya’da eşi Maria ile tamamladı. 3-5 yıl önce kendisine ulaşıp görüşme talebimizi ilettiğimizde aracılar vasıtasıyla bize ilk sorduğu ‘gayrimenkullere mi talip olduğumuz’ sorusuydu. Bilindiği gibi İpar ailesi Cemil Topuzlu, sonraki adıyla İpar Köşkü başta olmak üzere Boğaz’dan Büyükada’ya, Taksim’deki Mısır Apartmanı’ndan Nişantaşı’ndaki Park Apartmanı’na pek çok gayrimenkulün sahibi idi.
 </p>
 <p>
  Kamuoyunun İpar soyadı ile bildiği son isim olan Mehmet Ali İpar, Mudanya eşrafından Sümbülzadelerin kızı Şaziye Hanım’ın, Osmanlı Telgraf İdaresi Mudanya Müdürü Ahmet Rüştü ile evliliğinden, 1882’de doğan ve altı çocuktan dördüncüsü olan Mehmet Rüştü, yani Mehmet Hayri İpar’ın oğluydu. 1934’teki Soyadı Kanunu ile İpar soyadını alan aile, Türk kamuoyunda baba Hayri İpar döneminde bilinir hâle gelmişti. Hayri İpar’ın eşi de Dağıstan doğumlu, imrahor Mehmet Faik Paşa’nın Emine Tevhide Hanım’la evliliğinden dünyaya gelen ve annesi ile aynı adı taşıyan Emine Tevhide Hanım’dı. Faik Paşa’nın Ömer, Ali, Bekir ve Ayşe adlarında başka çocukları da vardı. Ayşe Hanım, Yapı Kredi Bankası’nın kurucusu Kazım Taşkent ile evliydi. Dolayısıyla Hayri İpar ile Kazım Taşkent bacanaktı. Aile, evlilikler yoluyla daha pek çok tanınmış aile ile hısım/akrabalık bağı kurmuştu.
 </p>
 <p>
  Mehmet Hayri-Emine Tevhide’nin altı çocukları oldu. Varlıklı bir aile hayatı sürdüklerinden cemiyet hayatının da aranan isimleri oldular. Farklı ülkelerde çevre de edindiler. 1908 yılında doğan ilk çocukları Şaziye, Baykent ailesine gelin gitti. Ne hikmetse Şaziye Spühler İpar’ın vefat ilanında bu aileden sadece çocukları Leyla (Naguib) ve Cömert Baykent’in isimlerine yer verildi. Çocuklarının babası, işadamı Nebil Baykent’in adı anılmamıştı. 2007’de vefat eden Cömert Baykent de sosyetenin tanınmış isimleri arasındaydı. Sultan Reşat’ın torunu Lütfiye Osmanoğlu’nun kızı Perizat Hanım ile evli iken adı Ajda Pekkan’la anılınca eşinden boşandı. Sonrasında Ali Naci Karacan’ın eşi Afet Karaca’nın kız kardeşi ve manken Yasemin Kozanoğlu’nun annesi Ahu Tuğbay ile iki ay süren bir evlilik yaptı.
 </p>
 <p>
  Hayri-Emine Tevhide İpar’ın ikinci çocukları ise 1918’de doğan Muazzez Hanım’dı. O da Batumlu, Kazasker Mehmet Emin Efendi’nin oğlu, hukukçu, Ord. Prof. Dr. Esat Arsebük’ün torunu ressam Rasin ile birleştirmişti hayatını. Ancak şizofreni hastası olan Muazzez Hanım, 1972’de intihar etti. Bu, İpar ailesinin intiharla sarsıldığı ilk hadise değildi. Ailenin altıncı ve en küçük oğlu Mehmet, 1950’de aynı şekilde hayatına son vermişti. Tatminsizlik ve hayatında hedefinin olmamasından yakın arkadaşı, tiyatrocu Haldun Dormen’e serzenişte bulunduğu oluyordu. Mehmet’in bir büyüğü Selma ise hayatı boyunca evlenmemişti.
 </p>
 <p>
  Ailenin 1921’de doğan ikizlerinden biri, yukarıda o talihsizlikleri yaşamış Mehmet Ali İpar’dı. Muzaffer Hanım ise şehremini Rıdvan Paşa’nın torunu, eski büyükelçi ve Demokrat Parti’nin İzmir’deki ilk milletvekillerinden Vasfi Menteş’in oğlu, Galatasaray camiasının Baron diye bildiği reklamcı Rıdvan Menteş ile bir hayat kurmuştu.
 </p>
 <p>
  <img alt="" src="http://web.archive.org/web/20160304095352im_/http://medya.aksiyon.com.tr//aksiyon/2015/06/30/569544.jpg "/>
  Ali İpar’ın ismi, aile, 2. Dünya Savaşı’nın Türkiye’ye sirayet edeceği korkusuyla Amerika’ya taşınınca buradaki ünlü aktrislerle gündeme geliyordu sık sık. Galatasaray Lisesi’nde okurken savaş başlamış, 1939’da ailece gittikleri Amerika’da film işine merak sarıp pek çok senaryo yazmıştı. Prodüktörlük de yapıyordu. Bu sıralarda bir de Cumhuriyet gazetesinin Amerika muhabirliğini yapan İpar, gazetecilik hikâyesi ile stüdyolara da girmeye başlamıştı. Amerikan sinema sanatçıları ile bu sayede iyi ilişkiler kurdu. Sinema merakı çocukluğundan geliyordu. İpar, ilk evliliğini de bu sayede gerçekleştirdi. Dönemin ünlü sinema sanatçılarından Virginia Bruce ile evlendi.
 </p>
 <p>
  ABD Büyükelçisi Ahmet Ertegün babasının arkadaşı olduğundan büyükelçilikte de kalıyordu. Başı her sıkıştığında Ertegün yardımına koşuyordu. Amerika’da bir gün askere alındı. Amerikalılar harbin sonuna doğru Almanya’da askerî yönetim kurmaya hazırlanıyorlardı. Onun için İpar’a da, daha önce orada okuduğu için binbaşı rütbesi ile Stuttgart şehri askerî valisi olduğuna dair bir tebligat gönderdi. 6 ay sonra yarbay olacaktı. Türkiye’de iken Enver Paşa’nın oğlu, arkadaşı Ali Enver de ona ‘harp okuluna gitmeyi önermiş’, o kabul etmemişti. Devam ederse Amerikan ordusunda 29 yaşında general olacaktı. Ali İpar, bu arada babasının kendisine askerliğini Türkiye’de yapması üzerine vasiyetini hatırlayınca, bir yolunu bulup bu işten sıyrılmıştı.
 </p>
 <p>
  Savaş bitince baba Hayri İpar, çoluk çocuğunu toplayıp, bir ayağı dışarıda da olsa Türkiye’ye döndü. Dolayısıyla Ali de 1950’de NATO irtibat subayı olarak vatani görevini yapmaya başladı. O yıllarda TSK Kanunu gereği subayların yabancılarla evlenmeleri yasaktı. Hem bu sebeple hem de eşi Virginia’nın onu bekleyemeyeceğini söylemesi ile bu evlilik anlaşmalı noktalandı. Bu arada Ali İpar’ın adı Kore’ye savaşa gidecekler arasında geçiyordu. Fakat rica minnet işini halledince onun yerine gazeteci Altemur Kılıç gönderildi Kore’ye.
 </p>
 <p>
  Ali İpar, askerlik sonrası tekrar Amerika’ya döndü. Sevdiği film yapımcılığını sürdürdü. Londra’da, Roma’da filmler çekti. Türkiye’de iken, başrolünde eşini de oynattığı ilk renkli film Salgın’ı çekmişti, 1950’lerin başında. Bu arada bir süre sonra ilk eşi ile 1952’de tekrar evlendi ve 12 yıl evli kaldılar.
 </p>
 <p>
  1958’de babası Hayri İpar, işlerini Ali İpar’a devretme kararı aldı. Ali İpar’ın, iş hayatında çok hızlı yol almaya başlaması babasını da tedirgin ediyordu. Ve 27 Mayıs’ta duvara tosladı!
 </p>
 <p>
  Yıllar önce Emin Çölaşan’a verdiği bir röportajda içini döken Ali İpar, 1973’ten sonra aralıklarla döndüğü Türkiye’de milletvekili de olmak istedi. Bu isteği ilk defa 1957’de belirmişti. O zaman aday olmak istediğinde Cumhurbaşkanı Celal Bayar, “Çok gençsin. Henüz bir tecrüben de yok.” diyerek onu veto etti. 1977’de ise bu sefer, kendisinden üç gün sonra 17 Haziran 2015’te vefat eden Süleyman Demirel veto edecekti onu. 1983’te emeline bu kez Anavatan Partisi’nden İstanbul adayı olarak ulaşmak ister. Turgut Özal, teklifine cevap dahi vermez. Tek çaresi kalır, bağımsız aday olacaktır. O isteği de Cumhurbaşkanı Kenan Evren’in vetosuna takılır.
 </p>
 <p>
  <img alt="" src="http://web.archive.org/web/20160304095352im_/http://medya.aksiyon.com.tr//aksiyon/2015/06/30/569546.jpg "/>
 </p>
 <p>
  İpar ilesinin fertleri böyle hayatlar yaşamıştı ama onları Türkiye’nin gündemine, iş hayatındaki atılımları ve kazanımları ile sokan şüphesiz ailenin reisi Mehmet Hayri İpar’dı. O doğduğunda ailesi Mudanya Mütarekesi’nin imzalandığı evde kiracı olan Mehmet Hayri Rüştü, ilk-orta öğrenimini burada tamamladı. İstanbul’da idadiden sonra Harbiye’yi başarıyla bitirip subay oldu. Bu arada hukuk eğitimi de aldı. Sonrasında kendi isteğiyle yüzbaşı rütbesinde iken ordudan emekli oldu. Bundan sonra müteşebbis tarafı öne çıkmaya başladı ki yeni Türkiye’nin de onun gibi isimlere ihtiyacı vardı, tıpkı Vehbi Koç’lara olduğu gibi. Adı Atatürk’ün müteahhidine çıkacak şekilde işler aldı. Türkiye’nin ilk şeker fabrikalarında da onun ve arkadaşlarının imzası vardı. 1925’te, bacanağı Kazım Taşkent ve Şakir Kesebir ile birlikte İstanbul ve Trakya Şeker Fabrikaları’nı kurdu. İşleri yolunda gidiyordu. 1931’de, eski İstanbul Belediye Başkanı Cemil Topuzlu’nun Kadıköy Çiftehavuzlar’daki köşkünün sahibi oldu. Denize nazır köşk sonradan İpar Köşkü olarak bilinecek, ailenin başına üst üste gelecek felaketler neticesinde Banker Kastelli namlı Cevher Özden’e satılacaktı. Gel gör ki köşk, Kastelli’ye de yâr olmayacaktı. İpar ailesi, zamanla Mısır Apartmanı başta olmak üzere daha pek çok mülk edinecekti.
 </p>
 <p>
  Bir zamanlar cemiyet hayatının aranan isimlerinin başında gelen İparlar, yaşadıkları felaketler yüzünden ve Ali İpar’ın da Brezilya’da vefat etmesiyle bir dönemin ünlü ailesi olmalarına rağmen Türkiye’nin ‘kayıp aileleri’ arasında yerlerini çoktan alacaklardı!
 </p>
</div>


Kaynak: [www.aksiyon.com.tr](http://www.aksiyon.com.tr:80/portreler/kayip-aile-iparlar_551421), [web.archive.org (arşiv bağlantısı)](http://web.archive.org/web/20160304095352/http://www.aksiyon.com.tr:80/portreler/kayip-aile-iparlar_551421)
