# Suriçi’nde hoşgörülü bir hayat

*Cemal A. Kalyoncu 2013.01.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Laleli’de doğdu, Hırka-i Şerif’te öldü, hayatı İstanbul Suriçi’nde geçti. Hoşgörü mesajları verdikçe kendi mahallesince baskı altına alınan ‘tavizsiz bir Atatürkçü’ idi.
  </font>
 </div>
 <div id="newsText">
  <font class="detail-text">
   <p>
    Bir fotoğraf, insanın hayatını bu kadar mı değiştirebilir? O fotoğrafın hikâyesini herkes biliyor artık. O fotoğraftan sonra, mahallesinden öyle böyle değil, bayağı baskılar görür. Kendi gazetesi Cumhuriyet’ten çok ciddi tepkiler alır. Aleyhinde kampanyalar başlatılır. Atatürkçülüğü sorgulanır. İşi ‘döneklik’ suçlamasına kadar vardıranlar olur. Üzerine böylesine çirkin bir şekilde gelinmesini yazılarında da dile getirmek zorunda kalır: “… öylesine seviyesiz suçlamalarla, utanç verici karalamalarla karşılaştım ki bunlar karşısında susmak, yapılan suçlama ve karalamaları kabul etmek anlamına çekilebilirdi.”
    <p>
     Aslında Mustafa Toktamış Ateş’in gayesi basitti: “Beğensek de beğenmesek de bu toplumda bizden çok farklı düşünen insanlarla bir arada yaşamak zorundayız.” Bütün bu olanlara rağmen kendisine yapılanları umursamamaya çalışmıştı yine de.
     <p>
      Onun için her şey 24 Ocak 1993’te Uğur Mumcu’nun suikasta uğramasıyla başlamış, Mumcu’nun yerine İlhan Selçuk’un daveti ile Cumhuriyet’te yazmaya koyulmuştu. Hatırlanacağı gibi Mumcu suikastı hedefine ulaşmış, sol ve Kemalist çevreleri uyarıcı etkisi olmuştu. Böyle bir iklimde Cumhuriyet’in yazar kadrosuna ikame edilen ‘tavizsiz’ Atatürkçü Toktamış Ateş rüzgârının kısa sürede Türkiye’yi sarması da şaşırtıcı değildi aslında. Veriler de bunu gösteriyordu. Mesela, 1994’te 200’ün üzerinde konferans vermiş, panele katılmış ve TV programlarına çıkmış, gazetelerde röportajı yayımlanmıştı. Bunları bir de haftada 20 saatlik ders yükü olduğu bir zaman dilimine sığdırmıştı. Bu talep 1995’te biraz gerileyip 160’a inse de Toktamış Ateş’e, Atatürkçü Düşünce ve Çağdaş Yaşamı Destekleme Dernekleri, Halk Evleri ve okullar başta olmak üzere gelen taleplerin ardı arkası kesilmiyordu. ‘İşin tadı kaçmıştı’ ona göre. Yine de inandıklarını anlatmak hoşuna gidiyordu. Öte yandan birileri de onun bu yakaladığı rüzgârı kendi gemilerini yürütmek için kullanmak niyetindeydi; Uğur Mumcu ve diğer suikastlarda olduğu gibi. Önce bir gözdağı vermek istediler ona… 1994 yılıydı. Beşiktaş’taki Kabalcı Kitabevi’nde imza günü vardı. İmza programı bittikten sonra, polise bir ihbar geldi. Yapılan aramada düzeneğe sahip bir bomba bulunmuştu ama polisin açıklamasına göre etkisiz bir düzenekti. Ne zaman patlayacağına dair ipucu da bulamamıştı polis. Ateş, daha önce hiç tehdit almamıştı. Ama olayın ne anlama gelebileceğini iyi yorumlamıştı: “Bu karanlık örgütün kimin emrinde olduğunu teşhis edemiyorum; ama amaçlarının Türkiye’nin mutluluğu olmadığından eminim.” Ateş, birilerinin yine ‘İslamcı’ avına çıkacağını bildiğinden olsa gerek, “Bu hareketin, Türkiye’de İslamcı kesimin büyük bir bölümünce de tasvip edilmediğini biliyorum.” diyecekti. 12 yıl korumayla dolaşması bu olay sonrası başlayacaktı: “Korku yaşadım, yaşamadım desem yalan olur.”
      <p>
       Yine bu dönemde Şanar Yurdatapan’ın teklifiyle bir projeye imza atacaktı Toktamış Ateş. Eski öğrencisi Abdurrahman Dilipak ile Kanal 6 televizyonuna, zıt görüşlerde de olsa ‘birlikte yaşayabilmenin yollarını arama adına’ 2x2 adında bir program yaptı. Türkiye’de, 1960 ve 70’lerde olduğu gibi öğrencilerin yeniden sahne almasını isteyen birilerinin planlarını bozmak niyetindeydiler. Ateş, 1995’te Zaman Gazetesi’nde bir yazı da kaleme almış, ‘hoşgörüyü’ savunmuştu yine. Bu program ve genelde takındığı tavır bilindiği için Gazeteciler ve Yazarlar Vakfı ‘1995 Hoşgörü Ödülü’ne Toktamış Ateş’i layık bulmuştu.
      </p>
      <p>
       <img alt="" height="335" src="http://web.archive.org/web/20140125163203im_/http://medya.aksiyon.com.tr/aksiyon/2013/01/28/toktamis-ates-33.jpg">
        1996’da tertiplenen ödül töreninin sonunda, sahnede hep birlikte çekilen ve Fethullah Gülen Hocaefendi ile hoşgörü adına el ele tutuştuğu ‘o fotoğraftı’ Toktamış Ateş’in hayatını değiştirecek olan. Bırakın hoşgörü ortamını, hoşgörü kelimesi dahi bazılarının dengesini bozmuştu, nedense. Mesela, Milliyet’te, ödülün verildiği günlerde, ‘hoşgörü kavramının tüylerini diken diken ettiğini’ bile yazabilecekti tanınmış bir köşe yazarı. Toktamış Hoca, artık kendi mahallesinde sürekli hedefti. Ta ki 19 Ocak 2013’ün ilk saatlerinde ölümüne kadar…
        <p>
         Aslında babası Ahmed Ateş hakkında bilgi sahibi oldukça, Toktamış Ateş’in, gençliğinde bir dönem de olsa Maocu olup sonrasında sol kulvarda yürümesini anlamak zorlaşıyordu. Yine aynı sebeple, onun hoşgörüye neden bu kadar yatkın, ılımlı, bildik Kemalist çizginin dışında farklı bir yüze sahip olduğunu anlamak da o derece kolaylaşıyordu aslında. Onun için, işe kendisinden önce babasından başlamak gerekiyor.
         <p>
          <strong>
           Toktamış, ‘durmuş’ demek
          </strong>
          <p>
           Arap-Fars filolojisi profesörü Ahmed Ateş, muhtemelen vefat etmiş bir kardeşinin yerine ikame edildiğinden, nüfusta 1911 yazmasına rağmen gerçekte 1917’de, bugün Gaziantep’e bağlı Ağcaköy’de dünyaya gelmişti. Onun doğduğu yıllarda Ağcaköy’ün de bağlı olduğu Karkamış, önce Urfa’ya bağlı Birecik’e, sonra da Antep’e bağlı Nizip’e eklenmiş ve 1990’da ilçe olmuştu.
           <p>
            Ahmed Ateş’in memleketi burası değildi aslında. Babası Ateşzade Mustafa Bey’in işi sebebiyle orada bulunuyordu aile. Aslen Konyalı olan Ateşzade Mustafa Bey, kara ve demiryolu müteahhitliği yaptığı için sürekli dolaşım hâlindeydi. Toktamış Hoca’nın adını aldığı Mustafa Bey, Şam’da bulduğu, tek kelime Türkçe bilmeyen Arap kökenli İrfan Hanım’la birleştirmişti hayatını. Mustafa Bey vefat edince de İrfan Hanım, beş çocuğuyla Konya’ya yerleşmiş, kocasından kalanları satarak çocuklarını okutmuştu. Ahmed’in dışındaki Mehmed ve Mahmud mühendis, Mustafa edebiyat öğretmeni, Yadigar da mikrobiyolog olmuştu.
            <p>
             Talebelerinden Prof. Dr. Nihad M. Çetin’in yazdığı biyografiye göre Ahmed Ateş, babasının işi sebebiyle Adana, Pazarcık ve Maraş’taki ilk eğitiminin ardından, orta tahsiline Malatya’da başlamış, Konya Lisesi’nden mezun olmuştu. 1935’te İstanbul Yüksek Öğretmen Okulu’na giren Ateş, bu mektebin talebesi olarak İstanbul Üniversitesi Türk Dili ve Edebiyatı Bölümü’ne başlamıştı. Çalışkanlığı sayesinde o bölümün dersini veren Prof. Dr. Hellmut Ritter’in dikkatini çekmiş, o da Ateş’i, daha tahsilini bitirmeden yardımcısı seçmişti. 1939’da mezun olunca da aynı kürsüde asistan oldu. Edebiyat Fakültesi’nde 1940’tan itibaren İslam Ansiklopedisi’nin neşri için kurulan komisyonda yer aldı. Vefatına kadar mesaisinin yarısını buraya veren Ateş, 1961’de komisyon başkanlığını üstlenmişti.
             <p>
              1943’te doçent olan Ateş, 1938’de gayr-i resmî olarak kurulan Şarkiyat Enstitüsü’nün yol almasında çalışmaları ile Ritter’in yanındaydı hep. 1947’de, Ritter’in gayretleri ile kurulan Milletlerarası Şark Tetkikleri Cemiyeti’nin kurucuları arasında Fuad Köprülü, Adnan Adıvar gibi isimlerle beraber o da yer aldı. Bu alanda yurtdışında düzenlenen kongrelerde müsteşrikler adına Türkiye’yi temsil eden Ateş, 1952’de Bağdat’ta ve 1953’te Tahran’da yapılan İbn-i Sina’nın 1000. ölüm yıldönümü programlarına da katıldı. Yazdığı eserlerle edebiyatına katkılarından dolayı İran’ın madalya verdiği Ateş, 1955’te de Arap dili ve edebiyatı üzerindeki çalışmaları dolayısıyla Suriye-Arap Akademisi’ne girdi. İstanbul Fetih Derneği’nin çalışmaları ile 1954’te kurulan İstanbul Enstitüsü’nün müdürlüğüne seçildi. Uzun yıllar gayr-i resmî bir müessese olan Şarkiyat Enstitüsü’nü 1962’de bir kimliğe büründürüp ölene kadar buranın müdürlüğünü yürüttü. Uluslararası toplantılara Türkiye adına iştirak eden Ateş, sayısız makale ve pek çok kitaba imza attı.
              <p>
               Onu tanıyanlar çok çalışkan, bu yüzden dinlenme ve kendini düşünmeye imkân bulamamış, daima memnun ve hiçbir şeyden şikâyet etmeyen, her zaman güler yüzlü hâlini öne çıkarıyordu. Bu özelliklerini oğlu Toktamış Ateş de taşıyordu. Yorulduğunu ve hastalığını bile çok çalıştığından fark edememişti belki de. Bu şartlar altında Regaib Kandili olan 20 Ekim 1966 Perşembe günü kalp damarları sertleştiğinden kalp krizi sonucu hayata gözlerini yummuştu.
               <p>
                Türkiye’de Arap ve Fars filolojileri çalışmaları ile mihenk taşlarından olan Ahmed Ateş, 1940’ta, fakülteden sınıf arkadaşı Fikret (Özyurt) Hanım’la evlenmişti. Fikret Hanım, 1918’de Mekke’de dünyaya geldiği anda, Makedonya’da mülazim-i sani, yani teğmen olan babası da şehit düşmüştü. Bunun üzerine eşi, çocuklarını da alarak memleketi İzmir’e yerleşti. Tevfik Fikret’ten mülhem Fikret adını verdikleri Toktamış Ateş’in annesi, İzmir Kız Lisesi’nin ardından edebiyat fakültesinde eğitime başlayınca Ahmed Ateş ile yolları kesişecekti. Evlendikten sonra Ahmed Ateş, ikisinin fakültede fazla olduğunu söyleyince Fikret Hanım, lise öğretmenliğini tercih etti. Evliliklerinden ilk çocukları, serbest avukatlıktan emekli olup kardeşinden 17 gün önce vefat eden Bahattin Ertunga, 1942’de doğdu. Mustafa Toktamış ise 4 Nisan 1944’te, Laleli’deki Mesihpaşa Caddesi’ndeki evlerinde gözlerini açtı dünyaya.
                <p>
                 Toktamış, isminin manasını babasına sorup sormadığını hatırlamıyordu ama anlamını daha sonra kendiliğinden öğrenecekti. Tatarca’da ‘tokta’ ‘dur’, ‘toktamış’ da ‘durmuş’ demekti. Gazeteci Mehmet Gündem’in Gündem’e Özel programında anlattığına göre, Toktamış isminin iki yerde geçtiğini biliyordu. Birincisi, Altınordu Hükümdarı ünlü bir Toktamış Han vardı ki Timur’u mağlup etmiş bir kumandandı. İkincisi de Halide Edip’in Sinekli Bakkal’ında geçen bir isimdi: “Zannederim onun etkisiyle konmuş bu isim.”
                 <p>
                  <strong>
                   Yaşar bu etleri yiyebiliyor mu?
                  </strong>
                  <p>
                   O zamanın Laleli’si orta sınıfın yaşadığı bir yerdi Toktamış’a göre. Karı-koca çalışan iki devlet memurunun evinde orta hâlli bir hayatları olmuştu Ateş ailesinin. Mahallenin ilk telefonu, buzdolabı onların evine gelirdi mesela. Dolayısıyla çok ciddi hüzünler yaşasa da yokluklar yaşamamıştı Toktamış. Duygusal biriydi. Mahalle kavgaları, çocukluk anıları arasında yerini almıştı. Mesela, daha fakir ailelerin oturduğu Nişanca’dan Yaşar diye bir arkadaşı ile bir gün kavgaya tutuşmuştu okulda. Ve o gün Yaşar’ı altına almıştı. Bunu gelip evde anlattığında babasının söylediği söz, hayatı boyunca yolunu çizen sözlerden biri olacaktı: “Babam, ‘İyi, güzel olmuş!’ dedi. Et falan yiyorduk yemekte. ‘Acaba Yaşar bu etleri yiyebiliyor mu?’ dedi. Nasıl böyle yumruk inmiş gibi oldum. Hem sevincim yarım kaldı, hem Yaşar’ı düşündüm. Fukara çocuğuydu.”
                   <p>
                    Laleli’den sonra Aksaray, Sultanahmet, Fındıkzade’de geçirir hayatını Ateş. Ömrünü de Hırka-i Şerif Mahallesi’nde tamamlar. O yüzden, bir söyleşisinde, hatıralarını yazmaya başladığını, kitabın adının da “Suriçi’nde Bir Yaşam” olacağını söylemişti.
                    <p>
                     Annesi daha dominant olmasına rağmen Toktamış’ın üzerinde babası kadar etkisi yoktu. Ev ortamı, disiplinli dense de bazı ritüelleri olan bir hayattı onun için: “Bayram sabahları ailenin erkekleri namaza giderdi. Sonra simit alınır, bayram kahvaltısı edilirdi. Bu çok hoş bir şeydi. Ben bunu günümüzde de yapmaya çalışıyorum. Bayramları bir seyahat vesilesi yapanlara da kızıyorum doğrusunu isterseniz.”
                     <p>
                      9-10 yaşlarında iken babası ile bayram namazlarına giden biridir Toktamış Ateş. Hatta mahallenin çocukları ile beraber teravihlere de gider. Söylediğine göre bu, akşam çıkmak için bir bahanedir onun için. Sonrasında, 15-16 yaşlarında bir inkâr dönemi başlar. Yine Gündem’e Özel’deki açıklamalarından alıntılayalım: “Bir gün ‘Babacığım ben yarın namaza gelmek istemiyorum!’ dedim. Babam da ‘Oğlum’ dedi, ‘İnanmak, inanmamak ayrı bir şey. Sen inancını sorguluyorsun galiba. Ama ben yaşadığım sürece lütfen benimle gel namaza.’ ‘Tabii babacığım’ dedim ve gittik.”
                      <p>
                       Ondan sonra Toktamış Ateş’in düşünceleri de değişir, söylediğine göre inançlarını da yeniden kazanmaya başlar. Neden git-gel yaşadığı konusunu ise muhtemelen ölüm sonrası dönemi merak etmesiyle açıklar: “Yani bir cennet cehennemin varlığı veya yokluğu... Yeni yeni felsefe okumaya çalışıyorum. Hani birtakım ateist düşünürleri okuyorum. Sonra biraz daha ilerleyince, yani dinin hem bir siyasal kurum olarak önemi hem verdiği mesajların değeri ve önemi… Bunları insan öğrenince de tekrar geri dönüyor.” İki sene sürer onun bu dönemi. Üniversitede solculuğuna rağmen cumalara da gider yine. Ateş, hayatının son dönemlerindeki sağlık sorunları sebebiyle bayram namazlarına gidemese de cami sohbetlerini özlediğini söylüyordu.
                       <p>
                        İnsanların sadece ilerici-gerici diye adlandırıldığı yıllarda Ateş ailesinin evine gelen gidenler çoktu. Toktamış, bunların içerisinde en çok Behçet Kemal’in heyecanından, Mükrimin Halil Yınanç’ın hafızasından etkilenmişti. Üniversitede de İdris Küçükömer’in etkisinde kaldığını düşünüyordu. İlkokuldan sonra Tezer Özlü gibi arkadaşlar edineceği Avusturya Lisesi’nin orta kısmına devam eden, lisenin ikinci sınıfında ise Vefa’ya geçen Ateş, 1962’de mezun olacağı burada Kıbrıs mitingi gibi mitinglere katılır evvela.
                        <p>
                         Şiir de yazmaktadır bu yıllarda. Hatta Türk Dili Dergisi, yayımladığı iki şiiri için ona yirmişerden kırk lira bile gönderir, 1960’ta. Edebiyata meraklıdır. Düzlem diye de bir dergi çıkarırlar. Üniversite eğitimi için önüne üç seçenek çıkar. Kaymakam olmak için Siyasal’ı düşünür önce. Fakat aynı imkânı iktisat bölümünün de sağladığını öğrenince oraya yönelir. Ama o sırada iktisat, Alman filolojisi ve iki yıllık gazetecilik enstitüsünün de sınavlarına katılır. Babasına da danışır ama kararı kendisi verip İktisat’ta, 1962’de üniversiteli olur. Üniversitedeki politize duruşunu “Ciddi bir devrimciydim.” diyerek anlatır sonraki yıllarda. Bu ciddi devrimciliği onu Maocu çizgiye kadar götürür. Bu dönemlerde Sansaryan Han’a davet edilmişliği de bulunan Ateş, İktisat Fakültesi son sınıfta iken yol ayrımına gelir: “Cemiyetçilik yapıyordum. Siyaset mi yapacağım, kariyer mi? Kararımı verdim, kariyer yapacaktım.”
                         <p>
                          Ortaokulda basket oynayan, Vefa ve Beşiktaş’ı tutan, askerliğini de 30 yaşında piyade yedek subay olarak yapan Ateş, 27 Mayıs 1960’ı diğerlerinden ayırarak bir ‘devrim’ olarak değerlendirir, hayatı boyunca. Babasını kaybettikten bir sene sonra, 1967’de, İstanbul Üniversitesi Uluslararası İlişkiler Bölümü Siyasal Tarih Kürsüsü’ne asistan olarak atanan siyasal bilimci Ateş, 1969’da Kuruluş Dönemi Osmanlı Toplumunun Siyasal Yapısı tezi ile doktor, ‘Demokrasi Teorisi’ tezi ile de 1974’te doçent olur. 1982’de profesör olan Ateş, ABD ve Almanya’daki üniversitelerde de bulunur.
                          <p>
                           <strong>
                            47 yaşında baba oldu
                           </strong>
                           <p>
                            1974’te ilk evliliğini bir akademisyen olan Nezhun (Gören) ile yapıp 7 yıl sonra boşanan Toktamış Ateş, 1987’de de yine bir akademisyen ile, asistanı olan Nevin (Yurdsever) ile birleştirir hayatını. Ailede ortalama ömür 50 yıl diye düşündüğünden uzun yıllar çocuk sahibi olmayan Ateş, 47 yaşında, 1990’da bu korkularla kızı Ayşegül’ü kucağına alabilir ancak.
                            <p>
                             1980’e kadar Harp Akademilerinde ders veren, Kemal Alemdaroğlu’nun baskısı ile İstanbul Üniversitesi’nden ayrıldıktan sonra Bilgi Üniversitesi kurucuları arasında yer alan, 35 kitaba imza atan, 13 yıl yazdığı Cumhuriyet’ten, yazılarına sansür uygulandığı için istifa eden, sadece Bugün’den teklif aldığı için 6 yıl boyunca burada yazan Ateş, kırgınlık biriktirmeyen tavizsiz bir Atatürkçü olarak kendini anlatır hep: “Yarının garantisi yok ama; düşüncelerimle, inançlarımla, yaşam biçimimle; dün ne idiysem bugün de oyum. Kimilerinin gözünde farklı bir konumda olmamın nedeni;  dönmüş, düşüncelerimi değiştirmiş olmam değil; benim gibi düşünen çok saygıdeğer kimi isimlerle birlikte ‘hoşgörü ortamı’ oluşturma konusundaki gayretlerimdir.”
                             <p>
                             </p>
                            </p>
                           </p>
                          </p>
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </img>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-34702-suricinde-hosgorulu-bir-hayat.html), [web.archive.org (arşiv bağlantısı)](http://web.archive.org/web/20140125163203/http://www.aksiyon.com.tr:80/aksiyon/haber-34702-suricinde-hosgorulu-bir-hayat.html)
