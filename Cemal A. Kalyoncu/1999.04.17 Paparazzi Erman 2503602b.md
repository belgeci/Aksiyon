# Paparazzi Erman

*Cemal A. Kalyoncu 1999.04.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Erman Yerdelen, kamuoyunda THY Yönetim Kurulu Başkanlığı hariç bürokraside görev almamasına rağmen daha çok bürokratik bir kişilik olarak bilinir.
  </font>
 </div>
 <div id="newsText">
  <font class="detail-text">
   Türkiye'de okuyarak maden mühendisi olan ilk kuşak bir madencinin oğlu olan Yerdelen, (Bu soyadı da babasının madenci olmasından kaynaklanıyor. Babası Zeki Nedim, soyadı kanunu çıkınca madenci, yeri delen anlamında Yerdelen soyadını alıyor) aslında bir işadamı. Erman Yerdelen annesi Asiye Nebahat tarafından Harbiye Nazırı Cevat Paşa'nın torunu. Ama kaçıncı kuşaktan olduğunu bilmiyor. Yerdelen'in bir kimliği daha var. O aynı zamanda eski bir gazeteci. 1953'te Son Saat gazetesinde voleybol yazıları yazan Yerdelen, 1959 yılında eğitim için Almanya'ya gider. Burada Marx ve Engels gibi kişilerin fikirlerine yönelir. Ama kısa zamanda bu fikirlerin kendisine ters geldiğini düşünür, vazgeçer. 1963'te Türkiye'ye döner dönmez Malik Yolaç'ın Akşam gazetesinde 'paparazzilik' yapar. Evet o devirde paparazzi lafı yoktur ama yaptığı işin bugünkü karşılığı paparazziliktir: "Akşamları ecnebiler çalışırdı İstanbul'un gece kulüplerinde. Oraları gezer röportajlar yapardım. Bazen isimli bazen isimsiz çıkardı haberlerim." Ama babası Zeki Nedim onun gazeteci olmasını istemez, tıpkı siyasete bulaşmasını istemediği gibi. Yerdelen'in siyasi kimliği hayatında uzun bir döneme yayılacağı için, onun Demirel'lere, Cindoruk'lara yaklaştıran bu kimliğini sonraya bırakalım. O hem siyasette hem de gazetecilikte babasının yapma dediklerini yapmış olur: "Babam baktı ki biz gene gazeteciliğe kayıyoruz. Bana, ya git doğru dürüst oku ya da git iş yap dedi. Ben bu sefer üniversiteyi bitiremezsem yedek subay olamayacağım diye düşündüm ve okumayı seçtim."Derken İstanbul Üniversitesi İktisat Fakültesi'ne gider. Hocası Ali Nail Kubalı ile geçinemez. Geçinememe sebebi hocanın çıkarmış olduğu fasikülleri para verip satın almaması. Hocası iki soruyu Yerdelen'in 'iş ticari bir yere oturuyor' diye satın almadığı fasiküllerden sorunca "Baktım bu gene bırakacak beni. Benim de kalmaya tahammülüm yoktu." Yerdelen sene sonunda okuldan ayrılır. İktisadi Ticari İlimler Fakültesi'ne gider, 1966'da mezun olur. Sonrasında 'kendisine bir miktar sahip çıkılması ile', bugünkü tabiriyle 'torpille' Gölcük'te askerliğini yapar, 196768'de deniz yedek subayı olarak.
   <br/>
   <br/>
   Başta da dedim ya Yerdelen gazeteci, işadamı, siyasetçi olmasına rağmen kamuoyunda biraz bürokrat gibi bir rüzgar estirir. O da bugün Cavit Çağlar, Kamuran Çörtük kadar eski AP, DYP Genel Başkanı, bugün Cumhurbaşkanı olan Süleyman Demirel'e yakındır ama, Yerdelen işadamı kimliğini geçen sürede 'yanında taşımamayı' başarır: "Ben diğer işlerle ilgilendiğim zaman işadamı kimliğimi ortaya koyarak pek iş yapmıyorum."
   <br/>
   <br/>
   Yerdelen'in siyasete bulaşması o zamanlar Tercüman'da olan gazeteci arkadaşı Rauf Tamer sayesinde olur. Tamer, ona AP'nin basın propaganda işini yapmasını önerir. Barlas Küntay ve Hüsamettin Cindoruk'un yanına gider 1977'de. 1979'daki senato ara seçimlerinde Demirel'in kitaplarını yazan Uğur Gümüştekin'le beraber Adalet Partisi'nin bütün Türkiye çapındaki propagandasını hazırlar. İstanbul'da Hayat diye bir gazete çıkarırlar. Türkiye'de ilk defa teleks ve telefonla propaganda yaparlar. Ve AP 1979'da bu seçimleri 'takır takır' alır. Trakya'da 'Bej bej bej' sloganlarıyla karşılanan AP, beş bölgede de seçimleri lehine çevirir. Meşhur 'bej bej bej' hikayesi...
   <br/>
   <br/>
   Yerdelen, AP seçimleri alınca babasının yanına döner: "Benim işim bitti. Ben de işimin başına döndüm." Ama Demirel'in yanından hiç ayrılmaz: "12 Eylül İhtilali'nde Kuzguncuk'ta oturuyoruz. Köprüden sesler geliyor. Bakanlar Kurulundakilerin hepsi arkadaşımız. Birini aradım. 'Ne oluyor?' diye sordum. Telefon kesildi. Öbürünü aradım. O da kesildi. Demirel'i aradım Güniz Sokak'ta. Bağlamadılar. Ben hüngür hüngür ağlamaya başladım..." 12 Eylül'den iki gün sonra Süleyman Demirel'in kayınbiraderi Ali Şener'le beraber onu Hamzakoy'da ziyarete gider. Kendi deyimiyle "Sokaklarda sürüne sürüne, başarı için her türlü riski göze alan" Erman Yerdelen 1991 seçimlerinde aday olur, İstanbul'da 'baraja' takılır, kazanamaz. 1993'te ise DYP GİK üyeliğinden ayrılır. Bugün sadece DYP Kongre üyesi olarak siyasetin biraz uzağına düşer, ama yine de "Birşey istemiyorlar" demesine rağmen kendisinden istenecekleri "yapmaya hazırdır."
   <br/>
   <br/>
   Çamlıca Tepesi'nin sahiplerinden
   <br/>
   <br/>
   Ailenin tek çocuğu olarak 30 Ağustos 1938'de İstanbul Nişantaşı'nda doğan Erman'ın dedesi Nedim Bey, Osmanlı ordusunda binbaşıdır. 1909'larda Karadeniz'de bir harbe gider. Gidiş o gidiş... Bir daha geri dönmez. Böylece beş yaşındaki Erman'ın babası Zeki Nedim ve ablası Sıdıka yetim kalır. Erman'ın babaannesi Berire Hanımdır. Berire Hanım Fatih Sultan Mehmet'in hocalarından Eyvas Fakir'in torunudur. (İstanbul'daki Çamlıca Tepesi Erman Yerdelen'in de üyesi olduğu Eyvas Fakir Vakfı'nındı. Ama vakıf yetkilileri zamanla Çamlıca Tepesi'ni elden çıkarırlar.) Berire Hanım'ın babası da Osman Paşa'dır. Kadıköy Yeldeğirmeni'ndeki Osmanağa Camii'ni yaptıran odur. Cami için "ailemizin kalıntılarıdır" diyen Erman Yerdelen, babaannesi zamanında gittiği bu mekanlara 'epeydir gidemez.' Neyse, kocası savaşa gidip geri gelmeyen Berire Hanım bir süre sonra İstanbul'a gider. Zeki Nedim'i okutmak için elde ne var ne yok satar. Eldekiler bitince sıkıntılı yıllar başlar. Zeki Nedim 'leyli meccani', yani parasız yatılı sınavını kazanır ve ortaokul ikinci sınıftan itibaren Galatasaray Lisesi'nde okumaya başlar. Sonra yeni kurulan Yüksek Maden Mühendis Mektebi'ni de yine parasız yatılı okur Zonguldak'ta. Burada asistan olarak kalır, Cumhuriyetin ilanından sonra da ocakların Türkiye Cumhuriyeti'ne devrinde görev alır. Ardından burada ikinci müdürlüğe kadar yükselir ama, emekliliğine birbuçuk yıl kala, 1950'de DP iktidarı tarafından müşavir olarak atandığı için memuriyet görevinden istifa eder. Bu arada küçük Erman da, 1945'te Mithat Paşa İlkokulu'na, orta ikinci sınıfa kadar da Zonguldak'taki Çelikel Lisesi'ne gider. Hem de hergün elli kilometrelik yolu kamyon sırtında katederek. Aile sonrasında İstanbul'a gelir. Erman 1951'de Nişantaşı Ortaokulu'nda, ardından Beyoğlu Erkek Lisesi'nde birer sene okur. Anadolu'dan yeni gelmiş olmanın 'şaşkınlığını' henüz atamamıştır. Sonra 1957'de mezun olacağı Işık Lisesi'ni bitirir. Erman, ilkokuldaki arkadaşları Prof. Dr. Emre Gönensay'ın hanımı Aylin, Sibel Tanberk (Bugün Boğaziçi Üniversitesi'nde profesör), Asaf Güneri'nin (Zonguldaklı ünlü armatör) yanında İstanbul'daki eğitimi sırasında da yeni arkadaşlar edinir. Gazeteci Demir Feyizoğlu, yine gazeteci Yalman Akdağ bunlardan birkaçıdır.
   <br/>
   <br/>
   Babası Koç'a danışman
   <br/>
   <br/>
   Baba Zeki Nedim Bey, önce Vehbi Koç'a, ardından da geçenlerde vefat eden TÜSİAD eski Başkanı Ali Koçman'ın babası Sıtkı Koçman'a madencilik konularında danışmanlık yapar. Zeki Nedim daha sonra danışmanı olduğu Tatko'yla beraber iş yapmaya başlar. Galip Kardam'la Karyer'i kurar. Müteahhitliğe soyunur. Sarıyer Barajı'nın tünelini ve Kırıkkale Silah Fabrikası'nı yapar, 1952 ve sonrasındaki yıllarda. Kendi özel imkanları ile Keşan ve Çanakkale'de madencilik yapar. Linyit ve demir madeni arar. Maddi imkansızlıklar yüzünden başarılı neticeler elde edemez. Erman da babasının yanından ayrılmaz. Babası nereye giderse o da peşindedir: "Babam insanı serbest bırakmazdı. Ankara'ya gidiyoruz, Keşan'a, Nallıhan'a biçerdöver satmaya gidiyoruz. Sen de gel." 1954'lerden itibaren sadece yazları, 1965'lerden sonra da fiilen babasıyla beraber iş hayatının içinde bulur kendini. Tatko, Karyer, Satko, BMS gibi şirketleri kurar veya ortak olur.
   <br/>
   <br/>
   Merve ile Safa arası 10 yıl
   <br/>
   <br/>
   Bu yıllarda yukarıda da bahsettiğim gazetecilik, üniversite, askerlik ve evlilik peşi sıra gelir. Okulda tanıştığı Mevhibe (Ünverdi) ile evlenir 1968 yılında. Mevhibe Hanım, zamanında Babıâli'de Ali Naci Karacan ve Sedat Simavi'nin gazetelerini dağıtan gazete dağıtım şirketi sahibi Fazıl Ünverdi'nin kızıdır. Fazıl Bey, önce kızı Mevhibe'yi Erman'a vermez: "Altımızda o zamanki şartlarda otomobil vardı. Durum bayağı iyiydi. Ama ben o aralar işsiz güçsüzüm. Dolayısıyla babası olmaz dedi." Ama sonra ikna olur. İki çocukları olur. Erman ve Mevhibe Yerdelen Umreye gider. Buradaki Merve ve Safa tepeleri, ailenin 1969 ve 1979'da doğacak olan iki kız çocuğuna isim kaynağı olur. Ailenin büyük çocuğu Merve, Erman Yerdelen'in şirketlerinde genel koordinatörlük yapıyor. Safa Begüm ise henüz Bilgi Üniversitesi'nde öğrencidir.
   <br/>
   <br/>
   Erman Yerdelen, gazetecilik yapmasını istemeyen babasının "Ya oku ya da iş yap" demesine rağmen hâlâ medyanın içinde bugün. THY Yönetim Kurulu Başkanlığı'ndan ayrıldığı 1996'dan itibaren çalışmaya başladığı Cavit Çağlar'ın grubunda Nuri Çolakoğlu ile beraber NTV'yi kurar. Babasının dolayısıyla kendisinin de dostu olan Ayhan Şahenk'in NTV'yi almasından sonra da NTV Haber Ajansı Yönetim Kurulu Başkanlığı görevine devam eder.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4963-37-paparazzi-erman.html), [web.archive.org (arşiv bağlantısı)](http://web.archive.org/web/20141107120855/http://www.aksiyon.com.tr:80/aksiyon/haber-4963-37-paparazzi-erman.html)
