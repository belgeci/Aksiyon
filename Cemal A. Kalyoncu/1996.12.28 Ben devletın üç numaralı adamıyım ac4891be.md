# Ben devletın üç numaralı adamıyım

*Cemal A. Kalyoncu 1996.12.28*

<font class="agenda2NewsSpot">
 "Simdi siz zannediyorsunuz Yekta Bey konuşmayı seviyor, uluorta herşeyi konuşuyor. Çünkü aleyhimde öyle yazılıyor.
</font>
<font class="newsDetail">
 Nerede kürsü görse asılan, nerede mikrofon görse sarılan bir adam değilim. Kıramadığım için konuşuyorum. Gene yazacak sizinkiler ama... Yalnız ekimde 79, kasım ayında 37 konuşma çağrısı aldım. Sadece dördüne gidebildim. Gitmesem alınıyorlar, gitsem istismar ediliyor. Siz de yazmıyorsunuz ki, yazmayacaksınız belki de, "Israrımızı kırmayarak kabul etti, konuşmak istemediği halde direnemedi bize derseniz alnınızdan öperim." Namuslu adamlar yalan söylemezler. Açık konuşan bir adamım. Ama beni tersinden gösteriyorlar."
 <br/>
 <br/>
 Yekta Güngör Özden Mayıs 1991'de Anayasa Mahkemesi Başkanı oldu. Başkanvekilliği yaptığı dönemde de Anayasa Mahkemesi Başkanı yerine Başkanvekili olarak Yekta Bey açıklamalarda bulunuyordu. Özden, bu durumu bugün, başkanın konuşmak istememesinin yanında "Konuşma yeteneğim var" diyerek açıklıyor. Ayrıca "Başkanın benim konuşmamda bilgisi vardı, veya onlar istiyor ben konuşuyordum" diyor.
 <br/>
 <br/>
 Anayasa Mahkemesi Başkanı Yekta Güngör Özden'in Başbakan Erbakan'la kesiştiği bir nokta var. O da, başbakan gibi medyanın çarpıtmalarından şikayetçi. Milliyet, Sabah, sağ basın, hepsi. Kendisi hakkında çıkan haberlerin yalan olduğunu söyleyen Özden, tekzip yayınlatamamaktan yakınıyor. Özden'le, özelleştirmeyi konuşmak amacıyla randevulaşıyoruz. Süremiz ne kadar? diye sorduğumuzda "Ben boş adam değilim" diyerek bize yarım saat ayırabileceğini belirtiyor. Ama, Türkiye'nin gündemi değişken ve yoğun olduğundan özelleştirme iptallerinin yanında Yüksek Askeri Şûra kararlarına, Anayasa Mahkemesi'nin 1980 öncesi üç darbe girişimini engellemesine kadar birçok konuyu konuştuk Özden'le. Hem de yarım saati 60 dakika kadar aşarak. Özden kamuoyunda 300 milyon maaş aldıklarının zannedildiğini, ama ellerine 103 milyon geçtiğini söylüyor. Eskiden milletvekillerinden daha çok maaş alırken şimdi onların çok gerisine düştüklerini belirtiyor. Özden'in, çalışma odasına girerken 100 üyeli bir vakıf kuracağını öğreniyoruz. Ama ısrarlarımıza rağmen vakfın faaliyet alanını bize açıklamıyor. "Sizi dosya konusu konuşmak için kabul ettim, herşeyi değil" diyor. "Ben 19 yıldır buradayım. 43. hukuk yılımda ve 65 yaşındayım. Anayasadaki ilkeleri, sosyal, laik, hukuk devleti... Bunları ben konuşmayayım da kim konuşssun? Hiç siz benim, inançlara, Hıristiyanlık, Musevilik ve  Müslümanlığa bir şey dediğimi, caminin, peygamberin, Allah'ın, Kur'an'ın, ibadetin, namazın, orucun aleyhinde konuştuğumu duydunuz mu? Ben bir yerde Atatürk ya da laiklik demişsem, hepsine küfretmişim gibi yalan yazıp saldırıyorlar. Bugün Özal'ı tabulaştıranlar var. Görevde olan kimilerini tabulaştıranlar var. Atatürk'ün öldüğünü bilmeyecek kadar akılsız mıyız biz?" diyen Özden'le, üçü hariç diğer tablo ve heykellerin kendisine ait olduğunu söylediği müzeyi andıran çalışma odasında görüştük.
 <br/>
 <br/>
   Sert konuşmalarınızla tanınıyorsunuz.
 <br/>
 <br/>
 Ben sert konuşmuyorum.
 <br/>
 <br/>
   Kamuoyu sizi böyle tanıyor.
 <br/>
 <br/>
 Yanlış.
 <br/>
 <br/>
   Konuşurken seçtiğiniz kelimeler kamuoyunun dikkatini çekiyor belki.
 <br/>
 <br/>
 Benim burnum anadan doğma, sonradan olma değil. Siz müracaat ettiğinizde kaç günde hangi bakanla röportaj yaptınız, bana söyler misiniz? Buraya bir günde geldiniz. Geçende aradınız, gelin dedim. Nerede benim sertliğim? Eve gidiyorum, televizyonda görüntünün yanında spiker konuşuyor. Hanım diyor ki sen bugün yine konuşmuşsun. Zavallı, zannediyor ki o ses benim sesim. Kimseye hakaret etmedim. Medyanın bir kesimini bir tür terör örgütü haline gelmiş, mafyalaşmış bir kesim olarak kabul ediyorum.
 <br/>
 <br/>
   Az önce kastettiğim, sert konuşma tarzınız buydu. Gazeteci olarak bir gazetecinin hangi cümleleri yazısında kullanabileceğini sezdiğiniz için sivri kelimeler kullanıyorsunuz belki.
 <br/>
 <br/>
 Yalan mı bunlar? Gayet dikkatli konuşuyorum. Anayasa Mahkemesi bugüne kadar taraf tutuyor diyemedi kimse. Şimdi sizin için bir yığın yalan yazsalar, düzeltmeseler, ikinci, üçüncü gün yalan yazsalar düzeltmeseler, kızmaz mısınız? İnsan değil miyim, taş mıyım ben? Hakaret ederek mi konuşayım sizlerle. Evsahipliği nezaketi gösteriyorum. Ama bu kadar eleştirmeyin. Siz basından memnun musunuz? Medya iyi mi çalışıyor? Eskiden gazeteciler bu kadar yozlaşmamıştı. 1952'de yazı işleri müdürlüğü yaptım. Vatan gazetesini bir yıl çıkardım. Kendi kitaplarım, dergilerim var. Göstersem dudaklarınız uçuklar, boyunuz kadar.
 <br/>
 <br/>
 Yalan yazıyorlar. Güven oylaması, Çekiç Güç, Olağanüstü Hal, bunları iptal etmeyip taraflı davransaydık bugünkü iktidar olur muydu? Bana söyleyin? O zamanlar beni göklere çıkaranlar bugün Meclis'te nasıl saldırıyorlar? Ne değişmiş ki?
 <br/>
 <br/>
   Peki eleştirilerin sizin üzerinizde yoğunlaşmasının sebebi nedir?
 <br/>
 <br/>
 Kimi duygusallıklar var, kimi çekememezlikler var, kimi kuşkular var. Hemen söyleyeyim beni bir siyasi hareketin başına geçecek zannediyorlar. Ben 77'de bakanlık önerisini, milletvekilliğini,  senatörlüğü reddettim. Ben devletin üç numaralı arabada oturttuğu bir adamım. Bir faninin bundan daha büyük bir şansı olamaz kendi mesleğinde. Ben niye geriye gideyim?
 <br/>
 <br/>
   Siyasete girmeyi kesinlikle düşünmüyor musunuz?
 <br/>
 <br/>
 Ben siyaseti sayarım, sevmem. Bin kere söyledim. Ben o zaman kabul etmemişim, şimdi niye edeyim kardeşim? O zaman sıradan avukattım, bir partinin baş hukuk müşaviri idim.
 <br/>
 <br/>
   Sizin siyasete gireceğiniz haberleri kimden çıkıyor peki?
 <br/>
 <br/>
 Benim Atatürk'ü ve laikliği savunmamdan kaynaklanıyor. Bir de siyasi bakımdan kendine rakip olacağımı zanneden aklıevvellerin telaşından kaynaklanıyor. Başka ne olur? Hırsızlığımı gördünüz mü? İçkimi, rüşvetimi duydunuz mu? Oyunumu, kumarımı duydunuz mu? Zamparalığımı, malımı, mülkümü duydunuz mu? Hadi söyleyin? 45 yıldır buradayım, varsa yazın.
 <br/>
 <br/>
 Ben partinin avukatlığını yaptığımda da particilik yapmadım. Benim avukatlık yaptığım CHP 20 yıl evveldi. 20 yılda köprünün altından çok sular geçti. Şimdi partilerin avukatları yok mu? Onlar siyasetçi mi oluyor? Ben Saadettin Bilgiç'in de avukatıydım, Cindoruk'un da. İnönü'nün de, Ecevit'in de avukatıydım. Ne olacak? Biz hırsızı savunuruz, hırsızlığı değil.
 <br/>
 <br/>
   Refahlı milletvekillerine söylediğiniz sözler tartışmalara yol açtı...
 <br/>
 <br/>
 Ben hiçbir milletvekiline hayvan ya da köpek demedim. Bu olay da yanlış.
 <br/>
 <br/>
   Bütün gazetelere yansıdı bu ama?
 <br/>
 <br/>
 Hayır efendim. Bir tek Taha Akyol yazmıştı. Taha Akyol da yanlı yaklaşır. Çünkü Taha Akyol, ben baro başkanı iken benim karşımda avukatlık yapmıştır. O da alıp yazıyor, kendisi duymamış. Diyor ki, Algan Hacaloğlu böyle böyle dedi. Demin dedim, şerefli ve namuslu insanlar yalan söylemez. Benim bu sözüm yalan söyleyen ya da gerçek dışı konuşan insanları şerefsiz, namussuz ilan ettiğim anlamına gelmez. Ben kendim için konuşuyorum. Ben şerefli ve namuslu biriyim, yalan söylemem.
 <br/>
 <br/>
    Az önce söylediniz, ben RP'li milletvekillerine köpek demedim diye. Bu iddiaları cevaplamadınız mı?
 <br/>
 <br/>
 Sabah'ta da, Cumhuriyet'te de çıktı. Ama siz de onları okumuyorsunuz.
 <br/>
 <br/>
 Buraya 15 gün önce (salı'ya göre) Demokratik Barış Hareketi Partisi geldi. Partiden ilgili kişiler konuştu, sıra bana geldi. O anda bir gazeteci de "Şu anda Meclis'te sizi konuşuyorlar" dedi. Kim konuşuyor dedim. RP'liler. Ne diyorlar? Böyle böyle... Dedim ki bunlar ipe sapa gelmez laflar. Ben bunlara yanıt veremem, düzeyimi de bozmam. Gazetecileri dışarı çıkarırken bir gazeteci "Sizin için herkes bir şey söylüyor, eleştiride bulunuyor, sataşıyorlar" gibi bir şey dedi. Ne diyorsunuz diye sordu. Yüzümü döndüm, "Ben her havlamaya başımı çevirsem yürüyemem" dedim. Bunun milletvekili ile ilgisi yok. Elimde bantlar var. Şu anda sizinle konuşmamı da banda alıyorum. Türkiye bu.
 <br/>
 <br/>
    Anayasa Mahkemesi eski sistemdeki Senato gibi değerlendiriliyor.
 <br/>
 <br/>
 Anayasa Mahkemesi davaları kendi mi açıyor? Partiler dava açmasın, bakmayalım. Bize en son davayı 113 milletvekili açtı. Bütün partilerin imzaları var. Erbakan 3 tane dava açtı. Yürürlüğün durdurulması ile başvurmayan parti lideri ve parti yok Türkiye'de. Buyurun. Nasıl olacak şimdi?
 <br/>
 <br/>
    Telekom yasası da görüşülecek...
 <br/>
 <br/>
 Bugün birisi telefon etti, Oya Armutçu. Biz Telekom'u iptal edeceğinizi duyuyoruz diyor. Dedim ki bu akıldışı yargı nereden çıktı? Tutanakları gelmedi bize Meclis'ten. Tutanaklar gelecek, imzalayacağım, üyelere dağıtacağım, rapor bitecek, gün vereceğim. Biz oturacağız, tartışacağız, oylamaya geçeceğiz, oylama bitmeden ben bilmem ki. Bu utanmazlık değil de nedir?
 <br/>
 <br/>
   O zaman hükümet aleyhine olan birileri böyle bir hava oluşturmaya çalışıyor...
 <br/>
 <br/>
 Hükümet kendisi yapıyor diyemem. Kimin ne amaçla yaptığını da ben bilemem ki önceden. Size bir soru soracağım. Anayasa Mahkemesi'nde bazan tek başıma kaldığım oluyor karşı oyla. En basitini söyleyeyim, ilk özelleştirmede ben karşı oy kullandım. Ama Sabah gazetesi "Bu kafa ile yasa iptal ediyor" diye verdi. Sanki ben iptal ettim. Yanlış. Neden? Güngör Mengi o gün bir yazı yazmış, 'Bu kafa ile hükümet bir yere gidemez' diye. O kelime aklında kalmış, başlık atarken birinci sayfaya beni yerleştirmişler. Kaldı ki ben o gün karşı oy kullandım. Heyet iptal etti, ben etmedim. Nasıl ben özelleştirme düşmanı oluyorum? Bir oyum var. Peki bu yalanların ne amacı var?
 <br/>
 <br/>
 Anayasa Mahkemesi üç ihtilali önledi
 <br/>
 <br/>
 1980 senesinde Tercüman gazetesinin Tarabya'da yaptığı seminerde rahmetli Turan Feyzioğlu, Anayasa Mahkemesi bugüne kadar üç ihtilali önlemiştir diyor. Biz bilmiyoruz bunu. Siyasetçiler biliyor. Onlar siyasetçi, onların değerlendirmesini ben söylüyorum.
 <br/>
 <br/>
   Yekta Güngör Özden özelleştirmeye taraftar mı?
 <br/>
 <br/>
 Bir gün Özal geldi, ona dedim ki anayasayı değiştirirsiniz, işimize geliyorsa kalırız, gelmiyorsa gideriz. Kalıyorsak anayasaya göre karar veririz. Biz anayasayı çiğneyemeyiz. Bakın hep zıtlaştırıyorlar. Biz Meclis'in altında, üstünde, karşısında değiliz, yanındayız.
 <br/>
 <br/>
 Özal'a "Biz dileğimize göre karar versek başka türlü veririz" dedim. Şöyle bir kanun çıksa dedim, onun hoşuna gitti, güldü. Size anlatamam şimdi, istismar olur. Ama burada da ahlaka ve anayasaya aykırı diye iptal oyu veririm. Kişisel işime gelse de dedim. Biz anayasaya bağlıyız. Benim özel takdirim sözkonusu değil. Bizim anayasamızda özelleştirmenin 'ö'sü yok.
 <br/>
 <br/>
   Elektrik, Telekom gibi sektörler stratejik olarak değerlendirildiği için satışı engelleniyor diye bir kanaat var kamuoyunda.
 <br/>
 <br/>
 Hiç engellememiz yok. Anayasa Mahkemesi Telekom'un özelleştirilmesine karşı demedik. Telekom bu yöntemle özelleştirilemez dedik. Doğal kaynaklar devletin hüküm ve tasarrufu altındadır, özel mülkiyetinde değildir. Devlet nehirleri, dağları, tepeleri, kıyıları satamaz, kiralayamaz. Bu kadar basit. Bunu anayasa söylüyor, ben söylemiyorum. Biz, Meclis'ten çıkan yasa ile, başvuran milletvekili ve cumhurbaşkanının hakemiyiz.
 <br/>
 <br/>
   1982 Anayasa'sına göre özelleştirme yapılabilir mi?
 <br/>
 <br/>
 Yapılabilir diyoruz. Anayasasıyla değil, Anayasa Mahkemesi'nin kararına göre yapılır. Ne olur? Saygı duyduğumuz yasama organı ayrıntıları bütün yöntemi ile saptar, hükümeti onu uygulamakla görevlendirir. Hükümete kendi kendine kural koyma yetkisi vermeden yaptırabilir.
 <br/>
 <br/>
   1982 Anayasası'nı beğeniyor musunuz?
 <br/>
 <br/>
 Hayır. Vatandaş olarak söylüyorum, anayasının beğendiğim kuralları da var, beğenmediklerim de var. Ama anayasayı beğenmesem de, savunmasam da uygulamak zorundayım.
 <br/>
 <br/>
 Çünkü ben anayasayı çiğnersem, kimsenin çiğnemediği birşey kalmaz. Türk halkı bu anayasaya layık değildir. Kimin inancından şikayet var? Kime namaz kılma, oruç tutma, camiye gitme, cami yapma demişler? Hangi Kürtçü geldi de askere alınmadı, okulda okumadı. Bu Kürt kökenli milletvekilleri nerede yetiştiler? Hangisi paşa milletveki olmadı? Kavganın ne gereği var.
 <br/>
 <br/>
   Yüksek Askeri Şûra kararlarının yargı denetimi dışında kalmasına ne diyorsunuz?
 <br/>
 <br/>
 Anayasanın 125. maddesine göre Askeri Şûra'nın kararları yargı denetimi dışında. 159. maddesine göre hakimler ve savcıların kararları denetim dışında. Yine anayasanın 101. maddesine göre sanıyorum, ezbere konuşuyorum, cumhurbaşkanının tek imzası ile yaptığı işlemler de yargı denetimi dışında. Aslında demokrasilerde ve çağdaş hukuk devletinde tüm işlem ve eylemler bağımsız yargının denetimine açık olur. Kabahat bunları uygulayan bizim gibi hakimlerin, savcıların mı, bunları değiştirmekle görevli Millet Meclisi'nin mi?
 <br/>
 <br/>
  Son iptal ettiğiniz özelleştirme yasasının neye mal olduğunu hesapladınız mı?
 <br/>
 <br/>
 Bizim ölçümüz  anayasadır.
 <br/>
 <br/>
   Bir vatandaş olarak nasıl değerlendiriyorsunuz?
 <br/>
 <br/>
 Hiç bakmadım
 <br/>
 <br/>
   Dünya ülkeleri özelleştirmeyi hızla yapıyorlar. Biz geri kalmıyor muyuz?
 <br/>
 <br/>
 Anayasanın 173. maddesinin son fıkrası Anayasa Mahkemesi kararları yasama, yürütme, yargı organlarını, idari makamları, gerçektüzel kişileri bağlar diyor. Niye Meclis anayasaya uygun yasa çıkarmıyor da, biz anayasa uygun yasanın çıkması durumunda suçlanıyoruz. Bize sormayın o soruyu. Anayasaya aykırı yasa çıkaranlara sorun. Yalansa, yalan deyin.
 <br/>
 <br/>
 Refahyol hükümetinin çıkardığı bu yasa gereksinim fazlası kamu mallarıyla özel mülkiyette olanları istediği gibi satma olanağı veren yasa idi. Yoksa kamu malları bugüne kadar satılmıyor muydu? Anayasa Mahkemesi olmasaydı Türkiye giderdi. Biz rastgele satmayı, çarçur etmeyi, anayasaya aykırı satmayı önledik. Satımı genelde önlemedik. Siz yanlış biliyorsunuz.
 <br/>
 <br/>
    Gazetelerde yer aldı bu haberler.
 <br/>
 <br/>
 Hukuku onlar mı bize öğretecek, biz mi hukukçuluk yapacağız? Satış için Devlet İhale Yasası var. 1050 sayılı Muhabesebeyi Umumiye Yasası var, 838 sayılı Sayıştay Yasası var. Hükümet bunlara dayanarak satış yapabilir. Bir de sakıncalı satışlar var. Mütekabiliyet olmayan yabancılara mal satılmaz. Biz bunları önledik. Siz ister misiniz size mal satmaya tenezzül etmeyen devletlere kamu mallarını satmayı? Ancak burada üzücü taraf şu. Başbakanın da öyle söylediğini zannetmiyorum. "O bizi bağlamaz demedi. Anayasa Mahkemesi'nin kararları satışlarımızı engellemez" demiş olabilir.
 <br/>
 <br/>
   İptal gerekçeniz neydi?
 <br/>
 <br/>
 Yazılmadığı için birşey söyleyecek değilim. Özelleştirmede de yalnızca anayasa maddeleri karşısında önümüze gelen yasa maddelerini yorumluyoruz. İyi niyetli olduğumuz zaman, ülkemizin yararlarını, dünyadaki evrimi, Türkiye'nin gittiği doğrultuyu gözeterek, anayasa maddelerinde açık yasaklama yoksa, bu yorumları gözeterek karar veriyoruz. Açıkça kapalılık varsa biz anayasayı zaten çağdaş yorumlara açıyoruz. Bir tür güncelleştiriyoruz.
 <br/>
 <br/>
 Eskiden 95, şimdi ise 110 milletvekili imzası gerekiyor. 110 milletvekili suçsuz da biz 11 kişi niye suçlu oluyoruz?
 <br/>
 <br/>
   Bu anayasa ile 97'de özelleştirmeyi nasıl görüyorsunuz?
 <br/>
 <br/>
 Anayasa Mahkemesi'nin özelleştirmeye engel olduğu yok. Anayasada bulunmamasına rağmen özelleştirmenin kapısını açtık. Devlet İhale Kanunu vs ile yapılır bunlar.
 <br/>
 <br/>
   1997 Haziran'ında emekli oluyorsunuz galiba.
 <br/>
 <br/>
 Hayır, iki yılım daha var. Benim doğum tarihim gerçekte 5 Haziran 1932'dir. Babamın takvim yaprağının arkasına düştüğü nottur bu. Ama nüfusa yazılış tarihi esastır. Nüfusumda büyütme ve küçültme yoktur. Benim kabahatım var mı? "Bazı kötü adamlar 5 Haziran 1932'de doğdu, niye yılbaşını bekliyor?" diyorlar. Nüfusta ne ise onu beklerim. Meraklısı değilim bu işin. Yorgunum da...
 <br/>
 <br/>
   Emeklilikten sonra ne yapmayı düşünüyorzunuz?
 <br/>
 <br/>
 Çok önemli ve güzel teklifler alıyorum, oturup düşüneceğim.
 <br/>
 <br/>
   Medya var mı?
 <br/>
 <br/>
 Hepsi var.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-2093-36-ben-devletin-uc-numarali-adamiyim.html), [web.archive.org (arşiv bağlantısı)](http://web.archive.org/web/20101210132902/http://aksiyon.com.tr/aksiyon/haber-2093-36-ben-devletin-uc-numarali-adamiyim.html)
