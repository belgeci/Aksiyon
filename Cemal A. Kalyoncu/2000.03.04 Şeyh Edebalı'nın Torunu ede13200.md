# Şeyh Edebalı'nın Torunu

*Cemal A. Kalyoncu 2000.03.04*

<div class="pNewsDetailMainContent" itemprop="articleBody">
 Yıl 1918. Yer İstanbul'da bir konak: "Son nefesini vermeden önce Meyyale Hanım rüyada gibiydi. Yaşamının en tatlı anıları gözünde canlanıyordu. Kendini annesi Şuhucihan Hanım'ın kollarında düşünüyordu. Pertevniyal Sultan'ın (Abdülmecit'in Hanımı) dizlerinin dibinde. Saray'da İmparatoriçe Eugenie'nin önünde, beyaz muslinler içinde geçen genç kızlık günlerini yeniden yaşıyordu. Çeşmidil'le çılgınlıklar içinde geçen genç kızlık günlerini yeniden yaşıyordu. Nevres Paşa ile mutsuz evliliğini, Hasan Hilmi'nin (Nevşehirli Su Nazırı Musa Paşa'nın oğlu) kollarında bulduğu mutluluğunu düşünüyordu.
 <br/>
 <br/>
 O da annesi gibi cennete, cehenneme ve başka bir dünyaya inanmadığı için hiçbir korku duymuyor ama, sonu olmayan bir yola çıkmanın telaşıyla içi titriyordu. Sahnenin son ışıkları da söndü ve alkışlar içinde perde indi.
 <br/>
 <br/>
 Birinci Dünya Savaşı o yıl sona ermişti. İmparatorluk artık tam bir çöküntü içindeydi. Dört bir yandan uğultular yükseliyordu. Ama dünya ve tüm Osmanlı ülkesi, yeni olaylara ve mutlu yarınlara gebeydi."
 <br/>
 <br/>
 Bir dönem gazetecilik yapmış, uzun yıllar Unesco'da görev almış, son zamanlarda da yazdığı 'dönem romanları' ile çok okunanlar arasında yer alan yazar böyle bitiriyor, ağırlıklı olarak büyükannesinin annesi Meyyale'nin hayatını ele aldığı bir dönem romanı olan Meyyale adlı kitabını. Kitapta ailenin devamı yoktur.
 <br/>
 <br/>
 Kafkasya'dan saraya
 <br/>
 <br/>
 Şimdi Meyyale'nin ölümünden beş yıl sonrasına gidelim. Yıl 1923, ocak ayının 25'i. Yer yine İstanbul. Osmanlı İmparatorluğu son günlerini yaşamaktadır. İstanbul'da 'gün pas rengine bürünmüş.' İmparatorluğun kaderini haber verircesine küskünlüğünü ilan etmektedir. Anadolu'da gerçekleştirilen milli mücadele meyvelerini bir imparatorluğu tarihin sayfalarına gömse de vermeye başlamıştır. Atatürk ve arkadaşları, yeni Türkiye Cumhuriyeti'nin kuruluşunu ilan edecek hazırlıklar içindedir. İstanbul Kartal'daki çiftlik evi  yeni misafirini ağırlamaya hazırlanmaktadır. Topuzoğulları ailesinin en küçüğü gelecektir dünyaya bugün. Konağın yeni misafirine Hıfzı Rami (Hıfzı Topuz) adı verilecektir.
 <br/>
 <br/>
 Hıfzı Topuz işte bu Meyyale'nin torunudur. Peki Meyyale kimdir? Yukarıda adı geçen Şuhucihan, asıl adı Fatma olan, Çerkezler'in içinde ayrı bir kimlik olarak varlıklarını uzun yıllar koruyan Ubıh kolundan Barzak ailesinin bir ferdi İbrahim Bey'le evliliğinden Ayşe adında bir kızı olan ve kızıyla birlikte, Kırım Savaşı'nda uğradıkları yenilginin acısını Kafkas ülkelerini kana bulayarak çıkarmaya çalışan Ruslar'dan kaçıp İstanbul'a gelip oradan Saray'a giren bir kişidir. Kızı Ayşe de Saray'da Meyyale ismini alacaktır. Meyyale Abdülaziz'in Yusuf İzzettin adındaki oğluna oyun arkadaşı olarak saraya girer.
 <br/>
 <br/>
 Şeyh Edebali'nin torunu
 <br/>
 <br/>
 Meyyale'nin yukarıda da adı geçen kocası Hasan Hilmi, Osmanlı'nın Hicaz ve Sivas valiliklerinde bulunmuş birisidir. Meyyale'nin Hasan Hilmi ile evliliğinden Rebia, Makbule (Dışişleri eski bakanlarından Hasan Esat ve Tomris Işık'ın annesi), Seniye ve Nazmiye adlı dört çocukları olur. Bunlardan Hıfzı Topuz'un da anneannesi olan Rebia Hanım, çocukları Osmanlı devletinin idari mekanizmasını kuran Şeyh Edebali'nin torunlarından Kayseri Redif Komutanı Sürmelizade lakaplı Şerif Paşa'nın oğlu padişah yaveri Miralay Ethem Edip Bey'le evlenir. Çiftin iki kız çocukları olur: Beria ve Melahat.
 <br/>
 <br/>
 Babası Mim Mim'de çalışıyor
 <br/>
 <br/>
 Tarihin sayfaları arasında yolculuğa devam edip biraz daha gerilere gidelim. Osmanlı İmparatorluğu'nda saltanatta İkinci Mahmud bulunmaktadır. Osmanlı'da beylik düzeni henüz kaldırılmamıştır. Şebinkarahisar'daki Topuzoğulları Beyliği de bu beyliklerden biridir. Devlet beylikleri ortadan kaldırdığı zaman Topuzoğlu Mehmet Ağa dağa çıkar. Bir süre sonra Sultan Abdülmecit tarafından affedilir. Ardından elinden beyliği alınsa da toprak ağası olarak hayatlarını sürdürür Topuzoğlu ailesi. Ama Mehmet Ağa'nın üçüncü kuşaktan torunu Ahmet Rami, toprak işinden sıkılmış olacak ki Babı Ali'de katip, yani memur olur. Sonra Fransa'da ziraat üzerine eğitimini tamamlar. Ticarete atılır, ardından bir rakı fabrikası kurar. Miralay Edip Ethem Bey, Tekel tekel oluncaya kadar içki üretimine devam eden Ahmet Rami'yi tanımakta ve beğenmektedir. Ahmet Rami, bu arada evlenmiş ve Yekta (bankacı idi sonra DP'den Bursa Milletvekili oldu) adında da bir çocuğu olmuştur. Ama buna rağmen, o zamanlar çok evlilik yaygın olduğundan olacak, Edip Ethem Bey ona kızını vermek ister: "Büyükbabam babamı tanıyor ve çok seviyor. Ben sana kızımı vereceğim diyor. Babam o zaman bir evlilik yapmış ve bir de çocuğu olmuş. İlk eşini boşamasına neden oluyor galiba Ethem Bey. Ondan sonra annemle evleniyor Ahmet Rami. Evlendiklerinde annem 14, babam 22 yaşında idi."
 <br/>
 <br/>
 Ahmet Rami Bey, İstanbul'da gizli bir teşkilat olan Mim Mim Grubu'nda da çalışır. Hıfzı Topuz'un anlattığına göre İstanbul'da olup biteni Ankara'ya haber vermektedir. İstanbul'dan Ankara'ya adam kaçırılmasına da yardımcı olur. Birinci Dünya Savaşı'nda esir düşen Türkler'in Romanya, Galiçya, Bulgaristan gibi cephelerden toplanıp getirilmesine de yardımı olur Ahmet Rami'nin.
 <br/>
 <br/>
 Ahmet Rami Bey'in Melahat (Sürmeli) Hanım'la evliliğinden beş çocukları olur. Beş çocuğun en küçüğü Hıfzı Rami'dir: "Ailenin en küçüğü olduğum için beni kimse takmazdı. Sıradan kaynardım yani..." Hıfzı Topuz'un çocukluğu, ailenin geçmişi saray kökenli olduğundan belki rahat bir ortamda geçer: "Rahat bir çocukluk geçirdik. Kartal'da çiftlik vardı. Uşaklar vardı." Çocukluğunun şehirden uzakta geçmesinin tek dezavantajı olur Topuz için. Arkadaş açısından yoksun ortamda büyür. Ne zaman ki 1930 yılında Kadıköy'deki Papaz okulunda ilk eğitimine başlar, o zaman arkadaş çevresi de genişler küçük Hıfzı'nın. Saint Louis'de, sonraki yıllarda Galatasaray'ın müdürü de olacak Süreyya Güven ile Prof. Dr. Semavi Eyice ile aynı sınıfta okur: "İyi öğrenci idim. Birinci değil ama üçüncü falan olurdum." Ardından aile geleneğini bozmamak için, dedesi Ethem Bey, babası, abileri Yekta, Muzaffer ve Zahir ile annesinin kuzeni Hasan Esat Işık'ın da okuduğu okul olan Galatasaray Lisesi'ne girer. Burada da Metin Toker, Malik Yolaç, Ali Oraloğlu, Prof. Dr. Edip Çelik ile birlikte aynı sıraları paylaşır Topuz, 1942'ye kadar. "Eğer gazeteci olamazsa, elinde bir mesleği bulunsun" düşüncesi ile İstanbul Üniversitesi Hukuk Fakültesi'ne yazılır. Burada da Aydın Bolak ve İsmet Sezgin gibi tanınmış arkadaşları olacaktır onun: "Hep gazeteci olmak istiyordum. Hukuku bitirmemiştim henüz. Kapı kapı dolaştım gazeteci olmak için. Kardeşlerimden en büyüğü Yekta, Akşam'ın o zamanki patronu Kazım Şinasi Dersan'ın damadı idi. Ona söyledim beni orada işe başlat diye. Yekta, ben karışmam dedi. Sonra kendim gittim patrona. Yekta'nın kardeşiyim, gazeteci olacağım dedim. Hiç ilgilenmedi. Galatasaraylı'yım dedim. İmtihan etmek için Fransızca konuştu benimle. Şimdi yerimiz yok ben sana haber veririm dedi."
 <br/>
 <br/>
 Akşam'ı arkadaşına aldırıyor
 <br/>
 <br/>
 Hıfzı Topuz'un beklediği haber kısa sürede gelir. O zaman en popüler sahalardan olan Beyoğlu muhabirliği yapacaktır Topuz: "Şahap Balcıoğlu bakıyordu Beyoğlu muhabirliğine. Onu başka alana verince Şahap biraz içerledi." Topuz, 50 lira aylıkla başlar gazeteciliğe. Aradan iki ay geçince 70, üç ayın sonunda da 90 lira aylık alacaktır. Derken Akşam Gazetesinin yazı işleri müdürlüğüne kadar yükselir ve 1958'e kadar çok sevdiği bu mesleğin içinde kalır. Ayrılması ise, Galatasaray'dan arkadaşı Malik Yolaç'ın, Topuz'un aracılığı ile Akşam'ı satın almasından sonra olacaktır: "Akşam'ın satışını ben sağladım. Malik bizim sınıftandı. Bir gazete çıkarmayı düşünürsen beraber yapalım dedi. Ben düşünmüyordum. Ona ortak ol bizim gazeteye dedim. O da ya bütün hisseleri alırım ya da hiç almam dedi. Ben de alabilmesi için zemin hazırladım. Beraber iyi çalışabileceğimizi umuyordum ama olmadı."
 <br/>
 <br/>
 Hıfzı Topuz, Gazeteciler Sendikası'nın kurulması için çaba sarfeder. Eleştirilere karşı sendikanın kuruluşunu İhsan Ada ve Burhan Arpad'la birlikte gerçekleştirir. Ankara Üniversitesi Siyasal Bilgiler Fakültesi'nin içinde ilk basın yayın yüksek okulunun kurulması için 1962'de imza toplar. Sonrasında İletişim Araştırmaları Derneği'ni kurar. Şimdilerde ise Şakir Eczacıbaşı, Emre Kongar, Metin Sözen, Talat Halman ve Doğan Hızlan'la haftalık, onun dışında Ekmeleddin İhsanoğlu, Bozkurt Güvenç gibi onbeşe yakın kişi ile de daha uzun aralıkla toplandıkları Kültür Girişimi adını verdikleri bir de grup kurarlar.
 <br/>
 <br/>
 Kara Afrika merakı
 <br/>
 <br/>
 Topuz gazetecilikten istemeden ayrıldıktan sonra, aldığı tazminatla Strasbourg Hukuk Fakültesi'nde gazetecilik doktorası yapmaya gider 1960 yılında. Strasbourg'da sadece akademik kariyerini tamamlamakla da yetinmez. Edindiği çevre sayesinde, TRT Genel Müdürü İsmail Cem'in ona Radyolardan Sorumlu Genel Müdür Yardımcılığı önereceği 197475 seneleri hariç, çok uzun yıllar  Unesco'nun Paris'teki Merkezi'nde iletişim sektöründe özgür haber dolaşımı şefi sıfatıyla görev alır. Unesco'da, özellikle Afraka'daki gazetecilik eğitimi ile ilgili konferanslar tertipleyen komitenin başında bulunur. Kara Afrika, Topuz'un henüz gazeteciliğe başlar başlamaz (1948) gitmek için devletten döviz ve izin talep ettiği bir yerdir. Ama beklediği cevap o zaman gelmeyince onun esrarengiz bulduğu bu kıtayı keşfi daha sonraki yıllarda (1961) gerçekleşir. Onda Afrika merakını uyandıran evdeki Afrikalı yardımcılardır: "Evdeki Afrikalıları severdim. Habeş bir dadım vardı." Topuz, merak ettiği Afrika'dan her gittiğinde aldıkları ile İstanbul Gayrettepe'deki evinin üst katında kendisine bir Afrika Müzesi oluşturur.
 <br/>
 <br/>
 Napolyon Osmanlı Paşası olacaktı
 <br/>
 <br/>
 1970'lerin ilk yıllarında İşçi Partisi Başkanı Mehmet Ali Aybar, Topuz'u partisine katmak için ona bir teklif götürür. Topuz, bu teklifi sıcak karşılar ama bunun için görevli olduğu Unesco'dan ayrılmak zorundadır. Bunun üzerine Aybar, 'O zaman boşver' der ona. İşçi Partisi o seçimlerde 15 milletvekili ile girer Meclise. Unesco uğruna siyasete girmeyen Topuz, 1983'te buradan ayrılır ve Türkiye'ye döner: "Gazetelere dönüş yapmadım ama yapmak istemediğimden değil. Öyle bir teklif olmadığından..." dolayı çok sevdiği gazeteciliğe başlayamaz. Geçen zaman içinde bu yılın başına kadar Anadolu, İstanbul ve Galatasaray üniversitelerinde ders verir. Diğer yandan da, bugün sayıları yirmiye yaklaşan kitap çalışmasına adar kendisini. 1998'de basılan Meyyale ise onun için bir dönüm noktası olacaktır: "Benim edebi roman yazacağım diye bir endişem yoktu." Topuz, Meyyale'de evin en küçüğü olarak dinlediklerini ve bir efsaneler silsilesi gibi anlatılan olayları, dönem romanı olarak sunar okuyucusuna. Ve kitap en çok satanlar listesinde üst sıralarda yer edinir kendine. Bu onu daha da teşvik eder. Ardından, Galatasaray'dan arkadaşı, Mithat Paşa'nın kızının oğlu Muvaffak ona 'Niye büyükbabamı yazmıyorsun?' deyince, bir başka çok satan kitap, Taifte Ölüm çıkar ortaya. Serinin şimdilik son kitabı Paris'te Son Osmanlılar da ilgi ile karşılanır. Topuz'un şimdi üzerinde çalıştığı diğer bir kitap III. Selim'in kızkardeşini anlatacağı Hatice Sultan çalışmasıdır. Sonbaharda okuyucusu ile buluşacak kitap için Topuz, Paris kütüphaneleri dahil uzun bir arşiv taraması yapar. Bu araştırmalar sonucunda, tarihin biri az bilinen diğeri de Türkiye'de hiç bilinmeyen iki konusunu da gün ışığına çıkarır. Hatice Sultan'ın gönlünü kaptırdığı Fransız asıllı Melling (daha sonra Avrupa'da devrinin en önemli ressamı olacaktır), Hatice Sultan'a Latin harfleri ile Türkçe mektuplar yazmaktadır. Yani harf devrimi 1928'den yaklaşık yüz yıl önce sarayda uygulamaya sokulmuştur bile. Diğer konu da; Nizamı Cedid kurulurken, Osmanlı devlet erkanı Fransa'dan öğretmen asker getirtecektir. Bir İstanbul hayranı olan Napolyon da İstanbul'a bu amaçla gelmek için aday olur ama bu isteği Fransız İhtilali olunca gerçekleşmez: "Eğer Napolyon gelseydi burada Humbaracı Ahmet Paşa, Ömer Rüştü Paşa gibi bir paşa olacaktı. Bunlar tarihin bilinmeyenleri."
 <br/>
 <br/>
 Topuz, tabiri caizse bu dönem romanları ile şöhreti yakalar. Galatasaray'daki öğrencilik yıllarında Dame de Sion'dan tanıdığı ve aynı yerlerde oturdukları Nezihe (İnkaya) Hanım'la 1949 yılında evlenip Kerem adında bir çocukları olan Hıfzı Topuz'a göre romancı tarihe çok aleni bir şekilde haksızlık etmemelidir. Ama edenler var ve bilinmektedir. Hıfzı Topuz'un kaleme aldığı bu 'dönem romanlarında' Osmanlı'yı sevmeme biraz fazladır. Daha başka bir ifade ile Osmanlı düşmanlığı (çevremden edindiğim izlenimler de bu yönde) göze çarpmaktadır bu çalışmalarda. Topuz'a göre ise, yapılan okur adına yapılmaktadır ve vulgarizasyondan başka birşey değildir.
 <br/>
 <br/>
 Herkesin hayat hikayesini kaleme alan Topuz, kendi hayat hikayesinin kimseyi ilgilendirmediğini söylüyor bir ara. Ben de onun çalışmalarının böyle bir okur kitlesi oluşturduğunu ifade ediyorum. Son sözü 'hata ediyorlar' oluyor.
 <br/>
 <br/>
 email: ckalyoncu@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/portreler/seyh-edebalinin-torunu_505933), [web.archive.org (arşiv bağlantısı)](http://web.archive.org/web/20150403070114/http://www.aksiyon.com.tr:80/portreler/seyh-edebalinin-torunu_505933)
