# Ruslar pazarlık yapmayı öğreniyor

*Cemal A. Kalyoncu 1997.05.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Rusya, bugün süper güç mü, yoksa göründüğü gibi halkı geçimini bile zor sağlayan veya sağlayamayan bir ülke mi?
  </font>
 </div>
 <div id="newsText">
  <font class="detail-text">
   İşin görünen kısmına bakarsak, Aleksander Soljenitsin'in söylediği gibi yönetenle yönetilenler arasındaki gelir uçurumu 1917 devriminden önceki durumdan daha büyük. Halk geçimini sağlamak için bir an boş duracak durumda değil. Zaman zaman yapılan protestolara katılmak için işini bırakmak, bir Batılı diplomatın anlatımıyla "İki yakanı bir araya getiremeyeceksin anlamına geliyor". Bir taraftan da aynı Rusya, Türkiye ile Güney Kıbrıs Rum Kesimi'nin arasının daha da bozulmasına yol açacak S300 füzelerini üretebilecek bir ülke. Bu açıdan bakılınca, Rus yetkililerin dışında hiç kimse Rusya'nın gerçek gücünü tahmin edemiyor. Prof. Dr. Haşmet Başar'ın tespitiyle "Rusya geleneksel olarak dünyanın en büyük güçlerinden birisi ve bunu sürdürmeyi istediği görülüyor. Nitekim Amerika ile olan ilişkilerinin yanısıra Çin'le olan ilişkilerini de pekiştiriyor. Aynı şekilde Japonlar'la olan ilişkilerini de. Yeltsin hükümeti, Batı'nın Rusya'dan vazgeçemeyeceği savını ileri sürüyor ve liberal ekonomi yanlısı bir grubun başta kalabilmesi için, Batı'ya, Rus ekonomisi ayakları üzerinde duruncaya kadar para pompalamak zorunda olduğunu da hissettiriyor ve bunu koz olarak kullanıyor."
   <br/>
   <br/>
   İşte bu Rusya, geçen ay içinde Rusyalı Müslümanlar tarafından düzenlenen ve Moskova Belediyesi'nin himayesinde gerçekleştirilen bir uluslararası konferansa ev sahipliği yaptı. Konu, Kur'anı Kerim'in Moskova'da okunmaya başlayışının 850. yıldönümünde, 150 milyonluk Rusya nüfusu içerisinde 30 milyona yaklaşan Müslümanların düşüncelerini paylaşmaktı. Bilindiği gibi Rusya'daki Müslümanların, bu ülkedeki Müslümanları bir araya toplamak, ortak problemlerine çözüm yolu bulmak, İslamiyet'in daha iyi anlaşılmasını sağlamak amacıyla kurulmuş Rusya Müslümanları Birliği var. Başkanlığını, Parlamento üyesi Nadir Şah Khachilla'nın yaptığı Rusya Müslümanları Birliği'nin organize ettiği konferansa 20 ülkeden 50'ye yakın bilim adamı katılmış. Rusya'da Müslümanlık komünizmin izlerini artık siliyor. Ruslar üç din mensuplarına öncekine göre daha müsamahakâr davranıyorlar. Moskova Belediyesi artık Müslümanlara karşı olumlu tavır içinde. Bir kaç tane cami yapımı için yer tahsis ettiği gibi, dışarıdan gelen yardımlara da karışmıyor.
   <br/>
   <br/>
   Müslümanlar kadar Rusların da yoğun ilgi gösterdiği bu konferansta Türkiye iki bilim adamıyla temsil edildi: Prof. Dr. Nevzat Yalçıntaş ve Prof. Dr. Haşmet Başar. Konferansa katılan misafir uzmanların başkanlığını da yapan Prof. Dr. Yalçıntaş, Rusya'daki Müslümanların eğitim açısından en üst noktaya yönelmelerinin ve mesleklerinde en mükemmel düzeye gelmelerinin dinin icabı olduğunu vurguladığı konuşmasında, Müslümanlar arasındaki işbirliğinin dinimizin temel prensiplerinden olduğunun altını çizdi. Maneviyat ve kalkınmanın birbirini tamamladığını anlattı dinleyenlere. Prof. Haşmet Başar ise, bir ekonomik çöküntü yaşayan Rusya'da, pazar ekonomilerinde şirketleşmenin ve finansal kuruluşların önemini dile getirdi. Başar, Müslümanların kıt da olsa kaynaklarını bir araya getirmelerinin şart olduğunu ısrarla vurguladı.
   <br/>
   <br/>
   150 milyonluk nüfusuyla dünyanın en kalabalık 6, en fazla cinayet işlenen 15, en fazla içki içilen 25 ülkesinden birisi olan Rusya, boşanan aileler açısından da dünya üçüncüsü. Buna rağmen, üniversite eğitimi gören gençler açısından dünyada ilk 25 ülke arasında bulunuyor. Kitap baskısında onuncu, gazete satışları açısından da 8. sırada. 1996'da fert başına milli geliri 2 bin 645 dolarla, 2 bin 452 dolarlık milli geliri bulanan Türkiye'nin 4 basamak önünde 66. durumda. Son 5 yılda ortalama yüzde 250 enflasyon oranına rağmen, özelleştirmede küçük işletmelerin yüzde 80, büyük işletmelerin de yüzde 60'ını elden çıkaran Rusya, 1995 sonu itibariyle 95 milyar dolarlık borcuyla dünyanın altıncı büyük borçlu ülkesi olma özelliğine de sahip. Komünizmin etkisinin değişip yeni bir düşünce konseptinin oluşmasının bir çeyrek asır alacağını söyleyen ve önceki yıllarda konferanslar vermek amacıyla birkaç defa Rusya'ya gitmiş olan Prof. Başar'la komünizm sonrası Rusya'yı ve izlenimlerini konuştuk:
   <br/>
   <br/>
    İslamın izlerini beklediğiniz düzeyde bulabildiniz mi Rusya'daki Müslümanlarda? Rusya'dan Türkiye nasıl görünüyor?
   <br/>
   <br/>
   75 yıldan beri çok büyük baskı altında yaşamış olan bu kitlelerin kendilerine gelmesinde ve özelliklerini kaybetmemesinde İslamiyetin büyük bir rolü var. Bu 75 yılın sonucunda özellikle Kur'an okuyabildikleri ve dini vecibelerini yerine getirdikleri tam söylenemiyor. Ama, imanlı olduklarına, inançlarını sürdürdükleri ve Türkiye'ye karşı büyük bir saygı ve hürmet beslediklerine ben şahit oldum. Bu saygı ve hürmet karşısında bizim onlara çok iyi örnek olmamız gerekiyor. Bunu bir kaç şekilde yapmamız lazım. Önce, Rusya'ya giden her kişi ve şirketin etik değerlere azami önem vermesi gerekiyor. Sonra, kıtlıktan çıkmış insanlara kötü kalite mal satarak bir yere varamayacağımızı da vurgulamak istiyorum.
   <br/>
   <br/>
    Komünist sistemin etkisi siliniyor mu? Serbest pazar ekonomisine alışabildi mi halk?
   <br/>
   <br/>
   Bunu benimseyebilmeleri için bir çeyrek asır geçmesi gerekiyor. Ben Rusya'ya daha önce konferans nedeniyle bir kaç defa daha gitmiştim. Son gidişimde dikkatimi çeken, liberal ekonomiye daha çok yaklaştıkları ve artık gözle görülür biçimde pazarlık ve fiyat oluşumunun başlaması oldu. Fiyat bir tek birim tarafından tayin edilir inancı değişiyor. Gittikçe tüccar bir kesim ortaya çıkıyor. Rusya'da insanlar eğitilmiş. Fakat merkezi bir sistem içerisinde eğitildikleri için piyasa ekonomisine bu güçleri kazandırmak biraz zor olacak. İfade edilene göre yeni bir düşünce konseptinin oluşması 25 yıl alacak. Komünist düşüncenin izleri ancak bu sürede silinebilir.
   <br/>
   <br/>
    Türkiye'ye saygı ve hürmet beslediklerini söylediniz. Türk işadamlarından ne bekliyorlar?
   <br/>
   <br/>
   Türk işadamlarının oraya yatırım yapmalarını ve istihdamda da önceliği kendilerine vermelerini istiyorlar. Ayrıca yöneticilik konusunda Türkiye'de açılacak kurslara davet edilmeyi bekliyorlar.
   <br/>
   <br/>
    Geçen sürede sermaye birikimi sağlayabildiler mi?
   <br/>
   <br/>
   Birikimleri henüz yok, ama bundan sonra olmayacak demek doğru değil. Benim üstünde durduğum nokta piyasadaki talep noktalarını iyi bilip ona göre yöntem çizerek, üretime geçmeleri. Önemli olan sermayeden önce birleşmek. Eğer bireysel olarak bunu yapamıyorlarsa, kendi aralarında birleşmelerinin küçük bir atölye, işletme kurarak piyasaya dönük üretime geçmelerinin zorunlu olduğunu bir kaç defa vurguladım. Unutmayın ki hiç umulmadık olaylarda kişilerin birleşerek büyük işler yaptığı görülmüştür. Mesela Hindistan'da buna rastlıyoruz. Bangladeş'te bunu yaşadık. Endonezya'da, Malezya'da Müslüman grupların gerçekten birbirlerine güvenerek yola çıkmaları halinde çok büyük işler başarabildikleri görüldü.
   <br/>
   <br/>
    Rusya'da yatırım için hangi alanları öneriyorsunuz?
   <br/>
   <br/>
   İnşaat sektörü en cazip alan. Rusya'da özellikle konut inşaatına  ihtiyaç var. Konut onarımı bakımından da Rusya'da iş yapılabilir. Oradaki Müslümanlarla birleşerek tekstil, konfeksiyon, optik ve tıbbi malzeme üretiminde iyi şeyler çıkartmak mümkün. Ruslarla demir çelik sanayiinde çeşitli makine parçalarının üretiminde, hatta askeri amaçlara yönelik uçak ve helikopter sanayiinde işbirliği yapılabileceğini gördüm. Bizde de çok ileri düzeyde teknisyenler var. Rusya'daki teknoloji ile bizimkilerin birleşmesi, hem ortak işletmelerin genişlemesi, hem de her iki taraf için istihdam oluşturması bakımından çok yararlı olur.
   <br/>
   <br/>
    Türkiye, dış temsilciliklerde ticari ataşe eksikliği veya gerekli önem verilmemesi yüzünden iyi temsil edilemiyor şeklinde bir genel kanaat var. Rusya'ya Türkiye'nin ilgisi nasıl?
   <br/>
   <br/>
   Burada devlet politikasının çok önemi var. Amerikalılar 7080 tane ticaret ataşesi bulunduruyor ve bunları bölgelere göre ayırmışlar. Her grup ayrı bir bölgede, hangi alanda proje üretildiğini, hangi alanda yatırımlara gidildiğini, ihaleler açıldığını takip ediyor. Bizim ataşelerimizin sayısı yeterli değil. Rusya'da en hızlı pazar kazanan ise Kore ve Uzakdoğu ülkeleri. Bavul ticareti de artık Kore'ye yönelmeye başlamış. Uçak seferleri düzenliyorlar. Malezya malları Moskova'da satılıyor. Koreliler ve diğer uluslararası şirketler Uzakdoğu'da yaptırmış oldukları iyi kalite malları Rusya'da satıyorlar. Türk mallarından daha kaliteli ve daha ucuz olduğu için tercih ediliyor bunlar. Uluslararası şirketler temsilcilik açmakta yarışıyorlar. Mercedes, BMW, Volvo, SAAB, Jaguar gibi arabaların Rusya'da satış rekorları kırması, dünyanın en büyük McDonalds'ının Moskova'da açılması halkta talep olduğunu gösteriyor. Artık Rus askeri posterleri yerine Coca Cola tabelaları asılı Rus sokaklarında.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2591-ruslar-pazarlik-yapmayi-ogreniyor.html), [web.archive.org (arşiv bağlantısı)](http://web.archive.org/web/20120130112648/http://www.aksiyon.com.tr:80/aksiyon/haber-2591-ruslar-pazarlik-yapmayi-ogreniyor.html)
