# Sopalık çocukların hocası

*Cemal A. Kalyoncu 2001.01.06*

<div bgcolor="#FFFEF6">
 <font>
  <img border="0" height="1" src="/web/20060104071446im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060104071446im_/http://www.aksiyon.com.tr/resim/318/44.jpg" vspace="5"/>
  </p>
 </font>
 <font class="content">
  Bazı insanlar vardır, fikirleri ile çok iyi tanınır, görüşlerine sürekli başvurulur. Ama kimlikleri ve hayatlarının arkaplanları pek iyi bilinmez.
 </font>
 <p>
  <font class="content">
   Tarihçi olarak tanıdığımız Mete Tunçay da (Çok yerde Tuncay diye de yazılıyor ama doğrusu Tunçay) bu gruba girenlerden birisidir. Tunçay’ın bir özelliği de       —kendi iddiasına göre— ‘tarihi sağ’ın elinden kurtaran kişi’ olmasıdır.
   <br>
    <br>
     Mete Tunçay, babası gibi denizci olabilecekken, büyük ölçüde babasının henüz 30’lu yaşlarına gelmeden bahriyeden ayrılacak noktaya gelip ayrılması ile bugün tarihçi olmuş birisidir. Tunçay, aslında ulaşılabilen beş kuşak evvelinden bu yana denizci bir aileye mensuptur: “Babam merak edip araştırdığında beş kuşak önce Abana’dan Haliç’e gelip yerleşen bir denizci aile saptadı. Bana kadar ailede herkes denizci idi.” Ailede Haliç—Hasköy’e gelip yerleşen Hasan Ağa’dır. Onun oğlu Deli Tevfik Kaptan ise kolağasıdır. Ondan sonra gelen Sabri Bey de deniz subayıdır. Mete Tunçay’ın da dedesi olan Sabri Bey, Kızıldeniz’de bir yıl devriye vazifesi yapmış birisidir. Bir kız altı erkek çocuktan (kardeşlerden biri Çapa Tıp Fakültesi’nde nöroloji profesörü olan Rezzan Tunçay’dır) biri olan Sabri Bey’in Nasip Hanım’la evliliğinden ilk ikisi çok küçük yaşta vefat ettikten sonra Tunçay’ın da babası olan Mebus ve Tarık adını verdiği iki çocuğu daha dünyaya gelir. Sabri Bey, erken yaşta vefat ettiği için Nasip Hanım bir evlilik daha yapacak ve o evliliğinden de Sedat ve Yıldız Tunçay adında iki çocuğu daha olacaktır.
     <br/>
     <br/>
     Ailede denizci olma geleneği baba Mebus Tunçay’la da sürer. Mebus Bey, henüz 11 yaşında iken bahriyeye girer ve İclaliye Mektep Gemisi’nde eğitime başlar. 30 yaşına varmadan bahriyeden ayrılır: “Benim de denizci olma merakım oldu ama babam askere düşman kesilmişti. Kendisi askerlikten geldiği ve askerliğin içyüzünü bildiği için, ‘bunlar cahildir, baskıcıdır’ falan diye düşünürdü... Alt rütbede iken ayrılmış askeriyeden. Dolayısıyla bir bilgiye ve uzmanlığa dayanmayan komutanlardan yaka silkmiş. Fakat babam müthiş de bir Kemalistti aynı zamanda.” Mebus Bey, ardından bir süre kılavuz kaptanlık yaptıktan sonra İstanbul Feriköy’de küçük bir fabrikaya ortak olarak iplik büküm işi yapar: “Asker ocağından yetişen insan iyi bir iş adamı olamazdı.”
     <br/>
     <br/>
     Mebus Tunçay, 1936’da Vanlı Hacı Yusuf Efendi ile Zehra Hanım’ın 1912 doğumlu kızı Muazzez Hanım’la evlenir: “Anne tarafım daha karışık. Annemin anne tarafı, Yunanlılar’ın bugün Edessa olarak çevirdikleri Selanik’in kuzeybatısındaki Odina’dan gelme. Anneannem Zehra Hanım’ın ailesi de asker ailesi imiş orada. Bunlar Balkan Harbi’nden önce İstanbul’a gelmişler. Geldikten sonra da anneannem İstanbul’da Vanlı Hacı Yusuf Efendi ile evlenmiş. Hacı Yusuf Efendi hakkında birşey bilmiyorum. Anneannem de dedemin Kürt mü, Türk mü olduğunu bilmiyordu. Ama Türk olma ihtimali daha kuvvetlidir.” Dişçilik yapan Yusuf Efendi 1916’da Rus ordusu Erzurum’a girdiği zaman orada Ermeni milisleri tarafından öldürülür.
     <br/>
     <br/>
     Muazzez ile Mebus çiftinin ilkinden onbir yıl sonra Melda (Kimya Fakültesi’nden sınıf arkadaşı, İstanbul Üniversitesi’nde matematik profesörü Lütfi Biran’ın oğlu Korkut Biran’la evli idi.) adını verdikleri bir kız çocukları olur. Ailenin büyük çocuğu olan Mete ise 1936’da İstanbul’da doğar: “Cihangir’de bir apartman dairesinde oturuyorduk. Savaş yılları idi. Babam o yıllarda limanda kılavuz kaptanlık ve nakliyat komisyonculuğu yapıyordu. Hayli sıkıntılı yıllardı.”
     <br/>
     <br/>
     Küçük Mete, Cihangir’deki 37. İlkokul’da eğitim hayatına başlar. Sonrasında Sıraselviler’deki Yeni Kolej’e devam eder: “Kolej falan değildi aslında, hazırlığı yoktu. Bizimkiler biraz gayret etseler beni belki High School veya Robert Kolej gibi gavur mektebine de verebilirlerdi. Fakat hazırlık okuyarak zaman kaybetmemi istemediler.” Tunçay, 1950 senesinde de Beyoğlu Erkek Lisesi’ne girer ve ancak 1954’te mezun olabilir. Çünkü o yıl orta öğretim 12 seneye çıkarılmıştır. Tunçay, burada Hüsrev ve Hüseyin Hatemi kardeşler gibi günümüzün tanınmış simaları ile birlikte okur: “Galiba iyi bir öğrenci idim. Sınıfta herhalde ilk beşin içinde olurdum.”
     <br/>
     <br/>
     Mete Tunçay, lise yıllarında roman ve felsefe kitaplarına merak salar. Aslında felsefe merakı ortaokul döneminde başlamıştır. Çünkü, ortaokul öğrencisi Mete Tunçay, sebebini bilmediği ciddi bir bunalım atlatır bu yıllarda: “Bir ölüm korkusu vardı. Geceleri uyanıp da korkudan perişan olduğumu, hatta kendimi öldürmeyi düşündüğümü biliyorum.” Bu korku sonucunda Tunçay’da bir din merakı uyanır: “Müslümanlığı öğrenmeye çalıştım. Başka dinleri araştırdım. Mesela Budizmi büyük bir keyifle keşfettim, Hıristiyanlık ve Yahudiliğin ne olduğunu araştırdım. Sonra dinden daha çok felsefe dikkatimi çekti. Ama edebiyat fakültesine girip de felsefe okumaya cesaret edemedim.” Tunçay, felsefenin peşinde sürüklenirken agnostik olduğuna karar verir: “Babam da daha çok deist sayılabilecek bir insandı. O da bizim toplumumuzda tipiktir sanıyorum. Ben felsefi olarak ateizmin, Tanrı’nın olmadığını ispat beyyinesini yüklendiği için savunabilir bir şey olduğunu düşünmüyorum. Agnostiklerde, işte bu sorunun kendisi yanlış ve kusurdur. Bu soruya (Tanrı’nın varlığı) cevap verilemez. Yani ‘bilinmezciliği’ sanıyorum daha lise çağında iken benimsedim. O zamandan beri de herhangi bir şey değişmedi.”
     <br/>
     <br/>
     Üniversite öncesi dönemde böyle bir bunalım yaşayan Mete Tunçay’ın üzerinde annesinin etkisi babasına göre daha fazladır: “Bu durum Akdeniz ülkelerinde, İtalyan ve Yunanlılarda da hep böyledir. Tipik olduğunu sonradan keşfettim. Bizim evde babam bir dehşet şeyi olarak kullanılırdı; ‘Aman baban kızar, baban döver’ falan diye. Fakat sonradan bunun annemin bir tezgahı olduğunu, bizim evde asıl güçlü olanın kendisi olduğunu, annemin bize anlatmaya çalıştığı gibi ezilen bir kadın olmadığını, tam tersine bütün temel kararları alanın annem olduğunu öğrendim. Bizi okumaya özendiren hep annem oldu.” Tunçay’ın üzerinde babasının da etkisi olmuştur: “Babamın yüzünden geç yüzme öğrendim. Kendisine yapıldığı gibi beni denize attı. Denizden korktum ve ancak onbir yaşında yüzmeye başlayabildim. Yüzme İhtisas Kulübü’ne girdim.” Tunçay, iyi bir yüzücü olur, müsabakalarda madalyalar kazanır. Ta ki bir bisiklet kazasında omuzunu kırana kadar: “O yüzden yüzücülük kariyerim sona erdi.” Baba Mebus Bey, bahriye subaylığından geldiği için oğlunun asker olmasına taraftar olmayınca Mete de 1954’te liseden mezun olur olmaz Ankara’nın yolunu tutar. Siyasal Bilgiler’i kazanmıştır: “SBF eğitimi o zamanlar kurmay subaylık tahsili gibi bir şeydi. Mülkiye’de herşeyden biraz öğretirler insana. Bunun genç bir çocuğun ufkunu açmak için iyi bir şey olduğunu düşünüyorum.” Mülkiye’nin 75 numaralı öğrencisi Mete Tunçay, Dışişleri Bakanlığı da yapan ve bir ara cumhurbaşkanlığı için de ismi geçen Gündüz Ökçün, büyükelçi Orhan Kulin gibi daha birçok diplomat, maliyeci ve vali çıkaran bir sınıfta okur. Tunçay SBF’de, agnostik olduğunu açıklama cesaretini de gösterir: “Çok yadırgandığımı hatırlıyorum. Onların arasında cesaret edip de ben agnostiğim, ateistim diyen kimse yoktu.” Tunçay, SBF’de okumaktadır ama bu arada farklı fakültelerdeki derslere de gitmektedir: “Ben bir anlamda talebe—prenslik yaptım. Mesela Rasim Adasal diye bir deli doktoru vardı Tıp Fakültesi’nde. Gidip onun derslerini dinledim. İlahiyat Fakültesi’nde Hilmi Ziya Ülgen’in, Dil, Tarih ve Coğrafya Fakültesi’nde Nusret Hızır’ın derslerine girdim. Nusret Hızır, beni çok severdi. Siyasalda asistan olunca ‘Benim en iyi asistanım Mete’dir ama benim asistanım değildir’ derdi.” Tunçay, 1958’de SBF’den mezun olur. Henüz ikinci sınıfta iken hocaları ondan kendi kürsülerinde asistan olarak kalmasını istemektedir: “Benim zamanımda sınıfın en iyileri akademik kariyere heves ederdi. Son zamanlarda artık, asistanlık maaşını dışarıda bulabileceği kuşkulu insanlar akademik kariyer yapmaya başladılar. Bu, üniversitelerin geleceği için üzücü bir durum.” 1958’de asistan olan Tunçay, aynı yılın mayıs ayında da, birinci sınıfı birlikte okuduğu, daha sonra da okul değiştiren Ece Eronat’la evlenir. Ece Hanım, Yozgat Belediye Başkanlığı da yapan, DP 11. dönem Milletvekili Sefer Eronat’ın kızıdır: “Ece Hanım, Yozgatlı Çapanoğulları’nın kadın soyundan. Onlar için Çapanlık önemli. Fakat benim için o kadar yabancı bir şey ki. Ben büyükşehir çocuğuyum, İstanbul’da okumuşum. Onların aşiret gelenekleri hakkında hiçbir şey bilmiyorum. Onun baba tarafından dedesi kadı, alim birisi. Ama o babaannesi tarafından soyunu sürdürmeyi tercih ediyor. Çünkü babaannesi Çapanoğulları ailesinin kızı İsmet Hanım.” Mete Tunçay’ın bu evlilikten 1961’de bir kız bir erkek, Kut ve Mut adında ikizleri olur.
     <br/>
     <br/>
     Ve geldik 1960 yılına. Mete Tunçay, 27 Mayıs’ta madalyonun iki yüzünü de yakından görecektir: “Biz ihtilali yapanların destekçisi idik. Bir taraftan kayınpederim dolayısıyla, ihtilalciler tarafından devrilen insanların dramını görüyordum. Bir yandan da askerlerle aydınların ortaklığına heyecan duyuyordum.” 1961’de Prof. Dr. Yavuz Abadan’ın yanında doktorasını yapan Tunçay, bu arada Rockefeller bursu ile aynı yıl içinde iki yıllığına eşi ve çocukları ile birlikte İngiltere’ye London School Of Economics’e gider: “Rockefeller bursunun özelliği bir kere burs verdikleri zaman, dünyanın istediğin yerinde istediğin konuda çalışabiliyorsun.” Hukukçuların deyişiyle Amme Hukuku, resmi adıyla da Siyasi Hukuk ve Devlet Nazariyeleri bölümünde, ‘komünist olduğu gerekçesiyle bir kişinin ona kafayı takmasına’ rağmen Tunçay, 1966’da doçent olur. Doçentlik tezi “Türkiye’de Sol Akımlar: 1908—1925”dir.
     <br/>
     <br/>
     Sopalık çocuklardı onlar
     <br/>
     <br/>
     1968’li yıllar dünyada olduğu kadar Türk gençliği üzerinde de bir ‘fay kırığı’ oluşturmuştur. Bu kırık neredeyse bütün hayat hikayelerinde karşıma çıkmaktadır.
     <br/>
     <br/>
     Mete Tunçay, bu yıllarda hoca, talebeleri de 68 Kuşağı’nın ileri gelenleridir. Öğrencileri arasında bakın kimler vardır: “O zaman beni çıldırtan Mao’cu bir grup vardı. Ki onların arasından günümüzün parlak isimleri çıktı. Şahin Alpay, Nuri Çolakoğlu, Cengiz Çandar, Ömer Madra. Bunlar aslında sopalık tiplerdi o zaman. Fakat bunların bir özellikleri solcu öğrencilerin aynı zamanda iyi öğrenci olan son kuşağı olmaları idi. Çoğu da kolejlerden gelme, kültürlü, iyi ve köklü aile çocukları idi bunlar.”
     <br/>
     <br/>
     Mete Tunçay Türkiye’de Sol Akımlar’ı yazdığı için üniversite çevresinden de sempati toplamaktadır. 12 Mart öncesinde, ‘sopalık öğrencilerin’ eylemlerinden tedirginlik duyan kendilerini solcu sayan genç öğretim üyeleri öğrencilerle bir araya gelme ihtiyacı hisseder: “Talebe Birliği tamamen solcu idi. Fakülte içinde bir odada buluştuk. Özetle dedik ki; ‘Biz kendimizi sosyalist değerlere bağlı sayıyoruz. Sizin de öyle olduğunuzu biliyoruz. Ama yaptığınız şeylerde Türkiye ve sosyalizme yaraşır birşey göremiyoruz. Sizin yaptıklarınız askeri müdahaleyi getirir.’ Bunlar kendi aralarında konuştular ve dediler ki; ‘İyi niyetinizi takdir ediyoruz. Siz aranızda bir komite seçin, biz size direktif veririz.’ Onun üzerine biz küfür ederek ayrıldık. Fakat garip bir şekilde, ‘Öğrencileri solcu hocaları tahrik ediyor diye’ bir söylenti başladı. Tahrik etmek şöyle dursun onlara laf anlatmak mümkün değildi. 1970 hatta 80 olayları için solcu hocaların öğrenci hareketlerinin arkasında olduğu fikri yanlış birşeydi.” Bu durum Mete Hoca’nın başını ilerleyen yıllarda ağrıtmaya devam edecektir.
     <br/>
     <br/>
     Tunçay’a göre Siyasal Bilgiler, ‘sopalık öğrenci’ dediği bu öğrencileri bile daha sonraki yıllarda arayacaktır: “Onlar hem iyi öğrenci hem de solcu idi. Ondan sonra bunları aramaya başladık. Çünkü bundan sonraki solcu öğrenciler kötü öğrenci idi. Sadece solcu idiler ve solculuğu da cahil kalmanın mazereti olarak kullanmaya başladılar. Ben onlara Hegel’i anlatırken, ‘Bize Marks ya da Lenin’i anlat’ diyorlardı.”
     <br/>
     <br/>
     12 Mart 1971 darbesi geldiğinde ise Mete Tunçay kendisini hapiste bulur. Tunçay 7,5 yıl talebiyle yargılanır, dört aya yakın bir ceza alır ve Ankara Merkez Cezaevi’nin yolunu tutar. Yargılanmasının sebebi Thomas Botomor’un Marks’ın Toplum Kuramı adlı kitabından, daha önce SBF dergisinde de yayınlanan bir bölümün Mete Tunçay tarafından tercüme yapılmasıdır: “Özer Ozankaya bu kitabın tamamını tercüme yapmakla komünizm propagandası yapıyor gerekçesiyle tutuklanmıştı. Tutuklanınca da ‘Ben yalnız değilim, Mete de var’ demiş.” Cezaevi dönemi Mete Tunçay için tam bir dönüm noktasıdır: “Hapse girmem benim için büyük bir şok oldu. Benim şansım sivil hapishanede olmamdı. Hapse giren arkadaşlarımın çoğu kendi gibi insanlarla beraberdi. Orada birşey öğrenemezsin. Ben kalabalık bir koğuşta bir kalpazanla koyun koyuna yattım. Herşeyi yeniden düşünme ihtiyacım oldu. Eşimden boşanma kararını verdim.” Tunçay, 17 yıl süren bir dava sonunda boşanabilir eşinden. Daha sonra iki evlilik daha yapan Tunçay, Neşe (Bulut) Hanım’dan sonra halen evli bulunduğu klasik Türk musıkisi hocası Gönül (Paçacı) Hanım ile birleştirir hayatını: “Kemalist devrimler arasında en çok müzik devrimine taraftar olmuştum. Fakat sonradan kısmet işte, alaturka, hem de klasik müzikle ilgilenen bir hanımla evlendim. Ayıptır söylemesi bu müzikten hazzetmeye de başladım.”
     <br/>
     <br/>
     Bırakalım onlar ellerini kana bulasın
     <br/>
     <br/>
     1972’de babası hasta olduğu ve İstanbul’da bulunduğundan yanında olabilmek için üniversiteden istifa eden Tunçay, hayatında en fazla çalışmak durumunda kaldığı bir döneme girer. DİSK’te araştırma uzmanlığı yapar. Bir yıl sonra buradan da ayrılır. Çeviri yapmaya başlar fakat geçimini sağlayacak para kazanamaz. 1974’te CHP’nin başında olduğu Koalisyon hükümeti döneminde Cemal Reşit Eyüboğlu tarafından Kültür Müsteşarlığı Yayınlar Dairesi Başkanlığı’na tayin edilir. Ancak tayini gerçekleşmeden hükümet kurma görevi Sadi Irmak’a verilir. Irmak Hükümeti de Kültür Bakanlığı’nı ihdas eder, Nermin Neftçi Kültür Bakanı olur. Irmak Hükümeti güvenoyu alamayınca yerine gelen Demirel Koalisyon Hükümeti Tunçay’ı 1975 yılında Milli Kütüphane Müşavirliği’ne ‘şutlar’: “O sırada merak edip de okumaya fırsat bulamadığım şeyleri okudum. 1977 sonunda da Siyasal Bilgiler’e geri döndüm.” Tunçay, eskiden beri incelemeye devam ettirdiği sol akımlar üzerine araştırmalarına Rusya’da devam etmek istemektedir. Fakat, üniversitede olduğu halde kendisine bir türlü pasaport verilmemektedir: “SBF’den sınıf arkadaşım Gündüz Ökçün Dışişleri Bakanı olunca ona küçük bir kart attım.” Tunçay, pasaportunu alır Rusya’ya gider. Kiril alfabesini söker, kütüphanelerde üç ay boyunca çalışır. Rusya dönüşü bu sefer alacağı Fulbright bursu ile Amerika’nın yolunu tutar. Standford Üniversitesi’nde Türkiye’de bulunmayan, Türk belgeleri üzerinde araştırmalar yapar. Burada da sol’un peşindedir. Altı ay kaldıktan sonra Türkiye’ye döner. Bu sefer 12 Eylül dayanmıştır kapıya: “1980’in iyi niyetli olmadığı açıktı. Biz arkadaşlar aramızda konuştuk ve protesto anlamında istifa edelim dedik. Kimler istifa eder diye bir liste yazdık, bir baktık ki zaten Doğramacı’nın üniversiteden atmak istediği kişiler. Bırakalım adamlar elini kana bulasın dedik.” Öyle de olur. Mete Hoca 1983 Şubat ayında 1402’likler listesine en erken girenlerden birisi olarak üniversiteden uzaklaştırılır. Üniversiteden uzaklaştırılmasının temelinde 1970’lerin izi vardır: “1970 olayları için aleyhimize esen hava devam ediyordu. Bizim öğrencilerle böyle bir emir komuta ilişkimiz olamazdı. Olsa, öğrenciler bize emir komuta etmeye kalkacaklardı.” Tunçay, 1984’te, Murat Belge ile arkadaşlığı sayesinde İletişim Yayınları’nda çalışmaya başlar. Tunçay, buradaki çalışmaları ile tarihi sağ’ın elinden kurtarmaya start vermiş olur: “Evet burada bir iddiam var. Modern tarihi aslında bize Tatarlar ve Rusya Türkleri getirdiler. Yusuf Akçura’dan günümüze, bugün yaşayan en büyük tarihçimiz Halil İnalcık, hatta İlber Ortaylı da Tatar, Rusya Türk’üdür. Bunlar oralarda azınlık olarak yaşadıkları için milliyetçilikleri bilenmiş olanlardır. Tarih var ama hep kahramanlık hikayesi, rahatsız olacağımız hiç bir şey olmamış geçmişte.” Tunçay, İletişim’in çatısı altında önce Tarih ve Toplum dergisini çıkarır: “Boş böbürlenmeye iltifat etmedik ve zenaatkârlığı iyi olan insanlar arasında ayrım gözetmedik. Mesela Orhan Şahik Gökyay, ki benim düşman olduğum Turancı akımdan gelmesine rağmen ona sık sık yazılar yazdırdık. Proje tuttu.” Ardından Tarih Vakfı kurulur: “Yine sol hareketten olup Hollanda’ya sığınmış bir arkadaşımız Orhan Silier, Hollanda’daki Uluslararası Tarih Enstitüsü’nde bir Türkiye Bölümü oluşturdu.” Türk tarihi ile ilgili bilgi ve belgeler buraya akmaya başlar: “Bir süre sonra düşündük ki ‘İyi de bundan sonra Türkiye tarihi çalışmak için Hollanda’ya gitmek gerekecek. Böylece Türkiye’de bir merkez kurup, bir belge derlemesi yapalım dedik.” İlhan Tekeli, Zafer Toprak derken Tarih Vakfı’nın üye sayısı 600’ü bulur. Ancak aktif olanların sayısı 30’u geçmemektedir. Prof. Dr. Mete Tunçay, İletişim’den ayrıldıktan sonra orada çıkardığı Tarıh ve Toplum’un benzeri bir dergiyi de Tarih Vakfı’nda Toplumsal Tarih adıyla çıkarır. Yine, İstanbul dergisi gibi bir dergiyi yayınlamaya başlar o ve arkadaşları.
     <br/>
     <br/>
     Mülkiye'de MİT burslusu öğrenciler
     <br/>
     <br/>
     1986—87 yılları arasında da Almanya’da ders veren Mete Tunçay, bu arada üniversiteden uzaklaştırılmaya karşı bir de dava açar. Dava 1990’larda ancak sonuçlanır. Kıdemini alır ve üniversiteden ayrılır. Fakat dava istediği gibi sonuçlanmamıştır: “Ben, biz niye atıldık üniversiteden, onun açıklamasını istiyordum. Hakkımda Ankara Sıkıyönetim Komutanı Recep Ergun karar vermiş. Düşündüm ki bu adam beni tanımaz. Herhalde bir dosya üzerinden karar verdi. Benim talebim de şuydu, parasını ben vereyim, dosyada ne varsa günlük bir gazetede ilan edilsin.” Mete Tunçay’ın tahmini doğrudur, hakkındaki karar, oluşturulan dosyaya göre verilmiştir: “Ben askerliğimi 1969—71 yılları arasında Muhabere Okulu’nda yaptım. Son bir yıl Harp Tarihi’nde görevli idim. Sina Akşin’in dışında Abdullah diye bir polis müdürü, —sonradan pasaport şube müdürü oldu— arkadaşım vardı. Bana pasaport vermediklerinde ona gidip sorduğumda ‘Senin dosyan var’ dedi. İki dosya getirdi, bir tanesi başka bir Mete Tunçay’a ait. Mülkiye’de okuyan MİT bursluları vardı. Çocukların vazifelerinin bir kısmı, hocaları hakkında rapor yazmaktı. Bunu biliyorum çünkü bir MİT Başmüfettişi bana bir liste verip ‘Bunlar bizim burslumuzdur’ diye iltimas istemişti benden. Ben de ‘Bu listeye bakmak istemiyorum, çünkü çocukların adları aklımda kalır, sonra onlara zararım dokunabilir. Madem ki onlar MİT burslusu, bu dersi iyi öğrensinler’ dedim. Herhalde o çocukların doğru dürüst anlamadıkları şeyler vardı.” Tunçay’ın dosyasını sadece MİT bursluları oluşturmamıştır: “Bir de SBF’de iken bizim sınıfta Tuncer diye bir çocuk vardı. Daha okurken akıl hastası oldu. Herkese mektuplar yazardı. Düşündüm bu dosyada onun da yazısı vardır diye. Murat Belge’ye ‘Bu herifi işten at’, anneme ‘Bunu evlatlıktan reddet’ diye yazardı. Tuncer bir mektup da polise yazmış. Mektubun başında da ‘Komünistlerin beynidir, herşeyi bu örgütlüyor’ diye yazıyor. Orada kesse başım büyük belâda. Mektubun dosyada olmasına itirazım yok ama bu kişi kimdir, aklı başında biri midir diye bir tahkikat raporunuz var mı?” Dosya Mete Tunçay’ı halen takip etmektedir: “Dosya duruyor. 10 yıldan eski bütün arşivler imha edilecek denilince Abdullah övünerek ‘Ben de imha ettim hepsini ama fotokopisini aldım’ dedi. Fotokopileri polisin elinde var ama asılları imha edilmiş. Deli saçması bir durum.”
     <br/>
     <br/>
     Küçük takımlara yenilmesinden mutluluk duyacak kadar Galatasaraylı olan, Tarih Vakfı’nın dışında, Murat Belge’nin Başkan olduğu Helsinki Yurttaşlar Derneği’nde Başkan Yardımcılığı görevi üstlenen Tunçay’ın ismine, Siyasi İlimler Türk Derneği ve Sosyal Bilimler Derneği’ndeki üyeliklerinin yanında Anayasa Girişimi içinde de rastlamak mümkündür: “Zaman zaman gidip orada aramızda tartışıyoruz. Yani rakı içmeden bu memleket nasıl kurtulur muhabbeti yapıyoruz.” 1981’de yayınlanan Türkiye Cumhuriyeti’nde Tek Parti Yönetimi’nin Kurulması: 1923—31 kitabı yüzünden ‘başı askerlerle de iyice belaya giren’ Tunçay, annesinin dışında asistanlığını yaptığı Yavuz Abadan, öğrencisi olmadığı halde onu dostluğuna alan Tarık Zafer Tunaya’nın da kendisine katkılarını minnetle anmaktadır: “Bir dönem Mumtaz Soysal’dan da çok etkilenmiştim. 12 Mart’tan sonra Mümtaz farklı yerlere gitti, eski durduğu yerde durmuyor, daha askerci oldu.”
     <br/>
     <br/>
     Bütün olanlardan sonra 1994’te Marmara Üniversitesi’nde ders vermeye başlayan, bugün Bilgi Üniversitesi Tarih Bölüm Başkanı ve Fen Edebiyat Fakültesi Dekanı (9 ay sonra bitiyor) olarak derslerine devam eden Mete Hoca’yı dersinde dinleme imkanı da buldum. Ne mi anlattı? Anlattıkları öğrencileri ile aramızda sır. Söyleyebileceğim, Mete Hoca, tahmin ettiğiniz gibi konuşmuyor. Hem de hiç.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13510), [web.archive.org (arşiv bağlantısı)](http://web.archive.org/web/20060104071446/http://www.aksiyon.com.tr:80/detay.php?id=13510)
