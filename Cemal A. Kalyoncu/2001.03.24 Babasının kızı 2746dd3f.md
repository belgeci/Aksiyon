# Babasının kızı

*Cemal A. Kalyoncu 2001.03.24*

<div bgcolor="#FFFEF6">
 <font>
  <img border="0" height="1" src="/web/20060104084139im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060104084139im_/http://www.aksiyon.com.tr/resim/329/47.jpg" vspace="5"/>
  </p>
 </font>
 <font class="content">
  ‘Babasının kızı.’ Ümit Meriç’le yaptığım uzun bir görüşmeden sonra dudaklarımdan bu kelime döküldü. 8 yaşında bir çocukken, gözlerini kaybeden babasının 32 yıl yanından ayrılmayan, ona göz, kol, ayak olan bir evladın zaten başka türlü olması nasıl düşünülebilir?
 </font>
 <p>
  <font class="content">
   Ümit Meriç’in mizacında Cemil Meriç’ten çok kuvvetli çizgiler hissediliyor. Kızı da, babası gibi heyecanlı ve samimi. Üstelik Ümit Meriç’in de Cemil Meriç gibi insanın duygu ve düşünce aleminde şimşekler çaktıran bir üslûbü var. Ümit Hanım— kendi tabiriyle ‘eski bir sosyolog’ olmanın da etkisiyle zihin kanallarını her an açık tutan, her saniye olan hadise ve gelişmelerden çıkarımlarda bulunan, hayatı büyük puzzle oyunu gibi algılayan bir insan. Ümit Hanım’la genetik hafızadan rüyalara, duanın esrarından ölüm sonrasına kadar uzanan geniş bir sohbet yaptık. Yanından ayrılırken kendi kendime ‘kainata bu kadar da kayıtsız kalınamaz ki diye’ düşünmeden edemedim. Tesadüfün yerine tevafuku geçirmek için her an dikkat kesilerek yaşayan bir insanı tanımak heyecan vericiydi. Ümit Hanım, bize şah damarımızdan daha yakın olanın keşfi için nefes alıp veriyor, bizi de öyle yapmağa davet ediyordu.
   <br>
    <br>
     Bu baba kızı daha yakından tanımak için önce tarihe bir yolculuk yapalım. Zeynep Ümit Meriç, Meriç Nehri’nin hemen öbür kıyısında bugün Yunanistan’da kalan ve Osmanlı İmparatorluğu’nun fetret devrinde bir dönem payitaht olan Dimetoka şehrinin müftüsü Hafız İdris Efendi’nin torununun torunudur: “Koyu pozitivist olduğu dönemlerde bile babam, bu dedesinin babasının namaz kılarken cübbesinin içinden yok olduğunun rivayet edildiğini anlatırdı. Ömrü boyunca 1001 tane Kur’an istinsah etmiş.” Hafız İdris Efendi’nin oğlu yakışıklılığı ile matuf Kaymak Ahmet Efendi ise, tüccar birisidir. Onun da iki oğlu olur. Oğullarından biri Hatay Dörtyol’da kolağası olacak Hamid Bey’dir. Diğeri ise Ümit Meriç’in dedesi, o zaman Osmanlı toprakları içinde bulunan Yunanistan’ın çeşitli yerlerinde hakimlik yapan Mahmut Niyazi’dir. Balkan Harbi çıkınca, uzaktan akrabası da olan eşi Zeynep Ziynet Hanım’ın isteği ile Mahmut Niyazi, harbin olmadığı bir yere, yine bir Osmanlı toprağı olan, bugün Suriye sınırları içerisinde kalan Kefertharim adlı kazaya doğru yola çıkar: “Rüşvet teklif ediliyor dedeme. Dedem de ‘Demek ki benim yüzümde rüşvet kabul edebilecek bir insanın manası var. Böyle bir insan hakimlik yapamaz’ diyor ve emekli maaşını redderek istifa ediyor.” Daha sonra burada Ziraat Bankası müdürlüğü de yapacak olan Mahmut Niyazi Bey’in Zeynep Ziynet Hanım’la evliliğinden henüz Rumeli’de iken Zehra ve Nadide adında iki kızı gelir dünyaya. 12 Aralık 1916’da ise, çiftin, Osmanlı’nın kazandığı zafere atfen adı önce Muzaffer olarak düşünülecek, ancak daha sonra değiştirilecek bir erkek çocukları daha olacaktır: Hüseyin Cemil.
     <br/>
     <br/>
     Ümit Meriç’in ailesi Hafız İdris Efendi’den gelmektedir. Ancak Ümit Hanım için burada ‘genetik hafıza’ devreye girmektedir. Ona göre, ilk insandan bu yana, ecdadımızın yaşadığı herşey bizim genetik hafızamızda mevcuttur: “Elbetteki kaderimiz yazılmış ve mürekkebi de kurumuştur. Ecdadımızın tecrübesi bizde düğümleniyor. Yaradılış kimyamızda onlardan gelen ipuçları var. Bunları her zaman yakalayamıyoruz. Ama bazı iz düşümleri de, bazı hakikatleri bize fısıldıyor. Kendimizi yeterince tanımıyoruz. Kendi şifrelerimizi çözmek, için gayret harcamıyoruz. Kendimizle tanışmaktan kaçınca Rabbini de bilmeyen bir beşeriyet tablosu ile karşı karşıya geliyoruz.” Meriç, buradan hareketle gördüğü bir rüyaya dayanarak ailesinin köklerinin Asyalı olduğuna inanmaktadır: “Bir gece rüyamda Cemil Meriç’i, Yusuf Has Hacip zamanına Uygur Sarayı’nda üst dereceden bir görevli olarak gördüm. Bunun anlamı ne? Cevabını ahirette Cenab—ı Hak’tan alacağım. Cenab—ı Hakk’a trilyonlarca sorum var.” Rüya ve Ümit Meriç aslında ayrı bir yazı konusudur. Üzerinde ehemmiyetle durduğu rüyalarını Meriç, 1977’den bu yana 20’den fazla defter doldurarak kayda geçirmiştir.
     <br/>
     <br/>
     1916’da Reyhanlı’da doğan o Cemil Meriç, yokluklar içinde sıkıntılı bir hayat sürer. İstanbul Üniversitesi Edebiyat Fakültesi Felsefe Bölümü’ne giren Meriç, okulu bitiremeden Hatay’a döner. Burada bir süre öğretmenlik yapar, Tercüme Kalemi’nde reis muavinliğinin ardından yine İstanbul’a gelir ve daha önce bitiremediği üniversitenin bu sefer Fransız Dili ve Edebiyatı Bölümü’nü bitirir. Ardından Elazığ Lisesi’ne Fransızca öğretmeni olarak tayin edilir. Meriç, Elazığ’a giderken yalnız değildir: “Hayatım bir trajedidir. Birinci perde evleninceye kadar geçen zaman: Yıldızsız, Allahsız, cıvıltısız, katran gibi bir gece, vıcık vıcık bir ıstırap. Birkaç şehri fethe yeten bir enerji, yeldeğirmenlerine saldırmakla harcanır. İkinci perde izdivaçla başlar. Daha büyük, daha derin, daha uzun acılar. Fakat vahaları olan bir çöl bu ve göğü yıldızlarla dolu; Çocuklarım, kitaplarım...” (Mektuplar, 12.10.1966)
     <br/>
     <br/>
     Cemil Meriç 25 yaşındadır ve evlenmek istemektedir. Kerim Sadi’nin aracılığıyla bir hanımla tanıştırılır: Bu hanım 37 yaşında olan ve lise coğrafya öğretmenliği yapan Fevziye Menteşoğlu’dur. Soyadından da anlaşılacağı üzere Fevziye Hanım, Menteşoğulları Beyliği’ne mensup birisidir: “Muğla—Milas—Bodrum—Fethiye ve Marmaris’te bir dönem hüküm sürmüş bir Türkmen ailesi bu.” Sırası gelmişken, Ümit Hanım, 1977 yılında üniversiteden öğretim üyesi arkadaşları ile atalarına ait bu Peçin Kalesi’ni ziyaret ettiğinde inanılması zor bir olay yaşayacaktır: “Menteşeoğulları’ndan Gazi Ahmed’in türbesine gelince ben mezarın ayak ucuna oturdum. Ve severek kullandığım içe dönüş yöntemini uygulayarak dua etmeye başladım.” Meriç dua eder ve farkına varmadan ağlamaya başlar. O ana kadar parçalı bulutlu ama açık olan hava da onunla beraber ağlar. O duasını tamamlayıp toparlanmaya başlayınca yağmur da diner: “Yalnız olsam halüsinasyon içindeyim diyebilirim ama yanımda 5 şahidim vardı. Benim ondan çıkardığım sonuç şu oldu; asırlar sonra ilk defa olarak o aileden birisi oraya geliyor ve onlara rahmet okuyor ve tabiat adeta kendisine hoşgeldin diyor, acısını paylaşıyor ve gökkuşakları göstererek sevincini izhar ediyor.”
     <br/>
     <br/>
     Osmanlı’ya karşı Timur’un yanında
     <br/>
     <br/>
     Biz yine Menteşoğulları’na dönelim. Timur’un yanında Osmanoğulları’na karşı bir savaşa da katılan Menteşoğulları ailesi, Yıldırım Beyazıt tarafından dağıtılmak istenir ve üç şehzade ayrı ayrı yerlere sürülür. Kardeşlerden biri Kıbrıs’a (Müzisyen ve edebiyat adamı Ahmet Rasim Bey bu koldandır), diğeri Erzurum’a (Eski siyasetçilerden Haldun Menteşoğlu’nun ailesi), üçüncüsü de Safranbolu’ya sürülür. Ümit Hanım bu koldan gelmektedir. Büyükbaba Ali Haydar Bey, Ümit Meriç’in diğer büyük babası gibi hacı ve hakimdir. Maraş, Girit, Beyrut ve Konya’da hakimlik yapan Ali Haydar Bey, Sancaktar Ali Bey’in kızı Nazir’e Hanım’la evlenir ve çiftin altı çocukları gelir dünyaya: Mehmet (İttihat Terakkili genç bir doktordur. Bağdat Cephesi’ne gönüllü olarak gider ve orada şehit olur), Reşit (Caddebostan Reşit Bey Plajı’nın sahibi idi), Cemile, Aliye ve Ümit Hanım’ın annesi Fevziye ile onunla ikiz olan Naciye (O da Harzemşahlar’dan Hilmi Paşa’nın oğlu ile evlenir).
     <br/>
     <br/>
     İşte bu coğrafya hocası Fevziye Hanım’la Cemil Meriç 1942’de evlenirler: “Annem hayatını babama göre programlamıştı. Ömrünün sonuna kadar onun dehasına âşık kaldı. Hayatının manası, bu çok saydığı erkeğin eser vermesi üzerine kurulu idi. Babamın asabiyetini silebilen, ona eski harf yazı Fransızca kitaplar okuyan, 1960’ta geçirdiği felce rağmen iradesi ile ayağa kalkarak, gözleri görmeyen eşine, kalemi iyi tutmayan eli ile sekreterlik yapan meçhul bir kahramandı annem.” Çiftin iki çocukları daha gelir dünyaya. 1945’te Mahmut Ali (Aynur Özhan ile evlidir. Cem ve Sinan adında iki çocukları vardır) doğar, bir yıl sonra 16 Aralık 1946’da da Zeynep Ümit Meriç. Küçük Ümit, birkaç yılı hariç, Üsküdar’da bugün İstanbul Büyükşehir Belediyesi’nin lokanta olarak işlettiği Fethi Paşa Korusu’ndaki evin birinci katında geçirir çocukluk günlerini: “Evimizin eşyası çok azdı, öyle koltuğumuz falan yoktu. Kütüphane dolusu kitap vardı sadece..” Nacak Sokak’taki o ev hiç bir zaman boş kalmaz, Cemil Meriç’i ziyarete gelenlere tanıklık eder hep: Cemil Meriç’in, bugünün profesörleri olan öğrencilerinden Berke Vardar, Fuat Andıç, Ali Özgüven, Bülent Tahiroğlu, Server Tanilli ve daha sayamadığımız birçokları ile birlikte büyükelçilerden Sedat Zeki, Fazıl Küçük vs. evin müdavimleri arasındadır.
     <br/>
     <br/>
     Küçük Ümit, ilkokula henüz 5,5 yaşında olduğu ve devlet okulları da almadığı için abisinin de okuduğu Şişli Terakki’de yatılı okuyarak başlar. Burada Madra Zeytinyağları’nın sahibinin çocuğu Ömer Madra gibi zengin aile çocuklarıyla beraber okur: “Sosyal çevre itibariyle de onlardan farklı idim. Ben fakir bir entellektüelin, öğretmen bir ailenin kızı idim. Bizim için elbise almak ancak bayramdan bayrama söz konusu idi. Bizi dayım (Reşit) okuttu.” Babasının aldığı 94 lira maaş ailenin ihtiyaçlarını karşılamak için yeterli olmamaktadır bu yıllarda. İlerleyen yıllarda da olmayacaktır zaten.
     <br/>
     <br/>
     Ümit Meriç, son sınıfta iken Şişli Terakki’den ayrılır ve Boğaz sırtlarındaki Sultantepe İlkokulu’na geçer: “Şahsiyetimi buluşum orada oldu.” Ümit Meriç, lise eğitimini ise yine yatılı olarak Çamlıca Kız Lisesi’nde alacaktır. Burada da ‘babasının kızına’ yakışır bir öğrencilik hayatı geçiren Ümit Meriç, babası Fransızca, annesi tarih—coğrafya, halası ilkokul, teyzesi yine tarih—coğrafya öğretmeni, dayısı okul müdürü olan, yani bir kuşak evveli tamamıyle öğretmenlik yapan bir ailenin küçük bir ferdi olarak henüz ortaokul birinci sınıfta talebe iken ne olacağına da karar vermiş, kat edeceği yolları defterinin arkasına not etmiştir: Orta, lise, üniversite, asistan, doçent, profesör.
     <br/>
     <br/>
     Fevziye Hanım’ın turnusol gözyaşları
     <br/>
     <br/>
     1955 yılında Cemil Meriç’in hayatında, ailenin bundan sonraki yıllarını dramatize hale getirecek bir olay olur. Çatalca’da misafirlikten döndüklerinde Cemil Meriç gözlerini kaybeder. Ümit, bu olay olduğunda sekiz yaşındadır. Bu olayın onun için bir anlamı daha vardır. Artık o, babası ile ‘bir insan ve gölgesi’ gibi bir hayat sürecektir. Ümit Meriç, annesi ile ağabeyi ve İzzet Tanju gibi çok yakın bir kaç öğrencisi ile beraber Cemil Meriç’in en yakın sekreteri olur. Baba—kızın 1955’te başlayan bu birlikteliği, Cemil Meriç’in vefat edeceği 1987’ye kadar tam 32 yıl boyunca, bazen günde sekiz saat aralıksız kitap okumaya varan ve bazen de onun söylediklerini daktilo etmekle geçen bir süreçtir: “İlk zamanlarda benim daha çok okuma fonksiyonum vardı. Babam önceleri kendisi yazıyordu. Sonra bahsettiğim bu parlak asistanlar dönemi geliyordu, annem devrede idi. Benim babamla çalışmaya başlamam lise ikide, Fransızca’yı öğrenmeye başladığım yaz tatilinden itibaren oldu. Cemil Meriç’in değişmez sekreteri ben oldum.”
     <br/>
     <br/>
     — Sıkıldığınız anlar olmadı mı?
     <br/>
     <br/>
     “Oooo. Sıkılmaz mıyım? Kolay mı? Tabii bazen anlamadığım için sıkılır, bu da sesime yansırdı. Babam da ‘Homurdanmadan oku evladım’ derdi. Bunun dışında fiziki rahatsızlıklarım olurdu. Şöyle ki, siz hiç 8 saat devamlı okudunuz mu hayatınızda? Nefes borumun tahtalaştığını hissederdim. Onbir bin ciltlik kütüphaneden o ayki gündemimize giren kitaplar indirilir, okunur, yanları çizilir, tercüme edilir, daktilo edilir, daktilo edilen metinler tekrar bir daha okunur, Cemil Meriç’in fikir fırınında başka malzemelerle birleştirilir, pişirilir, çıkar ve Cemil Meriç’in teklifi ile Fevziye Meriç’in gözyaşlarına sunulur, ben yazıyı okurken annem büyük bir dikkatle başından sonuna kadar takip ederdi. Eğer annem ağlarsa babam ‘Tamam Ümit yazı olmuş, ver postaya’ derdi. Annemin ağlamaması halinde de ‘Gel biraz daha çalışalım’ derdi. Yani turnusol kağıdı olarak annemin gözyaşlarını kullanırdık. Bu Ülke’de annemi ağlatmamış bir tek yazı yoktur. Dünya tarihinde böyle kör bir babanın sekreteri olarak hayatını onunla paylaşan ikinci bir kız çocuğu olduğunu hiç duymadım.”
     <br/>
     <br/>
     — Yazıları babanıza siz taktilo ediyordunuz. Kendinizden kattığınız bölümler oldu mu bunlara?
     <br/>
     <br/>
     “Babam bizim fikirlerimize çok ehemmiyet verirdi. Yazıların özellikle baş kısımları çok fazla tekrarlanırdı. 15 satır yazılır, ‘Olmadı evladım, şurası şöyle olmalı’ derdi. Bu Ülke’nin adını ben koydum. Babamın kitaplarında hayatım, gençliğim, günlerim, gecelerim var. Ben asistan olmak istediğimde babam asistan olmamı istemedi. ‘Beraber çalışır, kitaplar yazar, beraber imzalarız’ dedi. Ben de hem asistan olurum hem de sizinle çalışırım dedim. Öyle de oldu.”
     <br/>
     <br/>
     Cemil Meriç, 1925—36 yılları arasındaki dönemini şoven milliyetçilik, 1936—38 arasındaki dönemini sosyalistlik, 1938’den 60’a kadarki dönemini araf diyebileceğimiz kuluçka dönemi, 1960—64 arasını ise Hint Devrimi olarak adlandırmaktadır. 1964’ten ölünceye kadarki evresi için ise ‘Sadece Osmanlı’yım’ demektedir: “Acaba bugün kendini ifade etmek istese bu kadar kesin ayırabilir miydi? Çünkü aslında bir insanın şahsiyetinde bunların hepsi var ama zaman zaman birisi biraz daha öne geçiyor. Uzunca bir süreden beri namaz kılan bir insanım ama böyle olmam, ‘herkese ehliyetine göre, her ehliyete eserine göre’ diyen sosyalizme yakınlık duymama hiç mani değil. Beşeriyetin ürettiği bir sistemler arasında ideal planda sosyalizmi tercih ederim. Bir yerde de Allah kazananı sever anlayışıyla, kapitalizm İslamiyete yakındır.” İşte Cemil Meriç’in bu ‘sadece Osmanlı’ döneminde Ümit Meriç de Fransız Dili ve Edebiyatı Bölümü’ne (1964—65) girer. Bunda babasının da etkisi vardır: “Fransızca okumaya başladım. Ta ki 1965’te Kadıköy vapuru Karaköy’deki iskeleye çarpana kadar.” Vapurda Fransızca çalışan Meriç, vapurun iskeleye çarpması ile etrafına bakınır: “Karşımdan baş örtülü bir hanım kalktı. Bir kundura boyacısı da önümden iniyor. Birdenbire kendimi ülkemin dışında kalmış hissettim ve Ortaçağ Fransızca’sı bana ne getirecek diye düşündüm. Ve o gün sosyoloji okumaya karar verdim.” Meriç’in bu şekilde okumaya karar verip girdiği sosyolojiden mezun olduğunda yıl 1968’dir.
     <br/>
     <br/>
     Ardından 1969’da asistan olur. 1975’te doktorasını Cevdet Paşa’nın Toplum ve Devlet Görüşü çalışması ile verir: “Cevdet Paşa ile ilgilenene kadar, babamın kızı olmak hasebiyle batı ile meşguldüm. Cevdet Paşa, düşüncemin kıblesini batı tarihinden kendi tarihime çevirdi.” 1981’de yardımcı doçent, 1985 yılında doçent, 1992’de de profesör olur: “Doktoraya çalışırken babamla olan mesaiden biraz uzaklaştım. Kitabı az olan bir profesörüm. Niye diye sorulursa cevabı ortada.”
     <br/>
     <br/>
     En karışık döneminde okumasına rağmen hiç bir öğrenci olayına karışmayan Ümit Meriç hayatı boyunca sürü psikolojisi ile hareket etmez. Yardımcı doçent olduğu yıllarda İstanbul Üniversitesi Edebiyat Fakültesi’nde Abdülhak Hamit Anfisi’nde (Anfi 8) ders vermektedir. Ders verdiği sınıfa baskın yaparak öğrencilerini eylem için isteyen silahlı eylemcilere Edebiyat Fakültesi’nde karşı koyan tek hoca da odur: “İçimden, ‘bir hoca da çıktı, öğrencilerini bu eşkıya güruhuna kaptırmamak için kürsüde şakağından vuruldu desinler diye düşündüm.” Sürü psikolojisi ile hareket etmeme konusunda babasının bile danıştığı bir kişidir Ümit Hanım. 1980’li yıllarda Aziz Nesin, Aydınlar Bildirisi için Cemil Meriç’in imzasını almak ister: “Nesin’in yanında ‘Hayır baba imzalamayın, siz aydınların bile çobanısınız dedim. Aziz Nesin’in fena halde canı sıkıldı.”
     <br/>
     <br/>
     Namazın esrarı
     <br/>
     <br/>
     “Büyük bir sıkıntı olduğu an, bir hafakan gecesinin sabahında sabah ezanını duydum. İntihar etmekten de bir beklentim yoktu. Dedim ki ben bir namaz kılayım, bakayım bu nasıl şeymiş. İki rekat namaz kıldım ve kapkara iken pespembe olduğumu hissettim ve bu namazda esrar var diye o günden itibaren alnımı secdeye koymadığım hiç bir gün geçirmedim, elhamdülillah.” 1977’de bu şekilde namaz kılmaya başlayan Ümit Meriç’in, üniversiteden 1999’da hiç hesapta yokken ‘mecburen’ ayrılmasına neden olacak örtünmesi de yine böyle bir anda gerçekleşecektir. 1999’da depremin ikinci günü yaşanmaktadır: “Ertesi gün de cuma. Kıyametin bir cuma günü kopacağı yönünde rivayetler de var. Şunu da söyleyeyim, her an teslim—i nefese hazırımdır. Ölümü de çok merak ediyorum ayrıca. Nerelere gideceğim, neler göreceğim, kimlerle karşılaşacağım? Doğrusu yapabileceğim seyahatlerin en cazibi. Bu kadar teslim olduktan sonra gerçekten yaşamaya başlıyorsunuz. Oraya kadar ölüm önünüzde hep bir perde. Yine böyle kuvvetli bir deprem oldu. On yaşındaki kızım Hazal çok korktu. Dudakları yeşillendi. Ben hemen bir abdest alıp namaz kılalım dedim. Namaz sonrasında derken çok uzun bir duaya başladım. Çocuğun dudakları renklendi ve normale döndü. Duanın esrarını gözlerimle gördüm.” Meriç o gece saat 03:00’te bir dua da bütün insanlık alemi için etmeye karar verir: “Ya Rabbi biz dünyalılar olarak sana layık kullar olamadık. Bizi affet, beşeriyet olarak. Çok dua ederim ama o akşamki kadar duamın icabet makamına gittiğini hissetmemiştim. Ya Rabbi dedim sen benim dualarımı kabul ediyorsun, ben senin emrini yerine getiremiyorum. Benim başım açık. Bu geceden itibaren başımı örtmeye niyet ediyorum, beni bana mahcup etme.” Meriç, başı örtülü olarak üniversiteye devam edemeyeceği için, 30 yılını da geride bıraktığından emekliliğini ister.
     <br/>
     <br/>
     Sosyoloji Derneği üyesi olan, namazlarda secdeleri uzun tutmaktan hoşlanan, müziği çok seven, sosyolog olmasa muhakkak sanat tarihçisi olacağını düşünen Meriç, 2000 yılının aralık ayının 20’sinde, hayatında onu en çok etkileyen bir de seyahat gerçekleştirir. Bu tarihte umreye giden Meriç, orada yaptığı tavafları Hz’ Adem’den bu yana insanlığın çeşitli kesimlerine adar: “Bir arkadaşıma söyledim ‘Bu tam sosyolog tavafı oldu’ dedi.” Bu umre, Zeynep Ümit Meriç’in hayatının dönüm noktasıdır: “O zamana kadarki 54 yılda attığım adımları bir kefeye, orada geçirdiğim 15 günü öbür kefeye koysalar, bu taraf ağır basar diye düşünüyorum.”
     <br/>
     <br/>
     email: ckalyoncu@hotmail.com
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=13223), [web.archive.org (arşiv bağlantısı)](http://web.archive.org/web/20060104084139/http://www.aksiyon.com.tr:80/detay.php?id=13223)
