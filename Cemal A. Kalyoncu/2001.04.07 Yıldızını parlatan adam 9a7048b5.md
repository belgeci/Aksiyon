# Yıldızını parlatan adam

*Cemal A. Kalyoncu 2001.04.07*

<div class="pNewsDetailMainContent" itemprop="articleBody">
 Hangi yaşta olursak olalım, her yaşın bir hedefi vardır bizler için, olmalıdır da. Hayata ümitle başlarız. Beklentilerimiz olur, bir kısmını gerçekleştirir, bir kısmında da hayal kırıklıkları yaşarız. Hayatı sürpriz hale getiren de bu bilinmezliği değil midir zaten? Bunları yaparken, Stefan Zweig'in dediği gibi insanın hayatında 'yıldızın parladığı anlar' vardır. Bunu yakaladığınızda hayatın seyri ve akışı daha farklı olur. İddiaya göre bu kader anı, yakalamasını bilmeyenlerden öcünü de almaktadır.
 <br/>
 <br/>
 Yılmaz Çetiner. Milliyet gazetesini okuyanlar onu yazdığı köşe yazılarından tanımaktadır. Ama bugün 40'lı yaşlarda olanlar için bu isim, devrin en önemli gazetecilerinden birisinin ismidir. Trabzon Boztepe'de Hocazade veya Esirzade'ler olarak anılan bir aileye mensup olan Yılmaz Çetiner hayatında 'yıldızını kendisi parlatmış' birisidir.
 <br/>
 <br/>
 Yılmaz Çetiner, Prof. Sait Halman'ın da babası olan ve bahriyeye girip amiralliğe kadar yükselen çocukluk arkadaşı Sait Halman gibi amiral olmayı hedefleyen Ömer Cevdet Çetiner'in oğludur. Hocazade Mehmet Efendi'nin üç çocuğundan biri olan Ömer Cevdet, boyu bir santim daha kısa olduğu için bahriyeye alınmayınca Kabataş Erkek Lisesi'ne girer. Çetiner, annebabasını da erken yaşta kaybettiğinden, askeri doktor olan abisi Mehmet Tevfik Çetiner'in (Yılmaz Çetiner'in kuzeni, Türkiye'nin ilk göz doktorlarından Muammer Tansı Hanım da Ömer Cevdet'in diğer kardeşi Naciye Tansı'nın kızıdır) yanında büyümüş, gençlik yıllarında Bolşevik ihtilali olmadan bir süre önce Sivastopol, Odessa ve Trabzon arasında ticaret yaparak hayatını kazanmıştır: "Bavul dolusu para kazanmışken Trabzon'a dönüyor, o sırada ihtilal gerçekleşiyor ve paralar Manat oluyor." Ömer Cevdet, 1920'lerin ortalarından sonra da, madenlerini henüz Fransızlar'ın işlettiği Zonguldak'a yerleşip burada manifaturacılık yapar. Dükkanı, Zonguldak'taki devlet erkanının uğrak yeri olmasına rağmen Ömer Cevdet mimlenmekten kurtulamaz: "Gizli polis onu takip edermiş." Lise mezununa o devirde şiddetle ihtiyaç duyulmasına rağmen bu yüzden Ömer Cevdet'e kimse iş vermez. Mustafa Kemal'in Trablusgarp'ta bulunduğu dönemde levazım subayı olarak görev yapan, Suriye'de bulunan, yüzbaşı olarak emekli olduktan sonra Zonguldak'a yerleşen, 1926 yılında hayatını İstanbullu Mehmet Galip'in çocuklarından (diğerleri Fahri Korutürk'ün de başdanışmanlığını yapan amiral Fahri Çoker, Trabzon eski Valisi Ziya Çoker, Rıza ve Süreyya) Fatma Nasibe (Çoker)'le birleştiren Ömer Cevdet, bu yasaklı durumdan ancak İnönü'ye yazacağı bir mektup sonrasında İstanbul Valisi Lütfi Kırdar'ın yaptırdığı araştırma neticesinde kurtulabilecektir. (Ömer Cevdet, en son adliyede sicil şefliği yapacaktır.)
 <br/>
 <br/>
 Çiftin tek çocukları olan Yılmaz 1927 yılında doğduğunda aile henüz Zonguldak'ta ikamet etmektedir. Aile İstanbul'a ise 1935'lerde gelerek Bebek'teki kendi evlerine yerleşir. Bebek 26. İlkokulu'na devam eden Yılmaz Çetiner, liseyi güçlükle bitirir. Babasını 1941'de, annesini de 1947'de kaybeden Yılmaz, henüz 20'li yaşlarına girmeden yetim kalmıştır: "Onları kaybedince ben maddi ve manevi dengemi kaybettim." Önce annesinin üvey annesi Fikret Hanım'ın yanında kalan Çetiner'e, ardından da abla dediği halasının kızı Muammer Hanım destek olur. Muammer Hanım, onun gazetecilik mesleğine girmesini de kolaylaştırır. Devrin önemli gazetecilerinden Sedat Sertoğlu'nun da babası olan Murat Sertoğlu, Muammer Hanım'ın Boğaziçi Lisesi'nden (eski adiyle Feyziati Lisesi) sınıf arkadaşıdır: "Murat Sertoğlu ben seni Son Saat'e göndereyim dedi." Çetiner, Zeki Tükel adında bir adliyepolis muhabirinin yanına verilir: "Kendisinin gitmek istemediği yerlere hep beni gönderiyordu. Ama iyi de oldu, işi çabuk öğrendim." Yıl 1948'ler. Murat Sertoğlu, Yeni Sabah'a geçip, genel yönetmen olunca, Çetiner de onun yanındadır. Çetiner'in buradaki istihbarat şefi de, Sultan Vahdettin'in yaveri, 150'liklerden Tarık Mümtaz Göztepe'dir: "Gece saat oniki, birlere kadar çalışıyorum. Dağıttım kendimi. Bir gün mühim bir hadise oluyor. Bilgi ediniyoruz. İşte insanın hayatında yıldızın parladığı anlardan biri..." 'Amerikan bahriyelileri Türk kolej kızları ile dans ediyorlar' diye alınan ihbar sonucunda Çetiner'in, hiç bir basın mensubunun içeri alınmadığı yerde çekilen fotoğrafları ele geçirip Murat Sertoğlu'na ulaştırması...: "Ertesi gün Sertoğlu, Türk kızları Amerikalılar'a peşkeş mi çekiliyor?' diye başlık attı. Bir hafta kadar sürdü o yayınlar. Türkiye'de gündem oldu, gazetenin tirajı arttı." Bu arada Cemalettin Saraçoğlu Yeni Sabah'ı satmış Safa Kılıçlıoğlu da gazetenin yeni patronu olmuştur. Sertoğlu, Kılıçlıoğlu ile geçinemeyip ayrılınca Çetiner'i de yeniden çıkmakta olan Tan'a gönderir. Ali Naci Karacan Avrupa'dan yeni gelmiş, Tan henüz Milliyet'e dönüşmemiştir. Tan'da o sırada Fatin Fuat Yazı İşleri Müdürü, Ali İhsan Göğüş Yazı İşleri Müdür Muavini, Bedii Faik de fıkra yazarıdır. Yılmaz Çetiner, muhabirlerin ideali olan adliyepolis muhabirliğine getirilir. Babıali'nin kurt adliyepolis muhabirleri aralarında anlaşarak haber yazmakta, özel haber için çok emek sarf etmemektedir. Hatta ikiüç gazeteye birden muhabirlik yapanlar (Remzi Tozanoğlu gibi) bile vardır ve haberleri aralarına karbon kağıdı koyarak yazmaktadırlar. Yılmaz Çetiner ise, nerede akşam orada sabah, muhabirlik yapmaktadır. Haberlere isimlerini de yazdıkça hakim, savcı ve polis çevresinde sevilmeye başlar Çetiner: "Birden göze batmaya başladık." Tan iflas etmeye doğru giderken devrin, herkesin çalışmak için can attığı en ideal gazete Vatan'ın Yazı İşleri Müdürü Melih Yener'den bir teklif gelir. Yıl 1950'dir. 30 lira maaşla başlanan meslekte artık 120, kısa süre sonra da 150 lira alan Çetiner 1954'e kadar Vatan'da kalır: "Vatan'ın çocuğu gibi olduk. Ahmet Emin'le Rezzan Hanım çok severlerdi beni." Artık Yılmaz Çetiner çevresini iyiden iyiye oluşturmuştur. Hakkında yazdığı bir haber dolayısıyla DP'nin kurucu vekillerinden Tekirdağ Mebusu Şevket Mocan, adliyepolis muhabirliği sebebiyle de Kemal Aygün'ün Emniyet Genel Müdürü olduğu zamanda Birinci Şube Müdürü Ahmet Topaloğlu (daha sonra DP ve AP'den milletvekili olarak İçişleri ve Savunma Bakanlığı da yapar), İkinci Şube Müdürü (Daha sonra CHP İstanbul Milletvekili) Necdet Uğur gibi isimleri haber kaynağı listesine eklemeyi başaran Çetiner, yine ses getiren haberlere imza atar. 1951'de meşhur komünist tevkifatı ile ilgili haberi patlatır: "Emniyette bir gayri tabiilik var. Birinci Şube Müdürü beni çok severdi Ahmet Topaloğlu'na gittim, böyle böyle bir şey var mı dedim. O da 'Ben söyleyemem, gizli bir tahkikat var' dedi isim vermedi. Ben de bulup yazarsam kızmayın dedim. Bunun üzerine o da 'Sen bul, o zaman ben sana doğrusunu söylerim' dedi." Hemen araştırmaya başlayan Çetiner, o gece Tokatliyan Otel'de, komünistlere ölüm cezası verilmesine dair Meclis'te kanun teklifi veren milletvekili olarak da bilinen Şevket Mocan'a rastlar. Alkolün de etkisiyle kendinden biraz geçen Şevket Mocan, aralarında Serteller'in isimlerinin de bulunduğu birkaç isim kaçırır ağzından. Çetiner, yine ses getiren bir haber çıkarır ortaya: "Dışarısı benim umurumda değil, ben Babıali piyasasında sükse yapsın istiyorum." Bu yıllarda (1954) Saidi Nursi ile yaptığı bir röportaj da beklenenden fazla ses getirir: "Vatan'da iken Emirdağ'a gittim, Saidi Nursi ile tanıştım." Bu yıllarda Ragıp Şevki'nin Hadise ile Gavsi Ozansoy'un İmdat adlı dergilerinde parasal destek sağlasın diye yazi işleri müdürlüğü de üstlenen Çetiner, ikinci bir Nurculuk çalışması daha yapacaktır: "1960 sonrasında o zaman Cumhuriyet'teyim. Tüm Anadolu'yu dolaştık, bazı yerlerde kendimi Nur talebesi olarak tanıttım. Ama benim bugünküler gibi en ufak bir hakaretamiz lafım yoktur. Olamaz da. Zaten bütün yazı ve röportajlarımda hakaret edici ve kınayıcı hiç bir şey yazmadım ben." Röportaj yine ses getirir, yılın gazetecilik ödülü Çetiner'e verilecektir.
 <br/>
 <br/>
 Vatan'da başarılı bir grafik çizen Çetiner, Babıali'de göze batmaya başlar. Bunun üzerine Milliyet ve Cumhuriyet onu kadrosuna katmaya çalışır: "Karacan bin 200 lira teklif ediyor, Cumhuriyet'ten ise 700 lira alacağım. Cevat Fehmi Başkut'a sordum. O da 'Cumhuriyet'te karar kılarsan kariyer yaparsın' dedi." Milliyet Çetiner'i temsilci olarak istemektedir. Ancak Çetiner Ecvet Güresin'in ekibinde yer alarak Cumhuriyet'i tercih eder. Güresin, temsilcilik, Çetiner de muhabirlik için Ankara'nın yolunu tutar. Ecvet Güresin'le, böylece bir gazete ilk defa Ankara'da temsilcilik açmış olur. Bir süre sonra devrin tüm ileri gelenleri onları ziyarete gelmektedir.
 <br/>
 <br/>
 Menderes'in isteği
 <br/>
 <br/>
 1955'te ise ciğerlerinden rahatsızlaştığı için kendi imkanları ile İsviçre'ye, Davos'a gider. Döndüğünde Zafer'in parlamento ve siyasi muhabiri Metin Toker Akis'i çıkarmak için Zafer'den ayrılmış olduğundan Fatin Fuat, Yılmaz Çetiner'e teklif götürür. Yılmaz Çetiner, CHP'nin Ulus'undan da teklif almıştır ama Zafer'i tercih eder. Çetiner, bu arada Zaman adında bir dergi de çıkarmaya başlar (1957). Menderes'in de hoşuna giden bu derginin yayın hayatı bir yıl sürer. Vedat Refioğlu adlı matbaa sahibi arkadaşlarıyla birleşip, Fatin Fuat'ı da aralarına alarak bu sefer Haber adında bir akşam gazetesi çıkaran Çetiner, artık patrondur. Murat Sertoğlu'nun yanında Necip Fazıl Kısakürek de gazetenin yazarları arasındadır: "Necip Fazıl beni çok severdi." Necip Fazıl'ın Haber'de yazmasını Başbakan Adnan Menderes istemiştir: "Tevfik İleri (DPSamsun Milletvekili) 'Sayın Başbakanımız rica ediyor, Necip'i kollayalım. Size de yararlı olur' dedi. Bu eşi az bulunur, büyük zeka, ünlü edip ve şair Necip Fazıl gazeteye çok sık gelirdi. Beni de çok severdi. Laf aramızda bütün yazı paralarını alır iki saat içinde at yarışına harcardı. Yazdığı yazıları nasıl duyuralım dediğimizde 'Türkiye'nin en büyük yazar ve edibi deyin kâfi' derdi. İsim koyamazdık yazıya. Çünkü o günlerde etrafa çok saldırıyordu. Sedat Simavi başta olmak üzere herkesle kavgalı idi. 'O ki o yüzden varız' adlı bir tefrika verdi bize. On bin lira istiyor. 'Hocam biz daha yeniyiz, nereden bulalım o parayı' dedik. Azar azar verin o zaman dedi. Beklediğimiz tiraj olmadı, bize icralar gelmeye başladı. Meğer kaç kişiye satmış o yazıyı. Neyse sonra kendi halletti onları zaten."
 <br/>
 <br/>
 Bu yıllarda artık iyice Ankaralı olan Çetiner, 27 Mayıs'a kadar haftanın dört akşamı Burhan Belge'nin (Yakup Kadri Karaosmanoğlu'nun kız kardeşi Leman Hanım ile evlenmiştir. Murat Belge'nin babasıdır.) evinde  Ankara'nın ileri gelenleri ile sohbetlere katılır. Bu ev toplantılarına Belge'nin kayınbiraderi Yakup Kadri Karaosmanoğlu, o sıralarda gözden düşmüş olan Mükerrem Sarol, Şevket Süreyya Aydemir, Hasan Ali Yücel, Alaaddin Tiridoğlu gibi sağ ve soldan insanlar da katılarak, ülke meseleleri masaya yatırılmaktadır. Evin sahibi de 27 Mayıs öncesinde MİT'in başında bulunan, aslen büyükelçi olan ve daha sonra turizm bakanlığı da yapacak olan Celal Karasapan'dır.
 <br/>
 <br/>
 27 Mayıs 1960 sabahı Türkiye'de yeni bir dönem başlar. Asker darbe yapmış ve yönetimi ele almıştır. Bütün iktidar yanlıları bu dönemden payını alacaktır, alır da... : "Gazete kapandı. Bizi Zafer'e çağırdılar. Albay (daha sonra Korgeneral olan) Mithat Ceylan 'İlle' diyor 'bu gazeteyi çıkartın. Zafer gazetesini kapatmak istemiyoruz. Biz tarafsızız. Biz hiç bir partinin lehine veya aleyhine ihtilal yapmadık.' Nasıl çıkartalım, yazarların dışında bütün işçilerimizi toplamışlar."
 <br/>
 <br/>
 Yılmaz Çetiner, ihtilalden önce olduğu gibi sonra da Şevket Rado'nun sahibi olduğu Hayat dergisinde çalışır, Ankara Temsilciliği yapar. Ardından Gökhan Evliyaoğlu, Hamit Özkan, M. Ali Yalçın ve Kemal Pekün'ün patron olduğu Son Havadis Ankara Temsilciliği yeni çalışma yeri olur. Bunun öncesinde Ragıp Gümüşpala ile bütün Anadolu'yu kapsayan bir seçim turu yapmıştır Çetiner. Son Havadis'in patronları, Çetiner'le beraber giderek Gümüşpala ile bu dostluğundan faydalanarak Gümüşpala'dan milletvekilliği kontenjanı talep ederler: "Bizim Hami ile Gökhan 20 milletvekilliği istiyorlar. Bunu duyunca Gümüşpala'nın tepesi attı, 'Benim yetkim yok buna' dedi. Hami elini masaya vurdu, 'Biz demokrasinin bayrağıyız. O zaman biz de çekiliriz' gibi laflar etti. Pazarlık sonucu 78 milletvekilliği verdiler." Seçimden sonra o kadar kişi de Meclis'e girer.
 <br/>
 <br/>
 Yılmaz Çetiner, bu arada Tasvir'de de çalışır. Ayşe Duyar müstear ismiyle siyasi dedikodular yazar. Sonrasında da Roma'ya basın ataşeliği görevi ile tayinini ister. Burada kaldığı yaklaşık bir yıllık sürede Tercüman ve Hayat'ın muhabirliklerini üstlenir: "Ecvet Güresin, 'Sen gazete sahipliği yaptın, seni burada nasıl muhabir olarak tutayım' demişti daha önce. Fakat bu defa, bazı röportajlarımdan dolayı, Cumhuriyet'te kalmam için ısrar ettiler. Ben de Roma'dan döndüm." 1962'de Türkiye'ye dönen Çetiner için ikinci Cumhuriyet dönemi başlamış olur. Çetiner, burada 1970'e kadar çok başarılı bir 8 yıl geçirir. Millet Yapar Kampanyası'nın yanında Mao'ya Tapanlar, Şu Bizim Rumeli gibi röportajlarla yılın gazetecisi seçilir, birçok ödül alır: "Yıldızımın parlaması 1963 yılından itibaren Cumhuriyet'te yaptığım röportajlarla oldu. Maaşım çok yüksek düzeye çıktı.  Ardından Hürriyet'e gitmek üzere iken Milliyet'e yakalanır. Turan Aytul, Abdi İpekçi ile konuşarak onu Miliyet'in Ankara Temsilciliği'ne ister. Çetiner bu göreve başlar da.. Ama daha önce ülke ülke dolaşıp serbest yazılar yazmaya alışan Çetiner, İpekçi'ye 'Beni İstanbul'a geri al' demesine rağmen bu isteği kabul edilmeyince Erol Simavi'nin yıllardır yaptığı ısrarlı tekliflerine 'evet' der: "Çok iyi dostumdu. Beni gördüğünde, 'Hep kaçıyorsun. Ankara'da sen mutlu değilsin' dedi. Ben de bana Bebek'te bir ev alırsan gelirim dedim. Hilton'da oturduk, konuştuk. Benim kafamda  150200 bin lira var. 200 bin lira transfer, 50 bin lira da açıktan aldım. Orhan Erkanlı Hürriyet'in genel müdürü idi. Kitabında, 'Sen Galatasaray'da santraforluk yapan bir oyuncusun. Burası Karagümrük takımı, burada sana pas vermezler' diyor. Hürriyet o zaman çok karışıklık içinde idi. Orada 12 Mart'ı iki gün önce haber verdim, kumandanlar ne istiyor diye. 9 Mart'ı Celil Paşa ile konuştum. Celil Paşa'nın ekarte edildiğini yazdığım zaman Yeni Ortam'ın sahibi Kemal Biselman geldi gazetede 'Genç subaylar seni öldürecek falan' dedi." Nezih Demirkent'le anlaşamayan Çetiner, burada ancak dört yıl kalır: "Abdi İpekçi'ye bir haber gönderdim, aynı şartlarda gelmeye hazırım dedim." 1974'te Hürriyet'ten ayrılan Çetiner, Milliyet'e geçer. Geçiş o geçiş...
 <br/>
 <br/>
 İlk evliliğini 1958'de Ali İpar'ın yeğeni İncila İpar ile yapan Yılmaz Çetiner, iki yıl evli kalır. Bugünkü eşi olan Eser (Sadıkoğlu) ile evliliğini ise 8 ay süren uzun bir mücadeleden sonra 1967'de yapan Çetiner'in bu evliliğinden Aslıhan (Tahsin Çifkur'la evlidir. Leyla çiftin tek çocuklarıdır) adını verdiği bir kızı gelir dünyaya. Eser (Evde diğer bir adı Esin olan Eser Hanım, armatör Kemal Sadıkoğlu'nun Vuslat Hanım'la evliliğinden doğan yedi çocuğundan biridir. KemalVuslat Sadıkoğlu'nun çocukları Türkiye'nin tanınmış simaları ile evlenmiştir. En büyük kızları olan Berna Hanım, gazeteci, yazar ve işadamı Feyyaz Tokar'la evlenir. Rabia Hanım, Çapamarka'nın kurucusu Nuri Çapa'nın Nafia Çapa ile evliliğinden doğan Tam Gıda Yönetim Kurulu Başkanı ve Beşiktaş'ın ünlü sağaçığı Vecdi Çapa ile, oğullarından armatör Celal Sadıkoğlu Hilal Hanım'la, diğeri, yine armatör olan Kahraman Sadıkoğlu da Julide Hanım'la birleştirir hayatlarını. Çiftin bir diğer kızı ve şimdi hayatta olmayan Varlık Hanım ise Galatasaray Başkanlığı da yapan Alp Yalman'la evlenir. Yılmaz Çetiner, kayınpederi olan Kemal Sadıkoğlu'nun kız kardeşi Suat Meserretçioğlu vesilesi ile Simavi ve Koç aileleriyle de hısımlık kurar. Türkiye'nin ilk armatörlerinden İzmirli Avni Meserretçioğlu ile evlenen Suat Hanım, Çiğdem Simavi (Rahmi Koç'la evliliğinden Mustafa, Ömer ve Ali Koç adında üç çocuğu olur), Güldem (İpragaz'ın sahiplerinden Yücel Kurttepeli ile evlenir, Emre ve Merve adında iki çocuğu vardır) ve Aslan Nuri Meserretçioğlu'nun (Aygen Hanım'la evlenir ve Ömer Nuri adında bir çocuk sahibidir) annesidir.
 <br/>
 <br/>
 İstanbul Gazeteciler Cemiyeti ile Galatasaray üyesi olan, son yıllarda Osmanlı tarihine merak salan Çetiner, Son Padişah Vahdettin ile bir impatarorluğun çöküşünü kaleme alır. Oununcu baskısını yapan kitaptan başka, döndüncü baskısını yapan Harem'de bir Venedikli, Nurbanu Sultan (Remzi Kitabevi) adlı bir kitap daha yazan Yılmaz Çetiner, Türkiye'de çok kanallı televizyon kuşağına yetişememekten hafif bir şikayeti olsa da, geçen sürede basında taraflı tarafsız herkesin sevgisini kazanmış birisidir: "Ben muhafazakârım, sosyal adaletçi ve milliyetçilik duygularım da var. Ama liberalim. Önyargım yok. Zıpırlıkları sevmem."
 <br/>
 <br/>
 Sorum sizlere. Yıldızın parladığı anları yakalayabiliyor musunuz? Yoksa yıldızınızı siz mi parlatıyorsunuz?
 <br/>
 <br/>
 email: ckalyoncu@hotmail.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/yildizini-parlatan-adam_507487), [web.archive.org (arşiv bağlantısı)](http://web.archive.org/web/20150730010712/http://www.aksiyon.com.tr:80/dosyalar/yildizini-parlatan-adam_507487)
