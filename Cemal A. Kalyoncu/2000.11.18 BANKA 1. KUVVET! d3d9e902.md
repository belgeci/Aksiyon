# BANKA 1. KUVVET!

*Cemal A. Kalyoncu 2000.11.18*

<div>
 <p class="spot">
  Geçen cuma günü NTV, Aksiyon'un bir gün sonra okurlarıyla buluşacak olan 'bankaların 600 trilyonluk faiz vurgunu' kapağını sabah bülteninde duyurur. Dergi cumartesi satışa sunulur.
 </p>
 <p class="metin">
 </p>
 <p class="metin">
  Fakat Akbank, Pamukbank ve Yapı Kredi Bankası gibi habere konu olan bankalardan birinin Garanti Bankası olduğu fark edilince haberin anonsu birden kesiliverir. Çünkü NTV'nin sahibi olan Doğuş Grubu, aynı zamanda Garanti Bankası'nın da sahibidir. Pamukbank ve Yapı Kredi Bankası da Show TV, Akşam ve Bulvar gazetesi gibi medya kuruluşlarını elinde bulunduran Çukurova Grubu'nundur. Bunun için Aksiyon'un kapakta ele aldığı 'devlet eliyle soygun' konusunu görmezden gelmeleri gayet normaldir. Bizi asıl şaşırtan Sabah ve Doğan gruplarının tavrı oldu aslında. Ama hatırlatmakta yarar var. Ne de olsa onlar da banka sahibi.
 </p>
 <p class="metin">
  İşin basın cephesinde yansıması böyle olur. Olayın bir de siyasiler cephesinde yansıması vardır (aslında daha doğrusu yansımaması). Altında Süleyman Demirel ve Başbakan Bülent Ecevit'in imzası bulunan 4575 sayılı kanun çıkana kadar devletin böyle bir borcu yokken, bu kanunun 1.6.2000 tarihinde çıkması ile devlet 1 milyar dolarlık borcun altına sokulur. Olayı ortaya çıkaran TBMM 10/4 sayılı Meclis Araştırma Komisyonu Üyesi Turgut Sera Tirali, DYP'ye gider, olayı anlatır, 'Eğer bunu gündeme getirirsek 'Meclis'tesiniz. Bunu nasıl geçirdiniz' demezler mi? cevabını alır. DYP'dekiler, konuyu soru önergesi vererek gündeme getirebileceklerini belirtir. Meclis dışında bulunan CHP'den Deniz Baykal ile Cevdet Selvi davet eder bu sefer Turgut Tirali'yi ve olayı takip edeceklerini söylerler.
 </p>
 <p class="metin">
  Anlaşılan banka birinci kuvvet olarak herşeyin önüne geçmiştir bile.
 </p>
 <p class="metin">
  Gördüğünüz gibi kimse bu soygunu sahiplenmiyor. Şu ana kadar bütün yetkililer 'Aksiyon'u görmemeye çalışıyor'. İşin garip bir yanı daha var. Son ana kadar ne bankalar, ne de başka bir ilgili kurum 'yanlış yazdınız, böyle birşey yok' diye tepki gösterdi bize. Sanayi ve Ticaret Bakanlığı'na sorduğumuz sorulara bile hâlâ bir cevap gelmiş değil. Israrla görülmemeye çalışılan bir durum daha vardır ortada. 17. Dönem milletvekili Turgut Sera Tirali, tüysüz yetimin hakkı bulunan 1 milyar doları bankalara yedirmeyeceğini söyleyerek Cumhurbaşkanı A. Necdet Sezer'den, Başbakan Bülent Ecevit'e, MHP Genel Başkanı ve Başbakan Yardımcısı Devlet Bahçeli'den ANAP Genel Başkanı ve Başbakan Yardımcısı Mesut Yılmaz'a, Anayasa Komisyonu Başkanı'ndan, Yargıtay Cumhuriyet Başsavcısı, Yargıtay Başkanı, Danıştay Başkanı, Anayasa Mahkemesi Başkanı, Hazine Müsteşarı, Bankalar Birliği Başkanı, Kamu—Sen Başkanı, TOBB Başkanı, Türk—İş Başkanı, Devlet Denetleme Kurulu Başkanı, Sanayi ve Ticaret Bakanı, Giresun Valisi, Fiskobirlik Genel Müdürü ile İstanbul ve Ankara Baro Başkanlarına kadar herkese konunun üzerine gitmesi için birer dilekçe hazırlar.
 </p>
 <p class="metin">
  Tirali'nin Cumhurbaşkanı Ahmet Necdet Sezer'e gönderdiği mektup aynen şöyledir:
 </p>
 <p class="metin">
  "Sayın Cumhurbaşkanım,
 </p>
 <p class="metin">
  Bankerlerin ve tefecilerin Osmanlı İmparatorluğu'nu nasıl batırdıkları elbette mâlumunuzdur. Tarım Satış Kooperatiflerinin 1984 yılından 1994 yılına kadarki dönemde bilerek veya bilmeyerek yaptıkları kanun dışı davranışları ve yapılan suistimalleri tespit etmek için kurulan 10/4 sayılı Araştırma Komsiyonu'na, TBMM Başkanlık Danışmanı olmam dolayısıyla, başkan adına görevlendirildim. Gördüklerimi, bildiklerimi, tespitlerimi hiç bir basın kuruluşunda dile getiremedim. Gördüm ki hak, hukuk müdafaası yaptıkları iddiasında bulunan basın ve köşe yazarları, kendi patronlarından, patronları da bağlı oldukları banka patronlarından korkmaktadırlar. Ekte sunduğum Aksiyon mecmuası bizimle alâkadar oldu. Meseleyi ele aldı. Devletten bir kuruş bile alacağı olmayan Pamukbank, Yapı Kredi Bankası ve Garanti Bankası, 1.6.2000 tarihinde çıkan 4575 sayılı kanuna göre devletten 1 milyar dolar almaya hak kazanmışlardır. Bu dünyada eşi görülmeyen kitabına uydurulmuş bir devlet soygunudur. (...) Devletimizi soymaya kalkanlara müsaade etmeyeceğinize bütün kalbimle inanıyorum. Bu hususta gerekeni emirlerinize arz ederim.
 </p>
 <p class="metin">
  Turgut Sera TİRALİ
 </p>
 <p class="metin">
  17. dönem milletvekili, TBMM 10/4 sayılı
 </p>
 <p class="metin">
  Araştırma Komisyonu Üyesi"
 </p>
 <p class="metin">
  Şimdi sizlere bir soru. Bilin bakalım bundan sonraki soygun nerede gerçekleşecek? Cevaplarınızı merakla bekliyoruz!
 </p>
 <br/>
 <center>
  <a class="anaorta" href="http://web.archive.org/web/20010719220449/mailto:ckalyoncu@hotmail.com">
   ckalyoncu@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/311/haberler/6.htm), [web.archive.org (arşiv bağlantısı)](http://web.archive.org/web/20010719220449/http://www.aksiyon.com.tr:80/2000/311/haberler/6.htm)
