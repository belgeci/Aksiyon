# Hatıralar tarih yazacak

*Cemal A. Kalyoncu 2005.12.19*

<div>
 <p>
  <font>
   Yazdığı biyografi ansiklopedileri ile tercüme-i hâl yazarlığı yaptığını söyleyen İhsan Işık, çıkacak biyografi kitaplarının tarih kitaplarını yeniden yazmak mecburiyetine yol açacağını ümit ediyor.
   <br/>
   <br/>
   ‘Sonra, gençlere bir şey anlatırken, ‘Efendim vesika var mı?’ diye sorarlar, hiç kimse yazı yazmama ve yazılı bir vesika bırakmama milli kusurumuzu bilmez.”
   <br>
    <br>
     Milli kusur diyor Münevver Ayaşlı, 1975 yılında kaleme aldığı Dersaadet adlı kitabında, özellikle toplumda belirli bir yeri işgal etmiş, tanınmış kişilerin anı, hatırat yazmadan terk-i dünya etmelerine. Demek ki eski bir hastalığımız, hatıratları kayıt altına almamak, aldıklarımızı da, geçtiğimiz haftanın en fazla tartışılan ismi gazeteci Hasan Cemal gibi üslûba mahkûm etmek.
     <br>
      <br>
       Hatıra yazmama ‘hastalığı’ Osmanlı’dan sonra çıktı ortaya. Özellikle Osmanlı’nın son devirlerinde hatırat yazmak, zamanın şartlarına ve bugüne göre başvurulan bir yoldu. Ancak, sonradan ne olduysa oldu, alışkanlığımız toplumsal sekteye uğradı. Son senelerde ise Münevver Ayaşlı Hanımefendi’yi belki biraz olsun sevindirebilecek çalışmalara imza atılmaya başlandı.
       <br>
        <br>
         Bunlardan biri de hatırat veya anı tarzında değil, belki daha önemlisi, biyografi yazarlığı konusunda 25 yılını bu işe vermiş 53 yaşındaki İhsan Işık’ın yaptıkları. Işık, önce, eski baskılarda kalmış, unutulmuş edebiyat ve kültür adamlarının biyografilerini tespit edip güncelleyerek işe başladı. Bunu yaparken, daha önce ideolojik görüşe mahkûm edildiği için ihmal edilen isimleri de listesine ekledi. Sonuçta, daha önce 3-4 tarihçinin, 5-10 edebiyat araştırmacının, 2-3 sosyolog, ilahiyatçı ve siyaset bilimcinin ismi biliniyorken, bunlara yüzlercesi eklendi. İhsan Işık böylece 5 bin 786 yazar hakkında topladığı bilgileri Türkiye Yazarlar Ansiklopedisi’nde yayımladı. Ardından, ekim ayında da üç ciltlik Encyclopedia of Turkish’i araştırmacı ve meraklıların hizmetine sundu. Işık, 2023 yazar biyografisinin yer aldığı bu çalışma ile Türkiye’nin değerlerini İngilizce’de yayımlayarak, Yunus Emre, Mevlana, Nasreddin Hoca, Orhan Pamuk ve Yaşar Kemal gibi isimlerle sınırlı kalan listeye daha pek çok isim ilave etti.
         <br/>
         <br/>
         İhsan Işık’ın şimdiki hedefi ise biyografisini topladığı bilim, edebiyat ve kültür insanı sayısını on bine çıkarmak. Işık, bunun için takvimini de belirlemiş. Ansiklopediyi 2006 yılının ortasında tamamlayıp araştırmacıların hizmetine sunacak. On cilt olmasını planladığı Türkiye Edebiyat, Kültür ve Bilim Adamları Ansiklopedisi’nde, özgeçmişin yanında yazarların dil ve üslup özelliklerini ortaya koyan metinlere de yer verecek. Eserin bir özelliği de hem antoloji hem ansiklopedi olması.
         <br/>
         <br/>
         Edebiyat dünyası ile sıkı bir geçmişi olan, çeşitli dergiler başta olmak üzere basında da uzun yıllar çalışan İhsan Işık, biyografi alanında emek sarf etmesinin sebeplerini anlatırken en başa, özellikle hâkim zihniyetin ördüğü ‘ideolojik duvarın’ varlığını yerleştiriyor: “Benden önce Türkiye tarihi boyunca bir araya getirilmiş yazar biyografisi sayısı sadece 1200 civarındaydı. Halbuki 1980’de etrafıma baktığımda sadece İslamî kesimde telif eser neşretmiş yazar sayısı en az bu rakama ulaşıyordu.”
         <br/>
         <br/>
         Modern tercüme-i hâl yazarı
         <br/>
         <br/>
         Bu tür biyografi ansiklopedilerinde kendi kültürümüze ve inancımıza değer veren sadece dört-beş kişinin yer almasını bir haksızlık olarak gören Işık, “Ortada bilimsel bir sahtekârlık ve hokkabazlık vardı, çünkü bu sözlüklerde Türkiye’nin yetiştirdiği 5-10 tarihçi, siyaset bilimci, fikir adamı gözükürken, akademisyenler ve serbest araştırmacılar arasında yüzlerce tarihçi, siyaset bilimci, sanat tarihçisi, ekonomist, sosyolog, felsefeci vs. yok farz ediliyordu. İslam bilginleri ve düşünürlerine ise tamamen ambargo konulmuştu. Örneğin Cemil Meriç’in ‘Son 200 yılın en büyük mütefekkiri’ dediği Said Nursi, bir döneme damgasını vuran Osman Yüksel Serdengeçti, Eşref Edip gibi önemli isimler hiç yaşamamış, hiç eser vermemiş sayılıyordu.” düşüncesindeydi.
         <br/>
         <br/>
         Biyografilerine yer verdiği yazarlara direkt ulaşarak sağlıklı bilgiyi temin etmeyi amaçlayan Işık, geçmişte bunu sadece mektup ve posta yoluyla yapmak durumunda kalmış. Bugün ise internet sayesinde artık daha hızlı veri akışı sağlayabiliyor. Ancak İhsan Işık, burada da birçok zorlukla karşılaşmış:
         <br/>
         <br/>
         “Rahmetlilere mektup gönderemediğimden, bazı yaşayanların adresini bulamadığımdan, bazıları aşırı mütevazılıkları, bazıları tekebbürleri nedeniyle yardımcı olamadığından ansiklopedilere, kataloglara, kitapların ilk ve son sayfaları ile arka kapaklarına, çok sayıda dergi koleksiyonuna, resmî ve özel kütüphanelere başvurdum ve vuruyorum.”
         <br/>
         <br/>
         Mektup yazıp özgeçmişini talep ettiklerinin yaklaşık yüzde 20’si Işık’a olumlu cevap vermemiş. Bunun da yarısı zaten ünlü olduklarını düşünenler. Diğer yarısı da ‘yanlış bir tevazu gösterisi’ ile kendileri hakkında yeterli bilginin derlenip yayımlanmasına yardımcı olmayanlar. Işık, bunlar hakkında yeterince bilgi olduğu için bir kaybı olmadığını da söylüyor.
         <br/>
         <br/>
         Gönüllü dostları ve akademisyenlerin de kendisine yardımcı olduğunu beyan eden Işık için ekonomik şartlar da ayrı bir zorluk sebebi olmuş: “1980-1991 arası daktilom bile olmadığından yaklaşık on yıl boyunca el yazısıyla yazıp, yırtıp yenilerini defalarca yazdığım kâğıtlar boyumu aşmıştır. Çünkü çalışmamı basan ilk yayınevi, alacağıma mahsuben bir daktilo sahibi olmak isteğimi reddetmiş, çalışmayı tamamlayabileceğime güvenememişti. 1990’da Yazarlar Sözlüğü’nün ilk baskısından sonra alabildiğim daktiloyla 1996’ya kadar yine boyum kadar kâğıt tükettim. 1996’da aldığım ilkel bilgisayarın taksitlerini 1998’e kadar ancak ödeyebildiğim için birkaç kez icranın eşiğinden döndüm. Sonraki yıllarda araçlara internet aramaları ve e-maili de eklemeyi başarıp büyük hız yapmaya başladım. 1980-1998 arası 1700 biyografi toplayabilmiş iken 2001 yılında çıkardığım tek ciltlik Türkiye Yazarlar Ansiklopedisi’nde 3218, 2002’de 3288 ve 2004’te ciltlik eserle 5786 biyografiye ulaştım. Her baskıyı satıp daha geniş kapsamlı ansiklopedi için harcadım.”
         <br/>
         <br/>
         Ödüller nasıl dağıtılıyor?
         <br/>
         <br/>
         İhsan Işık, kendisinin tarafsız olduğunu kabul etmesine rağmen en önemli özelliğinin de henüz fark edilmediğini şöyle dile getiriyor: “Henüz anlaşılmayan en önemli özelliğimin tercüme-i hâl yazarlığı olduğu unutuluyor. Ben daha bir disiplinli, modern ve profesyonel bir çalışma ile bu tercüme-i hâl geleneğini sürdürüyorum.”
         <br/>
         <br/>
         Işık, çağdaşı olduğu Türk yazarları hakkında bilgileri kayda geçirip kaybolmaktan kurtarmak ve gelecek kuşaklara bu bilgilerin ulaşmasını sağlamak gibi önemli bir vazife de gördüğünü düşünüyor. Burada, yer verdiği hangi yazarların önemli sayılıp hangilerinin göz ardı edilmesi gerektiğini de millete ve tarihe bırakıyor.
         <br/>
         <br/>
         25 yıldır sürdürdüğü ‘biyografi avcılığı’ döneminde ilginç hatıralar edinen İhsan Işık, bazılarını Aksiyon’la paylaşsa da, birçoğunu kendi anılarını kaleme aldığında açıklayacağını söylüyor: “Meşhur bir şairimizle telefonda bilgi yenilemesi için konuştum. ‘Sen para kazanacaksın, ne diye biz ek bilgi gönderelim.’ cevabıyla beni şoke etmişti. Bu dengesiz adamı Mavera dergisinde kapak yapmıştım. Sonra kadın yazarların bir bölümü, gerçek yaşlarını gizlemek için doğum tarihlerini bildirmiyorlar. Aralarında öğretim üyeleri de var. Ayrıca ödüllerle ilgili dikkatimi çeken bir ilginçlik olmuştu. Ünlü bir gazetenin ünlü bir ödülü var. Ünlü bir şairin yeni öykü kitabına ödül veriyorlar. Ama kitabı görmeden ve okumadan. Nedeni, jüri üyelerinin aynı meyhanenin dostları olması. Ödülü açıklıyorlar. Basından öğreniyorlar ki, eser, telif değil meğer çeviriymiş. Bunun üzerine bir açıklama yapıp ödülü geri alarak zevahiri kurtarabiliyorlar. Bir de 8-10 şiir kitabı olan birisi, kendisine gönderdiğim bilgi formunda ‘kullandığınız diğer imzalar’ bölümüne 40-50 değişik isim yazmıştı. Benim için dikkat çekici bir başka not da Selanik doğumlu şair ve yazar sayısının, pek çok Anadolu şehrinden fazla olmasıydı. Şu yaşadığımız ise, kültürel anlamda sıkıntılarımızın bir göstergesi sayılabilirdi. Bir arkadaşımız İstanbul’un ünlü bir ilçesinin belediye başkanına, ‘Şu kitaptan okul kitaplıklarına alın, öğrenciler, öğretmenler istifade etsinler.’ diyor. Belediye başkanı önce ‘tasarruf genelgesi var’ diye konuşuyor. Arkadaşımız pop müzik konserlerini hatırlatınca, şu cevabı veriyor: Fakat bu ansiklopedinin öğrencilere faydası olacağını nereden bileyim?”
         <br/>
         <br/>
         Bu çalışmalardan başka 2007 yılında, ismini henüz açıklamadığı değişik bir alanda büyük bir ansiklopedi daha çıkaracak olan İhsan Işık, yeni bir deneme kitabı da yayımlayacak. Işık, ayrıca, on beş yıl önce bitirdiği halde gözden geçirmeye fırsat bulamadığı insan ve Allah, birey ve toplumsal çevre eksenlerinde işlenen bir suçu anlattığı romanı ‘Kutsal Suç’u da okurlarıyla buluşturacak.
         <br/>
         <br/>
         Son yıllarda sayıları artan hatıra kitaplarının, yarısının bir şeyleri açıklamaya, yarısının bir şeyleri örtmeye yaradığını düşünen İhsan Işık, buna rağmen şunları da sözlerine ekliyor: “Çıkacak biyografi kitaplarının tarih kitaplarını yeniden yazmak zorunluluğuna yol açacak kadar etkili olacağını düşünüyor ve bunun yakın gelecekte gerçekleşeceğine ihtimal verebiliyorum.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 941 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23033), [web.archive.org (arşiv bağlantısı)](http://web.archive.org/web/20060518175940/http://www.aksiyon.com.tr:80/yazdir.php?id=23033)
