# Liderler neden yalan söyler?

*Cemal A. Kalyoncu 2015.05.05*

<div class="pNewsDetailMainContent ctx_content" itemprop="articleBody">
 <p>
  Yalan, Türkiye’nin gündeminden eksik olmuyor. ChIcago Üniversitesi’nden siyaset bilimi profesörü John J. MearsheImer, yedi çeşit yalandan söz ediyor. Ona göre liderlerin sık yalan söylemeleri politik ve sosyal hayatı yozlaştırıyor.
 </p>
 <p>
  Bir yıl kadar önceydi. Türkiye bu tartışmalı ortama sürüklenirken sağ tandanslı bilinen bir gazeteci TV ekranlarında muhafazakâr muktedirler için ‘Siyasetçidir, yalan söyler’ diye bir cümle kurduğunda çok şaşırtmıştım. İki nedeni vardı bunun. Siyaset ne zamandan beri ‘yalanın’ bu kadar kolay söylendiği bir zemin olmuştu? Ayrıca muhafazakâr siyasetçi için hem de muhafazakâr bir gazeteci bunu normal karşılar hâle ne zaman gelmişti? Daha da şaşırtıcı olan, muhafazakâr kimlik taşıyan siyasetçilerin bu alanda mahir olmasıydı belki…
 </p>
 <p>
  Aslında bizde durum böyle iken dünyada politikanın yalan, çarpıtma ve gizleme için özellikle bereketli bir zemin olduğu yıllardır, belki de yüzyıllardır kabul görüyordu. Bunu söyleyenlerden biri Chicago Üniversitesi’nde siyaset bilimi profesörü olan ve aynı zamanda uluslararası ilişkiler teorisyeni olarak da bilinen John J. Mearsheimer. ABD’li siyaset bilimci, ‘Liderler Neden Yalan Söyler?’ kitabında, daha çok ‘uluslararası politikada yalan gerçeği’ üzerinde dursa da liderlerin dış politikadan çok kendi halklarına karşı dürüst davranmadığını ortaya koyuyor.
 </p>
 <p>
  Liderlerin kendi vatandaşlarına söylediklerini ‘en tehlikeli’ yalanların başında sayan Mearsheimer’in altını çizdiği bir satır da “genel olarak, yalan söylemenin bireylerin yanı sıra içinde yaşadıkları geniş toplum üzerinde yozlaştırıcı bir etki de yaptığı” gerçeği… Gündelik hayat için zararlı pek çok sonuç doğurabilecek bu türden yalanların ülke içerisindeki politik ve sosyal hayatı yozlaştırmasını da muhtemel addediyor Mearsheimer. Ve bu durumun özellikle ABD gibi demokrasiler için geçerli göründüğünü de belirtiyor. Yani demokrasi ve demokrasi görünümlü ülkelerde politikacılar yalana daha çok başvuruyor.
 </p>
 <p>
  Politika ve yalan tarih boyunca var. Ama açıktan açığa ve büyük çoğunluğun fark edeceği şekilde söylendiğini tarih herhâlde pek yazmış değil. Günümüz Türkiye’si ise bu alanda sayısız örneklerle doldu şimdiden denebilir…
 </p>
 <p>
  Liderler Neden Yalan Söyler kitabında yalan, çarpıtma ve gizlemeyi genel olarak ‘aldatma’ çatısı altında toplayan John J. Mearsheimer, bunu da bir kimsenin diğerlerini belli bir konu hakkındaki tam hakikati öğrenmekten alıkoymak için tasarlanmış kasıtlı adımlar olarak anlatıyor. Yalan için ise bir kişinin, diğerlerinin doğru olduğunu düşünmeleri umuduyla yanlış olduğunu bildiği veya şüphelendiği beyanda bulunması ifadesini kullanıyor. Yalanı tespit etmenin ve ondan korunmanın, çarpıtma ve gizlemeye göre ziyadesiyle zor olduğunu da söylüyor Mearsheimer. “Yalancılar” diyor ünlü siyaset bilimci, “iddialarının doğruluğu hakkında hiçbir kuşkuya meydan vermeyecek tasarlanmış asılsız iddialarda bulunurlar.” Ona göre, “Usta yalancılar, asılsız iddiaları özellikle hedef kitlenin işletildiklerini anlamayacağı kesin bir hava ile sunarlar.” Son süreçte üretilen yalanlar, gerçeği bilenler tarafından akıl kârı görülmezken, yalanı üretenlerin taraftarları bakımından neden inandırıcı bulunduğunu bu durum sizce de açıklamıyor mu?
 </p>
 <p>
  2003 yılının bahar ayında New York Times gazetesinin Pazar eki için uluslararası politikada yalan konulu bir yazı hazırlayan gazetecinin beklenmedik telefonu üzerine konu üzerinde düşünmeye başlayan Mearsheimer, o zaman fark eder bu hususta fazla bilimsel literatür bulunmadığını. Sonraki süreçte Mearsheimer’in bu konu üzerine çeşitli platformlarda sunum, konferans ve konuşmaları ile de bir literatür oluşmaya başlar. Ve kitap böylece çıkar ortaya. Ve Mearsheimer yine o zaman fark eder, devlet adamı ve diplomatların birbirlerine çok sık yalan söylemediğini. Buna kendisi de çok şaşırır. Sunumlarında bu soruyu yönelttiği dinleyiciler de liderlerin dış politika meselelerinde öteki devletlerden daha ziyade kendi halklarına yalan söylemelerinin daha muhtemel olduğunu görünce ufak çaplı bir şaşkınlık geçirir. Hele, iddialı dış politikalar takip eden ve devletin hayati çıkarlarına yönelik sadece kuvvet yoluyla ilgilenilebilecek açık ve yakın bir tehlikenin vaki olmadığı ‘keyfî savaşlar’ başlatmaya meyilli demokrasiler için kesinlikle daha fazla geçerli olduğu anlaşılınca hayret daha da artar…
 </p>
 <p>
  Mearsheimer, ABD tarihinden örnekler verir kitabında. Çünkü ABD başkanlarının bu yönde izledikleri politikalara epey örnek mevcut. Saddam’ın devrilmesi ile sonuçlanan 2003’teki Irak Savaşı’na giden süreçte Bush’un politikaları da bu yöndeydi, ABD’nin 2. Dünya Savaşı’na girmesine yardım eden deniz olayı hakkında yalan söyleyen Roosevelt’in politikaları da… Hatta Kuzey Vietnam’a karşı savaş başlatmak için Kongre desteğini alabilmek maksadıyla 1964’te Tonkin Körfezi’nde yaşanan olaylar hakkında yalan söyleyen Başkan Johnson uygulamaları da…
 </p>
 <p>
  Mearsheimer, genel olarak liderlerin uluslararası yalanları farklı iki nedenle söylediklerini anlatıyor. Millî menfaatlere hizmet için söylenen bu tür yalanların birincisine ‘stratejik yalanlar’ diyen John J. Mearsheimer, liderlerin hikmet-i hükümet ile ilgisi olmayan, bunun yerine, kendinin veya dostlarının menfaatlerini korumak amacıyla söylediklerini de ‘bencil yalanlar’ olarak tasnif ediyor. Kitabında, tahmin edilebileceği gibi daha ziyade stratejik yalanlar üzerinde yoğunlaşıyor.
 </p>
 <p>
  Buna göre özellikle dış politika alanında liderler farklı yedi tür yalan söylüyor. Adına ‘dış politika’ dendiğine bakmayın, dış politika alanında söylenen yalanların ilk hedef kitlesi de aslında iç kamuoyu oluyor genellikle. Ayrıca bir tek yalan birden çok amaca hizmet etmekle beraber, her türün belli bir amaca özgü olduğunu da unutmamak gerekiyor. Bir de sadece liderin yalan söylemesi ile bitmiyor iş… Onu destekleyecek kurum, kişi, belki gazeteciler de halkanın bir parçası olarak düşünülmeli, herhâlde!
 </p>
 <p>
  Gelelim yalan türlerine…
 </p>
 <p>
  Bunların ilki, devletlerarası yalanlar. Bununla, üzerlerinden stratejik avantajlar sağlamak veya aleyhte avantaj sağlamalarını engellemek amacıyla doğrudan diğer ülkeler hedefleniyor. Devletler bazen kendi müttefiklerine de yalan söyleyebiliyor. Yazar, devletlerarası yalan söyleyen liderlerin, hedeflenen kitle olmasa da nihayetinde genellikle kendi halklarını kandırdıklarına vurgu yapıyor yine.
 </p>
 <p>
  Bir diğeri ‘korku tellallığı’. Türk halkına da tanıdık gelecek bir süreci işaret ediyor bu. Tanıma göre, bir liderin, halkının fark etmeyeceğine veya tam anlamıyla takdir edemeyeceğine inandığı bir dış politika tehdidi hakkında kendi halkına yalan söylediği zaman ortaya çıkıyor korku tellallığı. Amaç, halkın tehdidi ciddiye almasını sağlamak ve söz konusu tehdidin üstesinden gelmek üzere gereken fedakârlıkları yapmaya motive etmek. Türkiye’nin yaşadığı yakın siyasi süreçte seçmenin yüksek motivasyonunun nasıl sağlandığı üzerinde biraz durup düşünmek yeterli herhâlde.
 </p>
 <p>
  Sonra, stratejik kılıflar. Bunlar da ya başarısız olmuş ya da tartışmalı politikaları halktan ve bazen de öteki devletlerden saklamak için tasarlanmış yalanları içeriyor.
 </p>
 <p>
  Milliyetçi efsane yaratma da yalan envanterinin başka bir maddesini oluşturuyor. Mearsheimer, bunu, liderlerin esas olarak kendi halklarına ülkelerinin geçmişi hakkında yalan söylemesi olarak tarif ediyor. Liderler, ‘bizim’ daima haklı, ‘onların’ daima haksız olduğu bir hikâye üzerine kurguluyorlar bu söylemlerini.
 </p>
 <p>
  Liberal yalanlar ise Mearsheimer’a göre, devletlerin davranışlarının tüm dünyada yaygın kabul görmüş ve uluslararası hukukta ifadesini bulmuş liberal normlar bütünü ile çatışması hâlinde, bu davranışları örtbas etmek için tasarlanıyor. Mesela dünyada nefret uyandırıcı devletlerle ittifak kurma veya işbirlikleri sonucunda ortaya çıkan durumlarda başvurulan yalan türüdür liberal yalanlar.
 </p>
 <p>
  Sosyal emperyalizm başlığı altında ise şu notlar yer alıyor: Bunlar, liderler ya kendi ekonomik ve politik menfaatlerini ya da belli bir sosyal grup veya çıkar grubunun menfaatlerini teşvik etmek amacıyla başka bir devlet hakkında yalanlar söylediğinde görülür. Burada amaç, kamuoyunun dikkatini ülke içerisindeki sorunlar ve tartışmalardan, genel refah için değil de toplumun dar bir kesiminin faydalanacağı şekilde saptırmaktır. Örnek olarak, liderlerin bir tehdidi abartmak ve ülke içerisinde bir korku oluşturmak suretiyle halkın rejim etrafında kenetlenmesini sağlayarak iktidardaki hâkimiyetini pekiştirmeye çalışabileceğini söylüyor siyaset bilimci Mearsheimer.
 </p>
 <p>
  ‘Adi kılıflar’ bu kategorinin yedinci ve son başlığını oluşturuyor. Yazara göre, adi kılıflar, liderlerin kişisel amaçlarına hizmet eden gafları ve başarısız politikaları hakkında yalan söylendiğinde başvurulan bir yol. Burada temel amaç, liderlerin, kendilerini ve dostlarını hak ettikleri cezadan korumak. Stratejik kılıflar ile adi kılıfların genel olarak ehliyetsiz ve beceriksiz kişileri de koruduğundan bu iki tür arasında ayrım yapmanın epey zor olduğunu hatırlatıyor yazarımız. Mearsheimer, bir noktanın daha altını çiziyor burada. Ona göre, son iki yalan türü, yani sosyal emperyalizm ve adi kılıflar, sadece politik hayat üzerinde yozlaştırıcı etkiler yaptıkları için değil, daha geniş millî menfaatleri tehlikeye attıkları için de pek çokları tarafından mahkûm ediliyor genellikle. Ve bunların telafi edici hiçbir sosyal değeri de bulunmuyor.
 </p>
 <p>
  İsrail Lobisi ve Amerikan Dış Politikası isimli kitabıyla da bilinen, Amerika’yı Ortadoğu ve İsrail’e yönelik politikaları üzerinden eleştiren ünlü siyaset bilimci, 2013’te Türkçeye kazandırılan Liderler Neden Yalan Söyler kitabında, zehirli bir sahtekârlık kültürü oluşturması nedeniyle yaygın yalan söylemenin, kaçınılmaz olarak devlet ve topluma vahim zararlar vereceğine dikkat çekiyor. Rutin bir şekilde yalan söylenmesinin o ülkedeki yaşam üzerinde, tümü özellikle demokrasiler için ciddi olan en az dört tehlikeli sonucu ortaya çıkıyor.
 </p>
 <p>
  Demokrasiler ancak, yurttaşların güvenilir bilgilere sahip olduğu ve yüksek düzeyde şeffaflık ve dürüstlük ortamlarında faaliyet gösterebiliyorken, hükümet görevlilerinin birbirlerine ve halka yalan söylemeleri, demokrasi olsun olmasın bir devletin politika yapım sürecini kötürüm bırakabiliyor. Ayrıca, gelişigüzel yalan söyleme demokratik hayatın kalbinde yer alan hukukun egemenliğini sarsıyor. Ve “Nihayet, bir demokrasi içinde yalan söyleme çok yaygınlaşırsa bu durum, halkın demokratik yönetime olan inancını kaybetmesine ve bir çeşit otoriter yönetime teveccüh göstermeye heveslenmesine de yol açabilir.”
 </p>
 <p>
  Siyaset bilimi profesörü John J. Mearsheimer, bu konuda son noktayı da şöyle koyuyor: “Sonuçta, kamuoyunun bir yalancılar güruhu olduklarını düşünmesinden dolayı liderlerine hiç saygı duymayacağı ve derinden yozlaşmış olduklarını düşündüğü için de kurumlarına hiç itibar etmeyeceği bir demokrasinin uzun süre hayatta kalabilmesi zordur.”
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/liderler-neden-yalan-soyler_550778), [web.archive.org (arşiv bağlantısı)](http://web.archive.org/web/20160303202502/http://www.aksiyon.com.tr:80/siyaset/liderler-neden-yalan-soyler_550778)
