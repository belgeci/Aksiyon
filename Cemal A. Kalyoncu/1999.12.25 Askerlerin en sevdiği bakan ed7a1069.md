# Askerlerin en sevdiği bakan

*Cemal A. Kalyoncu 1999.12.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yok Fenerbahçe Pendik'e yenilmiş, bu jenerasyon artık Galatasaraylı olacakmış, bundan sonra Fenerbahçe ve diğer takımları kimseler tutmayacakmış.
  </font>
 </div>
 <div id="newsText">
  <font class="detail-text">
   Ben Trabzonspor taraftarıyım ama bu kadar karamsar düşünmüyorum. Eski bir Fenerbahçeli olan, fakat 196466 arası Galatasaray Divan Başkanlığı yapan, halen de Galatasaray'da aktif görevi bulunan Şahap Kocatopçu'nun nasıl Galatasaraylı olduğunu duyunca, yenilgilerin bu kadar vahim olmadığı konusunda bana hak vereceksiniz sanırım. 27 Mayıs ve 12 Eylül ihtilallerinin hemen ardından askerlerin oluşturacakları bakanlar kurulu için akla gelen 'ilk' isimlerden birisi olan Kocatopçu, Galatasaray'ın altıncı sınıfında yatılı okurken sarı kırmızılı formaya gönül vermeye karar verir. Sebebi Galatasaray'ın Fenerbahçe'ye yenilmesidir. Olay şöyle gelişecektir: "Galatasaray Fenerbahçe'ye 62 yenilmişti. O şekilde pazar akşamı okula gittiğimde, yenilgiden dolayı bütün arkadaşlar ağlamaklı idi. O ağlamaklı durum beni Galatasaraylı yaptı." O yenilginin yanında Kocatopçu'yu Galatasaraylı yapan, Galatasaraylılık ruhunun gereği diğer arkadaşlarının da üzüntüsünü paylaşma duygusudur.
   <br/>
   <br/>
   Şahap Kocatopçu, profesyonel bir yönetici olarak İş Bankası'nın iştiraklerinden Türkiye Şişe Cam Fabrikaları'nda çok uzun yıllar bulunduktan sonra (Bir kurumun başında 26 yıl genel müdür kalarak bu alandaki Türkiye rekorunun sahibi olur), askerler tarafından ikinci defa göreve çağrılacağı 12 Eylül'den sonra emekliye ayrılır. Onun hayat hikayesi Türiye'nin sanayileşmesinin de hikayesidir bir anlamda. Çünkü Sümerbank'ın Filyos Ateştuğlası Fabrikası ve Türkiye'nin ilk sekiz çimento fabrikasının kuruluşunda ikinci adam olarak o vardır. Ardından Ruslarla ortak Paşabahçe Cam Fabrikası, Amerikalılarla da Topkapı Şişe Fabrikası'nın kuruluşunu gerçekleştirir. Bunların hepsi ilerleyen yıllarda Türk sanayisinin gelişmesi için önemli kilometre taşları olacaktır.
   <br/>
   <br/>
   Dolmabahçe'deki çınarları dedesi dikti
   <br/>
   <br/>
   Kocatopçu, geride bırakmaya hazırlandığımız yüzyılın acı olaylarından biri olan Osmanlı İmparatorluğu'nun çöküşüne tanık olacak bir tarihte, 1916'da ailenin tek çocuğu olarak doğar. Anne ve babası, Şahap henüz iki yaşında iken boşanır. (Dolayısıyla ailesi Türkiye'nin mahkeme kararı ile boşanan ilk çiftlerinden biridir.) Boşanma nedenleri ise iyi bir avukattı dediği babasının 'kadın, içki ve kumar' merakıdır. Şahap Bey'in baba tarafından hatırlayabildikleri arasında babasının Bağdat taraflarından olduğundan fazla bir bilgi yoktur.
   <br/>
   <br/>
   Anne tarafından dedesi Mehmet Bey ise Bulgaristan muhacirlerindendir. Onun iki amcası da Plevne muhasarasında topçuluk yaptığı için bu unvan daha sonra ailenin soyadı olacaktır. Dede Mehmet Bey, İstanbul'a geldiğinde ilk önce berberlik yapar. Ardından Beşiktaş Vapur İskelesi'nin üstündeki gazinoyu işletir. Burası küçük Şahap için işgal kuvvetlerinin donanmasını korkuyla izlediği bir yerdir. Büyükbabasının, Şahap Bey'e olduğu kadar bütün İstanbullulara 'unutulmayacak bir hatırası' daha vardır. Dolmabahçe'den Beşiktaş'a kadar yol boyunca sıra sıra dizilen çınar ağaçlarını da dedesi Beşiktaş Şehremaneti'nde çalışırken 1913 yılında dikmiştir.
   <br/>
   <br/>
   Henüz iki yaşında babasından ayrıldığından maddi imkansızlıklar içinde annesi tarafından yetiştirilmek zorunda kalacak Şahap için bu durum onun her bakımdan iyi ve başarılı bir insan olmasını zorunlu kılacaktır: "Annem birgün bana dikensiz bir gül getirdi. Ve 'Senin de böyle dikensiz olmanı istiyorum' dedi. Bunun mânâsı diken ismi altında meydana gelecek kötü huylardan arınmaktı. Böylece kendimi devamlı kontrol altında tuttum." Yokluklar içindeki hayat ona memleket meselelerini erkenden öğretecektir. İstiklal Savaşı'nın heyecanını da yaşayan Kocatopçu'nun hatıralarında o günlerin olayları tazeliğini hâlâ korumaktadır. Büyükannesi Hatice ve annesi İrfan Hanım'la birlikte haftada birgün gittikleri camiden hocalar savaşın gidişatını onlara 'Bugün Mustafa Kemal şuradan şuraya geçti' diyerek anlatmaktadır: "Gazetelerin yazmadığı savaşın gidişatını camiden hocalardan öğrenirdik." Bu yüzden Kocatopçu, bugünkü din düşmanlığına anlam verememektedir. İstanbul'un işgal altındaki yıllarından onun hatırında kalan bir hikaye daha vardır. İngiliz askerlerinin canlı tavuk taşıyanlara ceza kesmesi. Ne kadar komik değil mi? Size neyi hatırlatıyor bilmem ama bana bugün keyfi uygulamalarla insanların özgürlüklerini kısıtlayan yasakçıları çağrıştırmaktadır İngilizler'in işgal altındaki halka uyguladıkları bu ceza.
   <br/>
   <br/>
   O artık Galatasaraylı
   <br/>
   <br/>
   Teşvikiye'deki üç yıllık Erkek Okulu'nu (Zükür Mektebi) birincilikle bitiren Şahap Kocatopçu, komşusunun yardımıyla Mektebi Sultani'ye girer. Leyli okuma hakkını da kazanır. Derslerden çok hocaların yaklaşımıdır onu Galatasaray'da en çok etkileyen. 193536 mezunlarından birisi olarak Galatasaray'ı bitiren Kocatopçu, İTÜ'yü kazanır. Makine mühendisi olmaktır niyeti. Mühendisliği tercihinde biraz da o yıllarda İş Bankası'nın Cam İş ve İpek İş fabrikaları ile birlikte Sümerbank, MTA gibi KİT'lerin kurulması etkili olur. İTÜ'deki birinci yılın sonunda MTA'nın sınavını kazanıp Belçika'ya gidecektir. Kocatopçu Türkiye'nin girmediği İkinci Dünya Savaşı'na Belçika'da girer! Takvimler 10 Mayıs 1940'ı göstermektedir. Belçika halkı Alman bombardımanı ile uyanır. İkinci Dünya Savaşı başlamıştır. Kocatopçu, Belçika'dan kaçacaktır ama pasaportu yenilenmek için Brüksel'deki Türk elçiliğindedir. Elçilik görevlileri Fransa'ya gittiğinden pasaportsuz bir şekilde Türk arkadaşlarıyla beraber Fransa'nın yolunu tutar. Alman bombardımanı altında sınıra varamadan yakalanıp iki ay parasız pulsuz oradaki göçmenlere yapılan yemeklerden yiyerek yaşarlar. Türk hükümeti onları ancak iki ayın sonunda Almanya üzerinden Türkiye'ye getirebilir. Dönüşte üniversite bitirme niyetinden vazgeçmez. Tekrar İTÜ'ye girer. Önüne bu sefer Yeni Dünya fırsatı çıkar. MTA bu sefer Amerika'ya gönderecektir onları. Bağdat üzerinden bir buçuk ay sürecek yolculuk sonunda Amerika'daki Massachussetts Institute Of Technology'de metalürji okur. Okul biter ama savaş bitmez. Dolayısıyla o da Türkiye'ye dönemez. Zorunlu olarak kaldığı süre içerisinde seramik üzerine doktora yapar ve ancak 1945'te Türkiye'ye dönebilir. Sümerbank Filyos Fabrikası'nda çalışmaya başlar. İş Bankası Genel Müdürü Üzeyir Avunduk'un teklifi ile Paşabahçe Genel Müdürü olur 1954'te. Siyasi baskılara boyun eğmeyen bir politika izlediği için siyasilerle yıldızı barışmaz. 1962'de Türkiye İşveren Sendikaları Konfederasyonu'nun kuruluşunu hazırlayıp altı yıl başkanlığını yapar. Nejat Eczacıbaşı başta olmak üzere dokuz arkadaşı ile birlikte 1961'de Türk Sevk ve İdare Derneği'ni kurar. Yine 1962'de Nejat Bey'le birlikte 'aşırı görüşlerin müzakere edildiği bir ortam oluşturan' Ekonomik ve Sosyal Etüdler Konferansı'nı oluştururlar. Kocatopçu burada başkan yardımcısı olacaktır. TÜSİAD'ın kuruluşunda da görev alır ve 198586 yılları arasında başkanlığını yapar.
   <br/>
   <br/>
   Cemal Paşa'dan gelen teklif
   <br/>
   <br/>
   Sona kaldı ama Kocatopçu'ya ilk sorum '27 Mayıs ve 12 Eylül sonrası neden askerlerin aklına ilk gelenlerden birisi siz oldunuz' sorusuydu. O da bakanlık tekliflerini kabul etmesine rağmen merak edip aynı soruyu kendine sorar geçen yıllarda. Kendince bulduğu nedenlerden biri 'Çeşitli vesilelerle siyasi partiye alınmam için yapılan davetleri reddetmem olduğu kanısındayım.' DP, ihtilalin birkaç ay öncesinde memleketteki politik kriz esnasında Vatan Cephesi diye bir cephe kurmaya çalışarak, parti dışından değer verdikleri kişileri parti içine almaya çalışır. Kocatopçu da bunlardan birisidir. Başbakan Menderes, İstanbul Belediye Başkanı Kemal Aygün vasıtası ile Kocatopçu'ya bir teklif iletir. İstanbul İl Kongresi'nin yapılabilmesi için Beykoz İlçe Kongresinin gerçekleşmesi gerekmektedir. Kocatopçu'ya Beykoz İlçe Başkanlığı önerilir. Kocatopçu'nun cevabı "Sayın Başkan ben Çayırova'da Ruslar'la Paşabahçe Pencere Fabrikası'nı kurmaya çalışıyorum. Ayrıca fabrikadakilere siyasi baskı yapmamak için siyasete girmeyi düşünmüyorum" olur. İki ay sonra Türkiye 27 Mayıs ile uyanır. Ona teklifi yapan Kemal Aygün'e Yassıada, onun siyaset teklifini kabul etmeyen Şahap Bey'e de sanayi bakanlığı yolu görünür.
   <br/>
   <br/>
   Bakanlığı kabul etmesinin hikayesi de ilginçtir. 27 Mayıs'la sanayi ve ticaret odaları meclisleri de kapatılmıştır. İhtilalden sonra İstanbul Valisi emekli general Refik Tulga, Vehbi Koç, Nejat Eczacıbaşı ve Şahap Kocatopçu ile birlikte iki kişiyi daha çağırıp 'kapatılan sanayi odasının geçici yönetim kurulu olarak' onları seçtiğini bildirir ve kısa zamanda seçimleri yapmalarını ister onlardan. Vehbi Bey, İSO Meclis Başkanı olmak ister, Nejat Bey'in de Yönetim Kurulu Başkanı olmasının isabet olacağını belirtir. DP ağırlıklı Sanayi Odası Meclisi ikisini de yönetim kuruluna seçmez ama Kocatopçu'yu yönetime dahil ederler. Kocatopçu mazeret beyan ederek bu görevi de kabul etmeyecektir. Bunun üzerine Ankara'dan Devlet Başkanı Cemal Gürsel Paşa'dan bir mektup gelir: 'Sanayi bakanını değiştireceğiz. İstanbul Sanayi Odası bize üç isim bildirsin.' İstenen üç isim belirlenir: Vehbi Koç, Nejat Eczacıbaşı ve Şahap Kocatopçu. Vehbi ve Nejat Beyler holding sahibi olmalarını mazeret beyan ederek kabul etmeyince iş yine Kocatopçu'ya kalır. Ağustos 1960'ta geldiği görevden Nisan 1961'de istifa ederek ayrılır. İstifanın sebebi ise, Erbakan'ın Genel Müdürü olduğu Gümüş Motor'un otomobil üretimi işidir.
   <br/>
   <br/>
   Otomobil fabrikası projesi
   <br/>
   <br/>
   "Bir gün Gürsel Paşa'yı evinde ziyarete gittim. Rahatsızdı. Bana 'Topçu senden bir otomobil fabrikası istiyorum' dedi." Bugüne kadar böyle bir konuya hazırlıksız olduğu gibi bu konu daha önce de Türkiye'nin gündemine girmemiştir hiç: "1960 yılı istatistiklerine göre Türkiye'de 34 bin otomobil mevcuttur. Hemen bir program yaptım. İtalya, İngiltere, Fransa ve Almanya'daki otomobil fabrikalarını dolaştım. Eğer Türkiye'de otomobil üretimi ile ilgilenecek bir firma olursa on yıl süre ile Türk pazarını ona bırakmayı düşündüğümüzü söyledim. İlgilenen firmalar oldu." Tofaş'ı 1971'de faaliyete sokacak olan Vehbi Koç da Kocatopçu ile birliktedir: "Vehbi Bey, otomobil fabrikası kurmak bakımından ilgileniyordu. Geziye ben de geleyim demesi kafasında otomobil fabrikası işinin önceden oluştuğunun bir işareti idi." Otomobil fabrikası projesini Cemal Paşa'nın gündemine getiren Mühendisler Odası Başkanı, Gümüş Motor'un Genel Müdürü ve İTÜ'de ders veren Prof. Necmettin Erbakan'dır. Bakanlar kuruluna bir film eşliğinde otomobil ile ilgili projesini anlatır Erbakan.
   <br/>
   <br/>
   Avrupa'daki gezisini tamamlayan Kocatopçu dönüşte izlenimlerini bakanlar kuruluna aktarır. Ertesi gün Milli Birlik Komitesi de bilgi verilmesi için Kocatopçu'yu çağıracaktır: "Bize de izahat ver dediler." İzahatın sonunda MBK, otomobil fabrikasının Hazine'den aktarılacak 150 milyon lira ile yapılıp motorlarının da Gümüş Motor Fabrikası'nda imal edilmesi fikrini benimser. MBK yabancı sermaye istememektedir. Bunun yanlışlığını anlatmaya çalışır, anlatamayınca da Kocatopçu istifasını verir.
   <br/>
   <br/>
   12 Eylül sonrasında ise bu sefer teklif Milli Güvenlik Konseyi Genel Sekreteri Haydar Saltık'tan gelecektir. Kocatopçu, 1981'in Aralık ayında yine istifa ile ayrılmak zorunda kalacaktır bakanlıktan. Buradaki sebepler ise biraz siyaset kokmaktadır. Birincisi, Müsteşarı Mehmet Gölhan'ın, sürgünden geldikten sonra Demirel'i ziyaret etmesinden sonra, Evren ve Ulusu Paşa'lar Gölhan'ın görevden alınmasını ister. O kabul etmez. Bir diğeri de daha sonra Eskişehir Belediye Başkanlığı yapacak Şeker Fabrikaları Genel Müdürü Aydın Arat'ın, MHP'li olması sebebiyle işine son verilmesi istenir. O bunu da kabul etmez. Kocatopçu için tek çıkar yol yine istifadır.
   <br/>
   <br/>
   1947'de Nevhiz (Dardağan) Hanım'la evlenen Şahap Bey'in Mehmet Arel (1948) ve Ayşe (Çeşmebaşı1952) adında iki çocuğu bulunuyor. Kocatopçu, bugün günlerini TEV, Yıldız Sarayı Vakfı ve en son Çevik Bir'in önce kabul edip sonra ertelediği davetiyle gündeme gelen Marmara Grubu Vakfı ile ilgilenerek geçiriyor. Bir de Sportif AŞ'nin yönetim kurulunda görev alarak 'Galatasaray nasıl kurtulur'a cevap aramaya çalışıyor.
   <br/>
   <br/>
   email: ckalyoncu@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=80A19362EAC5D71184AA7A7860939721?newsId=5665), [web.archive.org (arşiv bağlantısı)](http://web.archive.org/web/20121105145957/http://www.aksiyon.com.tr:80/aksiyon/newsDetail_getNewsById.action;jsessionid=80A19362EAC5D71184AA7A7860939721?newsId=5665)
