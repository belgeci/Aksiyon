# Hint felsefesiyle İnönü'yü indirdi

*Cemal A. Kalyoncu 2006.05.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ecevit, gazetecilik yaparken siyasete girmiş, Türkiye'nin son 45 yılındaki tüm süreçlerde yer almış, dürüst açıklamaları ile tanınan bir politikacı.
  </font>
 </div>
 <div id="newsText">
  <font class="detail-text">
   'MGK toplantısının açılışında gündeme geçilmeden önce kamu görevlileri önünde Cumhurbaşkanı söz alarak son derece terbiye dışı bir üslupla bana ağır ithamlarda bulundu. Devlet geleneklerimizde yeri olmayan eşi görülmedik bir davranışta bulundu. Aynı üslupla yanıt vermemek için toplantıdan ayrılmayı uygun gördüm. Ciddi bir krizdir bu."
   <br>
    <br>
     Mustafa Bülent Ecevit, 2001'de, Türkiye'yi krize sürükleyen Ahmet Necdet Sezer'in MGK'daki sözlerine karşılık vermemiş, toplantı sonrası bu açıklamayla yetinmişti. Ecevit, çoğu zaman vakur tutumunu koruyup itidalli davranmıştı. Özellikle son devirlerde, bu, Ecevit'in önemli özelliklerinden biri olmuştu. Türkiye'nin aradığı ciddi siyaset adamı portresi çiziyordu.
     <br>
      <br>
       Türk siyasi tarihine adımını attığı 1957'den sonra ismi her zaman gündemde kalan Ecevit, 50 yılını doldurmasına az bir süre kala 2004 yılında aktif siyaseti bırakmaya karar vermişti. Aslında Ecevit'in CHP Çankaya Gençlik Ocağı'na 1954 başında kayıt yaptırdığını düşünürsek, siyasette tam 50 yılı doldurmuştu bile. 1970'lerden sonra halkın Karaoğlan diye bildiği Ecevit, devrini tamamladığına kanaat getirerek 'artık yokum' demişti.
       <br>
        <br>
         SULTAN VAHDETTİN'LE UZAKTAN AKRABA
         <br/>
         <br/>
         Ecevit, 28 Mayıs 1925'te Beşiktaş'ta Valideçeşme semtindeki Pembe Köşk'te gözlerini dünyaya açtı. Babası bilinen bir akademisyen ve politikacı olan Fahri Bey'di. Fahri Bey, Ankara Hukuk Fakültesi'nde adli tıp profesörü olarak çalıştıktan sonra tek parti döneminde (1943) memleketi Kastamonu'dan milletvekili olmuş, DP'nin seçimleri kazandığı 1950'de tekrar Meclis'e girememişti. Ecevit'in İstanbullu bir aileden olan annesi Nazlı Hanım da ressam kimliği ile tanınan bir sanatçıydı. Ailesinde başka tanınmış isimler de vardı.
         <br/>
         <br/>
         Annesi ve babası tarafından dedeleri de Osmanlı zamanında bilinen isimlerdi. Ulemadan olan Müderris Mustafa Efendi, Fahri Bey'in babası, Bülent Ecevit'in de öz dedesiydi. Nazlı Ecevit'in babası da Alay Kumandanı Mehmet Emin Bey'di. Emin Bey'in büyük kızı Ferhande Hanım ise Osmanlı'nın son sadrazamı Tevfik Paşa'nın oğlu İsmail Hakkı Bey'in ikinci evliliğini yaptığı kişiydi. Birinci eşi Sultan Vahdettin'in kızı Ulviye Sultan'dı.
         <br/>
         <br/>
         Ecevit, Ankara'daki Mimar Kemal İlkokulu'nda başladı eğitimine. Orta eğitimine Ankara Erkek Lisesi'nde devam etti. Çok başarılı bir öğrenci olmadı. Ecevit eğitiminin devamında devrin ünlü okulu Robert Kolej'i tercih etti. Burada yatılı okudu, hazırlık dersleri sayesinde İngilizceyi çok iyi öğrendi. Kendisini bilip tanıyanlar mezuniyet yıllığında, Ecevit'in en yakın arkadaşlarını 'Bir bardak çay, bir yaprak kağıt, bir kurşun kalem ve bir şiir kitabı' olarak  not etmişti. Buna rağmen altı yıllık eğitimin ardından 1944'te mezun olduğunda Tunç Yalman, Nezih Neyzi, Şiar Yalçın, Altemur Kılıç da onunla beraber diploma alan arkadaşlarıydı.
         <br/>
         <br/>
         Ecevit'in hayatında Kılıç Ali'nin oğlu Altemur Kılıç'ın başka bir yeri vardı. Kılıç, okulda 'İnsanlar ne için yaşar?' adıyla bir piyes yazmış, Ecevit de piyeste, sahnenin arkasından Mehmet Akif'in Çanakkale Şehitleri şiirini okumuştu. Zekiye Rahşan Aral da sahnenin dekorlarını yapan kişiydi burada. Ecevit, Rahşan Hanım'ı beğenmiş ki Kılıç'tan, kendisini, Rahşan Hanım'la tanıştırmasını istemişti. Kılıç, onun için, "Bülent çok çekingen, mahcup bir arkadaşımızdı. Bizim gibi girişken değildi." demektedir bugün. Rahşan-Bülent Ecevit'in, evliliğe giden tanışmalarının böyle bir hikâyesi vardı. Kılıç'a göre, onları tanıştırmak, hayatta yaptığı en iyi işlerden biriydi.
         <br/>
         <br/>
         Kolejin edebiyat bölümünü 1944'te bitiren Ecevit, edebiyata merakına rağmen annesinin mühendis, babasının hukuk adamı olması talebine yenik düşerek Ankara Hukuk Fakültesi'ne kaydolur. Ancak, burada üç ay okuyabilir. Anne ve babası nezdinde serbest kalınca Basın Yayın Genel Müdürlüğü'nde tercüman olarak çalışma hayatına atılır. Bir yıl sonra üniversite konusunda yeni bir denemesi daha olur. Dil Tarih Coğrafya Fakültesi İngiliz Filolojisi bölümüne kayıt yaptırıp ikinci sınıftan eğitime başlar. Ancak kaderinde üniversite mezunu olmak yoktur ki burayı da yarıda bırakır.
         <br/>
         <br/>
         Ecevit, hayatı boyunca Doğu mistisizmi ve Hint felsefesinin etkisini hep derinden hisseder. Kendisini bu akıma kaptırması da ağırlıklı olarak bu döneme rastlar. Hatta, 1938'den itibaren aralıksız 34 yıl CHP'nin başında bulunan İsmet İnönü'ye, 1972'deki kongrede rakip çıkmasına da bu özelliği sebep olur. Ecevit'i en çok etkileyen eserlerin başında Hint felsefesinin klasikleri arasında yer alan Bhagavad Gita adlı eser gelir. Ecevit, bu konuyla ilgili Mehmet Çetingüleç'in Rahşan isimli kitabında şunları aktarıyor: "Bu kitap özellikle genel sekreterlikten ayrıldıktan sonraki mücadelemde benim için büyük bir güç kaynağı olmuştur. Şöyle ki: Kitabın kahramanı bir komutan olarak belli bir savaşı yapmak zorundadır. Fakat olaylar öyle getirmiştir ki, karşısında yer alan komutanlardan, prenslerden bazıları, en sevdiği, en saydığı kimselerdir. İçlerinde kendisini yetiştiren, aile büyüğü olarak saygı duyduğu, eğitimini etkilemiş kimseler de vardır. Bu durumda onlara karşı savaşmayı içine sindiremez. Silahını bırakmak ve savaş alanını terk etmek ister. Fakat akıl hocalığı yapan tanrısı, görevi ve sorumluluğu ne gerektiriyorsa, onu yapmak zorunda olduğunu, savaşı bırakmayacağını söyler ve onu ikna eder."
         <br/>
         <br/>
         GAZETECİ BÜLENT ECEVİT
         <br/>
         <br/>
         Tahmin edebileceğiniz gibi Ecevit, genel sekreterlikten ayrıldıktan sonra kendisini oradaki komutan gibi aynı sıkıntılarla karşı karşıya kalmış durumda bulur: "Hiç istemediğim halde ve aslında kendimi düşüncelerine karşı çıkmış saymadığım halde, çok saydığım ve sevdiğim İnönü ile mücadele etmek durumunda kaldım. Kendimi buna ikna etmek ihtiyacı duydukça Bhagavad Gita'yı yeniden karıştırıyordum." Anlaşılan, Türkiye'de İnönü saltanatını bitiren Ecevit'in arkasında bir kitaptan müteşekkil bir güç vardır.
         <br/>
         <br/>
         Basın Yayın Müdürlüğü'nde çalışırken babası milletvekili olan Ecevit, Londra Büyükelçiliği Basın Ataşeliği'ne katip olarak yurtdışında görevlendirilir. Şiir yazan ve her zaman sanatçı bir kişiliğe sahip olduğu bilinen, klasik Batı müziği dinleyen ve Türk halk müziğine ilgi duyan Bülent Ecevit, buradayken Londra Üniversitesi'ne kayıt yaptırır. Sanat tarihi ve Sanskritçe eğitimi almaya başlar. Dedik ya, kaderinde üniversite bitirmek yazılı değildir. Bu sefer de babası, basın ataşeliği gibi gelecek vaat etmeyen bir işte daha fazla görmek istemediği için oğlunu geri çağırır. Ecevit, dönüşte kendisini gazeteci yapacak sürecin içinde bulur. Babasının yardımı ve Başbakan Yardımcısı Nihat Erim'in onayıyla CHP'nin gazetesi Ulus'ta gazeteciliğe başlar. O ana kadar belki aklının ucundan geçmeyen siyasetçi olma süreci de onun için başlamış olur böylece.  DP'nin, CHP'nin mallarına el koymaya kadar götürdüğü politikaları onu daha kuvvetli bir CHP'li yapar bu dönemde.
         <br/>
         <br/>
         Bu arada Ecevit, kolejden tanıdığı Rahşan Aral ile 22 Ağustos 1946'da yapılan nikâh töreni ile evlenmiştir.  Rahşan Hanım da tanınmış bir ailenin çocuğudur. Prof. Dr. Namık Zeki Aral, Şebinkarahisar'dan İstanbul'a gelmiş, Merkez Bankası Başkan Yardımcılığı ve mali müşavirlikten emekli olmuş birisidir. Daha önce Londra'ya giden çift, bu sefer ABD'den gelen davet üzerine dört aylığına bu ülkeye gider. Teklif, Amerikan Basın Enstitüsü ve ABD Dışişleri Bakanlığı Uluslararası Eğitim Mübadele Programı çerçevesinde, bir ara Rahşan Hanım'ın da çalıştığı Ankara'daki Amerikan Haberler Merkezi'nden yapılmıştır. ABD, gelişmekte olan ülkelerde parlak, gelecek vaat eden gençlere ülkesini tanıtmak istemektedir. Ecevit'in bu tür davetleri sıkça aldığı bilinmektedir o yıllarda. Dönüşünde Ulus'tan sonra Yeni Ulus ve Halkçı gazetelerinde de yazılar yazar.
         <br/>
         <br/>
         HER ZAMAN TBMM'DE
         <br/>
         <br/>
         DP'nin iktidardaki üçüncü dönem seçimlerini kazandığı 1957'de Ecevit milletvekili olarak Meclis'e girer. Bundan sonraki süreçte halk, Ecevit'i, 12 Eylül dönemi hariç hep Meclis'e göndermeyi görev bilir. Seçildiğinde henüz 32 yaşındadır. 3 yıl sonra 27 Mayıs darbesi olur. Darbenin ardından Cumhurbaşkanı Cemal Gürsel, hükümet kurma görevini İsmet İnönü'ye verir. O da Ecevit'i Çalışma Bakanı yapar. Bu görevde, Türkiye'nin son 40 yılına damgasını vuracak rakibi, Adalet Partisi'nin başındaki Süleyman Demirel'in 1965'teki seçimleri kazanmasına kadar kalır. Toplu sözleşme ve grev hakları onun döneminde yasalaşır. Sendikalar kanunu bu dönemde geçer Meclis'ten. 1965'te bakanlıktan ayrılır ama o yılki kongrede CHP'de genel sekreterlik vazifesini üstlenir. Daha sonraki yıllarda hep gündemde kalacak Ortanın Solu bu dönemde ortaya atılır. Ecevit de çizgisinin bu olduğunu açıklar.
         <br/>
         <br/>
         Ve 12 Mart 1971. Türkiye yine bir askerî hareketle karşı karşıyadır. Ecevit, bu tür oluşumlara karşı birisidir. Onun, 15 Nisan 1970'teki açıklamaları sanki 2006'da söylenmiş gibidir: "Gitgide yaygınlaşan siyasal zorbalıkların, saldırganlıkların, cinayetlerin, devrimcilik veya solculuk adına yapılanları da, din ve milliyetçilik adına yapılanları da bir amaca yönelmektedir: Demokrasinin yıkılmasını ve bir dikta rejimi kurulmasını sağlamak."
         <br/>
         <br/>
         12 Mart'tan sonra askerî yönetimin desteği ile oluşturulan Erim Hükümeti'ne CHP'nin bakan vererek destek olmasına karşı çıkarak Genel Sekreterlik görevinden ayrılır. Bu, dalganın daha sert geleceği anlamına gelmektedir aslında. İşte Ecevit bu sırada ünlü Hint destanından esinlenerek İnönü'nün karşısına çıkar. Ve kazanır. 1972'deki kongrede parti liderliğine getirilir. 1973'teki seçimlerden birinci olarak çıkan Ecevit, Necmettin Erbakan'ın MSP'si ile kurduğu hükümette başbakan olur. Bu, onun ilerleyen yıllarda 1977, 1978-79 ve 1999-2002 yıllarında dört kez daha geleceği başbakanlık görevini ilk üstlenişidir. 1974'teki Kıbrıs Barış Harekâtı ile yıldızı parlar. Zaten bu sıralarda Karaoğlan diye de anılmaya başlamıştır. Dürüst, halkçı imajlarına Kıbrıs Fatihi unvanını da ekleyince 1977'deki seçimlerde yüzde 41'lik oy oranına ulaşır. Bu, seçimlerde bir sol partinin bugüne kadar ulaştığı en yüksek orandır. Bu da tek başına iktidar olmasına yetmez.
         <br/>
         <br/>
         Bunun üzerine 'Kumar borcu olmayan 11 milletvekili arıyorum' açıklamasını yapar. Güneş Motel Olayı sonucunda partisine kattığı 11'ler sayesinde bir hükümet kurar. Ama bu uzun süreli olmaz, 12 Eylül 1980'den önce iktidardan ayrılır.
         <br/>
         <br/>
         İktidarda olmamak onun için bir şans mı şanssızlık mı henüz belli değildir o sırada. Kısa süre sonra o da açığa kavuşur. Bu ülkede ihtilal, muhtıra veya postmodern darbelerin yapıldığı dönemlerde ya başbakan ya cumhurbaşkanı olan Demirel'le birlikte, o da Hamzakoy'a gönderilir. Kaderin cilvesine bakın ki Ecevit'i siyaseten yasaklı duruma getiren sürecin altında imzası bulunan Kenan Evren'i de Ecevit hükümeti Genelkurmay Başkanlığı'na getirmiştir. Ecevit'in en çok sevdiği komutan diye bilinen Evren, yazar Mehmet Çetingüleç'in ifadesiyle Ecevit çiftinin en çok zarar gördüğü kişi oluverir.
         <br/>
         <br/>
         SİYASETİ BIRAKTI
         <br/>
         <br/>
         Bu, Ecevitler'in kaderinde hep vardır sanki. Kendilerine yakın bulduklarından fayda değil zarar görürler hep. ABD'den çağırdığı Kemal Derviş, Hüsamettin Özkan hadiseleri bir yana cumhurbaşkanlığı için A. Necdet Sezer ismine onay veren Ecevit, 2001'deki MGK'da Sezer'in anayasa fırlatmasına maruz kalır. 12 Eylül'den sonra 10 yıl siyasi yasaklı olan Ecevit, bu dönemde Aydın Doğan'ın desteği ile Arayış adlı bir dergi çıkararak demokrasi mücadelesine devam eder. Dergi bir süre sonra darbeciler tarafından kapatılır; aynen 1981'de Kenan Evren'in 16 Ekim 1981 günü radyo ve televizyonlardan 'Ülkemizde mevcut tüm siyasi partiler bugünden geçerli olarak feshedilmiştir' diyerek partilerin kapısına kilit vurması gibi. Ardından 3 ay verilen, sonrasında 4 aya çıkarılan bir hapis cezası alan Ecevit, infaz yasasından yararlanarak 2 ay hapis yatar ve 1 Şubat 1982'de tahliye olur. Mücadeleden yılmaz. 1987'de Turgut Özal'ın, referandumla, eski siyasilere serbesti kazandırmasından sonra, o da, eşi Rahşan Ecevit'in 1985'te kurup Genel Başkan olduğu DSP liderliğini devralarak yarışa kaldığı yerden devam eder.
         <br/>
         <br/>
         Ancak 1987'deki genel seçimlerde DSP barajı geçemez. Bu, Ecevit için bir hayal kırıklığı olur. Bunun üzerine siyasetten çekildiğini açıklar. Halk, onun bırakıp gitmesine karşı tepkisiz kalmaz. Israrla Karaoğlan'ı partinin başında görmek isteyince 1989'da yapılan DSP Kongresi'nde yine sahneye çıkar. 1991'deki seçimlerde 10 yıldan fazla ayrı kaldığı TBMM'nin çatısı altına girer. Dört yıl sonraki seçimlerde Ecevit'in oyları yükselmeye devam eder. Solda birincidir artık. 75 sandalye kazanır. Karışık bir Meclis aritmetiği ve çeşitli siyasi olayların vuku bulduğu ortamda Mesut Yılmaz'ın başbakan yardımcılığını üstlenen Ecevit, Anasol-D hükümetinin düşürülmesinin ardından ANAP ve DYP'ye dışarıdan destek verir. 18 Nisan 1999 seçimlerinden önce kurduğu azınlık hükümeti ile 19 yıl sonra yeniden başbakan olan Ecevit, bu seçimden de birinci parti olarak çıkar. Ama bu, tek başına iktidar olmasına yetmediği için ANAP ve MHP ile bir araya gelerek oluşturduğu üçlü koalisyon hükümetinde başbakanlık yapar.
         <br/>
         <br/>
         Ecevit, 3 Kasım 2002'deki erken genel seçimlerde barajın dışında kalınca, 2004'teki DSP Kongresi'nde, CHP'ye üye olarak 1954'te girdiği siyaset sahnesinden çekilir. Taraflı tarafsız herkesin, dürüst bir siyasi hayat sürdüğü üzerine mutabık kaldığı Ecevit'in şu açıklaması hâlâ hafızalarda: "Öcalan'ı bize niye teslim ettiklerini hâlâ anlamış değilim." Bunu derken, ABD'nin, bu iş karşılığında bir şey istememesine şaşırmıştır deneyimli politikacı.
         <br/>
         <br/>
         Ecevit'in gündemi sarsan açıklamalarından biri de Musul'un alınması konusunda İnönü'nün kendisine söyledikleridir. Ecevit, son yıllarda önemli bir tarihî açıklamayı Zaman gazetesine 'Vahdettin Hain değildi' diyerek yapar. Vahdetin'le uzaktan akrabalığı bulunan Ecevit'in bu açıklamaları özellikle sol cenahta büyük tartışmalara yol açar. Yahudilerin Batı Şeria'da Filistinlilere 'soykırım uyguladığı' açıklaması da ona aittir. Yahudilerden gelen tepki üzerine özür dilemek durumunda kalan Ecevit, Türkiye'de gerilim oluşturmak isteyenlerin ortak noktası haline gelen türban konusunda da cesur bir çıkış koyar ortaya. Başörtüsü sorununda dayatmanın ciddi rahatsızlıklara yol açacağını söyleyerek, sorunun çözümü için din bilginleri, Diyanet İşleri Başkanlığı ve siyasetçilerin ortak çalışması gerektiği gibi akılcı bir yolu önerir.
         <br/>
         <br/>
         Ecevit, Fethullah Gülen'in manevi destek verdiği Türk okulları konusunda da şu açıklamayı yapmıştır: "Arkadaşlara sordurdum. Çok ciddi ve çok iyi okullarmış. Aldığım bilgiye göre Türk cumhuriyetlerinde Türkiye'nin etkisini de artırıyorlarmış. İnanç, siyaset ve bilim dünyasında hoşgörü ve uzlaşmaya ihtiyacımız var. Fethullah Gülen Hoca'nın girişimlerini, bu uzlaşma için oldukça başarılı buluyorum."
         <br/>
         <br/>
         Evet, 28 Mayıs'ta 82 yaşına giren ve 18 Mayıs'tan beri GATA'da komada yatan Mustafa Bülent Ecevit, her zaman doğru bildiklerini, belirli kesimlerden tepki alacağını tahmin etmesine rağmen söylemekten geri durmayan birisi olmuştur hep.
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-11640-hint-felsefesiyle-inonuyu-indirdi.html), [web.archive.org (arşiv bağlantısı)](http://web.archive.org/web/20140420100353/http://www.aksiyon.com.tr/aksiyon/haber-11640-hint-felsefesiyle-inonuyu-indirdi.html)
