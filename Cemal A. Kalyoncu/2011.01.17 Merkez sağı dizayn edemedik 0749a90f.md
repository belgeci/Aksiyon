# Merkez sağı dizayn edemedik

*Cemal A. Kalyoncu 2011.01.17*

<font class="agenda2NewsSpot">
 Balyoz Darbe Planı’nda adı başbakan yardımcısı olarak geçen, DYP-ANAP birleşmesinin mimarlarından Encümen-i Dâniş Başkanı Necmettin Karaduman, “Süheyl Batum’u DP’nin başına getiremeyince işin peşini bıraktık.” diyor.
</font>
<font class="newsDetail">
 <p>
  <p class="MsoNormal">
   ‘Biz aslında Anavatan Partisi ile Doğru Yol Partisi’ni birleştirmek için iki sene evvelden Hüsamettin Cindoruk’un da dâhil olduğu bir çalışma yaptık. O çalışmaların teferruatına girmiyorum. Sonra DP Başkanı oldu Cindoruk. Biz Cindoruk’a dedik ki, ‘Bunun başına toplumun katılacağı genç bir insan bulup getirmek şart. Başka türlü bu birleşmeden sonuç alamayız.’ Olmadı bu. Bunu Hüsamettin Bey başaramadı. Hangi sebeple başaramadı bilmiyoruz.”
  </p>
  <p class="MsoNormal">
   Encümen-i Dâniş Başkanlığı şapkası da takan, Türk Parlamenterler Birliği İstanbul Şubesi Başkanı Necmettin Karaduman’ın planı tutmadı. Karaduman, işin peşini bıraktıklarını da söylüyor şimdi.
  </p>
  <p class="MsoNormal">
   Necmettin Karaduman, eski vali, TBMM Başkanı. Fakat onu daha çok, Ergenekon Davası sürecinde yeni tutuklamaların olduğu bir dönemde, 15 günde bir perşembe günleri toplantılar tertipleyen ve çoğunluğunu emekli askerlerin teşkil ettiği Encümen-i Dâniş’in başkanı olarak hatırladı kamuoyu. Aralarında, profesörlerden tutun emekli büyükelçilere, 28 Şubat döneminin Genelkurmay Başkanı İsmail Hakkı Karadayı ve halefi Hüseyin Kıvrıkoğlu’na, hatta Ergenekon’dan yargılanan Şener Eruygur’a kadar pek çok emekli paşanın da bulunduğu 30 kişilik grup, içeride konuşulanlara dair gizemini koruduğu için dikkatleri üzerine çekmişti. Türk Parlamenterler Birliği İstanbul Şubesi ile Encümen-i Dâniş’in de hâlen başkanlığını yürüten Karaduman ve arkadaşları, ANAP-DYP birleşmesinin de mimarlarından. Ancak bu planlarını tutturamadılar. Hüsamettin Cindoruk’a emanet ettikleri DP, Süheyl Batum’a devredilemedi. Batum şansı CHP’de deniyor. Röportajda bazı mesajlar da veren Karaduman, Maraş Valiliği yaptığı dönemde cuma namazı kılıyor diye Faruk Güventürk tarafından da Genelkurmay’a rapor edilmiş. Encümen-i Dâniş’te Türkiye’nin meselelerini konuştuklarını ama pek çok gündem konusuna değinmediklerini söylüyor.
  </p>
  <p class="MsoNormal">
   -Türkiye, 2002’den beri darbe ve darbe hazırlıkları ile ilgili süreçleri konuşuyor. Siz nasıl bakıyorsunuz bu süreçlere?
  </p>
  <p class="MsoNormal">
   Bugün toplumda artık askerî müdahalelerin müspet sonuç vermeyeceği tecrübe ile görülmüştür.
  </p>
  <p class="MsoNormal">
   ERGENEKON’DAN İÇERİDE OLANLAR, TOPLUMUN YÜZ AKI İNSANLAR YAHU!
  </p>
  <p class="MsoNormal">
   -Toplum görmüştür ama askerî kesim de görmüş müdür?
  </p>
  <p class="MsoNormal">
   Görmüştür elbette, hiç şüpheniz olmasın. Bizim Encümen-i Dâniş diye bir topluluğumuz var biliyorsun. Orada askerler de vardır. Başkanı da benim. Orada o fikri bizler savunuyoruz. Asker arkadaşlar da şimdi Allah için söyleyelim, hiç itiraz etmiyorlar, ‘doğru’ diyorlar.
  </p>
  <p class="MsoNormal">
   -Bizler derken sivil kanadı kastediyorsunuz.
  </p>
  <p class="MsoNormal">
   Tabii. Askerler de bize katılıyor. Bir şeyi görüyorum. Ve onu da önemle savunuyorum bugün. Artık askerî müdahaleler dönemi bitmiş olmalıdır Türkiye’de. Ha bugünkü siyasi iktidarı eleştirdiğimiz taraflar var mı? Var, ben eleştiriyorum. Mesela bugün Ergenekon davası diyoruz.
  </p>
  <p class="MsoNormal">
   -Merak ediyorum sizin bakışınızı buna.
  </p>
  <p class="MsoNormal">
   Bilmiyorum ne olduğunu fakat genel kanı şu: Yani bazı insanlar muhalefet ettiği için mahkeme kapılarında süründürülüyor.
  </p>
  <p class="MsoNormal">
   -Encümen-i Dâniş’tekilerin çoğunluğunun kanaati bu mu mesela?
  </p>
  <p class="MsoNormal">
   Ben toplumdaki yargıyı söylüyorum, Encümen-i Dâniş’inkini değil.
  </p>
  <p class="MsoNormal">
   -Encümen-i Dâniş’te nasıl karşılanıyor?
  </p>
  <p class="MsoNormal">
   Ha, bu nereden kaynaklanıyor biliyor musunuz? Öyle insanlar var ki Ergenekon diye içeride bulunan. Yani bunlar toplumun yüz akı insanlar yahu. Mesela bunlardan birisi benim de yakın dostum olan, çok yakından tanıdığım Doktor (Mehmet) Haberal, müthiş bir adam. Bunun kadar mükemmel bir insan az gelir bu topluma. Çeşitli kanallardan sordum, ne yaptı Haberal? Ne yapmıştır ki önüne bugüne kadar bir delil konmadı? Bunu aradım aradım, bir türlü bulamadım.
  </p>
  <p class="MsoNormal">
   -Mahkemenin salıverdiği, tutuksuz yargıladığı insanlar da var.
  </p>
  <p class="MsoNormal">
   Sana şunu söyleyeyim. Toplumun bir kesiminin aklına şu geliyor. Ben de dâhilim buna. Ben ki askerî müdahaleler dönemi bitti diyen insanım… Ama bu olaylarda iktidar böyle istedi diye iktidarın yardakçılığını yapan bazı hâkimler siyasete alet oluyor gibi geliyor.
  </p>
  <p class="MsoNormal">
   -Bunu söylerken Türkiye’nin son 8 yılda yaşadıklarının kurmaca olduğunu düşünmemiz gerekiyor herhâlde. Yer altından çıkan silahlar var, Danıştay saldırısı, suikast planları var…
  </p>
  <p class="MsoNormal">
   İhtilale teşebbüs hazırlıkları yapanlar varsa elbette bunlar bir an önce gün ışığına çıkarılmalı.
  </p>
  <p class="MsoNormal">
   -Eşiği geçtikten sonra darbe gerçekleşiyor. O zaman da ihtilali yapanlar devlet başkanı oluyor. O eşiği geçmemek lazım!
  </p>
  <p class="MsoNormal">
   Şimdi tabii şunu evvela söyleyelim ki bu aşamayı düşünmüşler ise tahakkuk ettiremediler. Bu da suç mu? Suç tabii. Versinler o zaman cezalarını. Eğer yapsalar dediğin gibi, o zaman onlar kahraman olacaktı, bugünkü siyaset adamları da suçlu olacaktı. Bugüne kadar gördüklerimiz. Ama şimdi kurunun yanında yaş da yanmamalı. Yoksa darbe için gitmiş silahları bir yere koymuşsa, o silahlar oraya niye konuyor? Bunun sebebi var.
  </p>
  <p class="MsoNormal">
   -Derin devlet denen olgu için mi konmuştur?
  </p>
  <p class="MsoNormal">
   Benim olduğum yerlerde derin devletin böyle işlerini ben yaptırmadım, böyle bir şey de görmedim.
  </p>
  <p class="MsoNormal">
   -Derin devlet konusundaki düşünceniz nedir?
  </p>
  <p class="MsoNormal">
   Dünyada toplumlar, milletler açık savaş yaparlar. Ama savaşların bir kısmı da yeraltında cereyan eder. Bunlar görünmeyen savaşlardır. Bu savaşlara karşı her devlet de kendisini koruyacak gizli tedbirler alır. Derin devletten ben bunu anlıyorum. Ama uluslararası ilişkilerde bu. Toplum içinde değil.
  </p>
  <p class="MsoNormal">
   -Mesela Maraş’ta 78’de yaşananlar…
  </p>
  <p class="MsoNormal">
   Yapılmıştır. Yapılmamıştır demiyorum.
  </p>
  <p class="MsoNormal">
   -1975-77 yılları arasında Mersin’de valiydiniz. Ve orada siz, ‘Yetkililer ve asker tetikte idik’ diyorsunuz. Maraş’ta o anda yetkililer tetikte değil miydi?
  </p>
  <p class="MsoNormal">
   Bilemiyorum tabii ihmalleri oldu mu? Belki de olmuştur. Maraş’ta da 1965-70 arasında valiyken benim zamanımda gene olaylar oldu. 1967’de Elbistan’da ilk Alevi-Sünni çatışması çıktı. Onu önleyerek toplumdaki büyük bir badirenin önüne geçtiğimizi düşünüyorum.
  </p>
  <p class="MsoNormal">
   -Encümen-i Dâniş’e 1993’te hangi eski bakan vesilesi ile girdiniz?
  </p>
  <p class="MsoNormal">
   Kayseri milletvekili idi. Mehmet Bey. Soyadını hatırlayamadım. Hangi partiden onu da bilmiyorum. Rahmetli oldu.
  </p>
  <p class="MsoNormal">
   -Üye sayınız nedir şu an?
  </p>
  <p class="MsoNormal">
   30.
  </p>
  <p class="MsoNormal">
   -Neden 50 değil de 30?
  </p>
  <p class="MsoNormal">
   Oturduğumuz salon daha fazla kişi almaya müsait değil.
  </p>
  <p class="MsoNormal">
   -Salon büyütülemez mi?
  </p>
  <p class="MsoNormal">
   Büyütülür ama biz şimdi Moda Deniz Kulübü’ndeki mekândan memnunuz. Başka yerlere gidip de yeniden salon aramak bizim için biraz külfetli iş.
  </p>
  <p class="MsoNormal">
   -Daha seçkin bir topluluk olsun diye mi?
  </p>
  <p class="MsoNormal">
   Yok. Gayet sükûnetle orada görüşmelerimizi yapıyoruz.
  </p>
  <p class="MsoNormal">
   -Şener Eruygur da var mıydı üyeleriniz arasında?
  </p>
  <p class="MsoNormal">
   Vardı. Şener Paşa bu topluluğa üye oldu fakat ya bir defa ya iki defa geldi. Ondan sonra bir daha gelmedi.
  </p>
  <p class="MsoNormal">
   -Bedrettin Dalan üyeniz mi?
  </p>
  <p class="MsoNormal">
   Hayır, onunla bir şeyimiz olmadı.
  </p>
  <p class="MsoNormal">
   -Tek bayan üyeniz Nur Serter nasıl dâhil oldu aranıza?
  </p>
  <p class="MsoNormal">
   Nur Hanım milletvekili olmadan önce üye oldu. Milletvekili olduktan sonra bir daha da gelmedi. Nur Hanım’ın babası bir albaydı. Babası öldükten sonra arkadaşlardan birisi, kim teklif etti bilemem, ‘Nur Hanım gelsin, çok kıymetli bir hukukçudur’ dedi. ‘Peki’ dedik.
  </p>
  <p class="MsoNormal">
   -Yeni üye nasıl alıyorsunuz?
  </p>
  <p class="MsoNormal">
   Bir arkadaş teklif ediyor, ayrılan üyeler oluyor. Ölüyor, yahut yaşlanıyor, gelemiyorlar. Onların yerine bir teklif oluyor.
  </p>
  <p class="MsoNormal">
   -Asker veya sivil olsun diye bir denge gözetiliyor mu?
  </p>
  <p class="MsoNormal">
   Hayır.
  </p>
  <p class="MsoNormal">
   -En son kim dâhil oldu aranıza?
  </p>
  <p class="MsoNormal">
   Bir hanım arkadaş daha aldık ama adı hatırımda değil.
  </p>
  <p class="MsoNormal">
   -O da ikinci bayan o zaman. Önemli bir isim olsa gerek?
  </p>
  <p class="MsoNormal">
   Ama hatırımda değil adı.
  </p>
  <p class="MsoNormal">
   -Peki onun dışında en son kimi üye aldınız?
  </p>
  <p class="MsoNormal">
   Hatırlamıyorum hiç. Yok, yani yakında üye olan yok. O bayanı yakında aldık. Bayanın ismi yok bende. Yani dosyamda da yok.
  </p>
  <p class="MsoNormal">
  </p>
  <p class="MsoNormal">
   ERGENEKON’U KONUŞMUYORUZ, KONUŞMAYIZ DA ZATEN
  </p>
  <p class="MsoNormal">
   -Orada Türkiye meselelerini konuşuyorsunuz. Mesela son süreçte Türkiye’ye dair neler konuştunuz?
  </p>
  <p class="MsoNormal">
   Özellikle dış meseleleri, dış ilişkileri konuşuyoruz. Niye dış ilişkileri konuşuyoruz? Çünkü dış ilişkilerde içimizde fevkalade uzman arkadaşlar var. Onların görüşlerini alıyoruz.
  </p>
  <p class="MsoNormal">
   -Hep dış meseleleri konuşmuyorsunuz herhâlde?
  </p>
  <p class="MsoNormal">
   Hayır, anlatacağım. Özellikle dış meseleler konuşuluyor. İki, ekonomi konuşuluyor. Ekonomide uzman arkadaşlarımız var. Profesörler var içimizde. Onlardan fikir alıyoruz. Ülkenin ekonomisi günbegün nerededir, nereye gidiyor? Ne bileyim, Ermeni meselesi var. Mesela onun için cumhurbaşkanlarına birkaç rapor yazdığımızı hatırlıyorum.
  </p>
  <p class="MsoNormal">
   -Abdullah Gül’den önceki dönemlerde.
  </p>
  <p class="MsoNormal">
   Evet, yani bu meselenin kızıştığı dönemlerde. Ben bunu hep söylüyorum. Niye sık göndermiyorsunuz diyorlar. AK Parti’ye de gönderdik, Abdullah Gül’e de gönderdik.
  </p>
  <p class="MsoNormal">
   -Ama başbakan iken… Ondan sonra niye göndermediniz?
  </p>
  <p class="MsoNormal">
   Ondan sonra bize göre çok önemli mesele yok. Biz çok önemli iki şarta bağlı olarak yazı gönderiyoruz makamlara; Cumhurbaşkanlığı’na, Başbakanlık’a ya da Meclis Başkanlığı’na. Bir, memleket açısından çok önemli saydığımız meseleler ortaya çıkmalı; iki, katkımızın olabileceğine inandığımız konular önümüze gelmeli. Öyle önemli meseleler var ki biz kendimizi katkı sağlayabilecek durumda görmüyoruz.
  </p>
  <p class="MsoNormal">
   -Nasıl mesela?
  </p>
  <p class="MsoNormal">
   Bizim dışımızda, bizim bilgilerimizi aşan meseleler.
  </p>
  <p class="MsoNormal">
   -Ergenekon öyle bir şey mi?
  </p>
  <p class="MsoNormal">
   Onu konuşmuyoruz da zaten, konuşmayız. Sonra bir de özellikle adalete intikal eden meseleleri orada konuşmayız. Yani onun konuşulmasına karşı çıkarız.
  </p>
  <p class="MsoNormal">
   -Ama kamuoyuna yaptığınız açıklamalarda ‘Türkiye meselelerini konuşuyoruz, normal şeyler konuşuyoruz’ diyorsunuz. Bazen de ‘Orada konuşulan şeyler aile fertlerine bile söylenmez’ tarzı açıklamalar yapanlar oluyor.
  </p>
  <p class="MsoNormal">
   Bak senin merakını ne tahrik ediyor biliyor musun? Ben günlük politikanın içine düşmeyelim fikrinde biraz ısrarlı bir adamım. Belki ondan dolayı siz düşünüyorsunuz ki bütün Türkiye meşgul oluyor da bu adamlar niye bu konuyla ilgilenmiyorlar.
  </p>
  <p class="MsoNormal">
   -O zaman ne konuşuyorsunuz?
  </p>
  <p class="MsoNormal">
   Ben günlük politikanın içine düşmemek koşuluyla Türkiye’nin meselelerini orada gündeme getirelim fikrinde olan bir insanım. Basına açıklama yaparsak da ertesi günü günlük politikanın malzemesi hâline geliriz.
  </p>
  <p class="MsoNormal">
   SADECE BEN KONUŞUYORUM, İÇERİDEN BİLGİ SIZMASINI İSTEMİYORUZ
  </p>
  <p class="MsoNormal">
   -Böyle daha gizemli olmuyor musunuz?
  </p>
  <p class="MsoNormal">
   Varsın olsun. Benim açımdan hangisi daha merak ediliyorsa onu yaparım (gülüyor). Yani günlük politikanın o çekişmeleri içinde kalmak istemiyoruz. Özellikle ben buna çok dikkat ediyorum.
  </p>
  <p class="MsoNormal">
   -Herkes ediyor mu peki?
  </p>
  <p class="MsoNormal">
   Onu da konuştuk kendi aramızda. Dedim ki beyler bir tek insan konuşsun. Öyle her arkadaş ayrı ayrı konuşursa…
  </p>
  <p class="MsoNormal">
   -İçeriden bilgi sızar…
  </p>
  <p class="MsoNormal">
   ‘Bu olmaz’ dedim. ‘O zaman bir şey yapacağız. Bir kişi konuşacak. Ya ben konuşacağım yahut da derseniz bir sözcü seçelim, hay hay.’ ‘Yok’ dediler, ‘siz konuşun’.
  </p>
  <p class="MsoNormal">
   -O zaman içeriden bilgi de sızmıyor!
  </p>
  <p class="MsoNormal">
   Hayır, sızmayacak zaten. Sızmasın istiyoruz.
  </p>
  <p class="MsoNormal">
   -Türkiye’de önemli gelişmeler olmadı dediniz ama özellikle son 2-3 yıldır çok önemli hadiseler oldu Türkiye’de. Türkiye çok değişti…
  </p>
  <p class="MsoNormal">
   Hayır, konuşuyoruz bunların hepsini. Mesela İsrail’le olan ilişkilerimizi konuşuyoruz. Avrupa Birliği meselelerini konuşuyoruz.
  </p>
  <p class="MsoNormal">
   -Mesela önümüzdeki süreçte cumhurbaşkanlığı seçimini konuşuyor musunuz?
  </p>
  <p class="MsoNormal">
   Mesela bir tarihte başkanlık sistemini konuştuk. Türkiye’nin önemli meselelerinden biridir. Bunun üzerinde çok durduk.
  </p>
  <p class="MsoNormal">
   -Ne çıktı ortaya?
  </p>
  <p class="MsoNormal">
   Çoğunluk başkanlık sisteminin Türkiye’nin şartlarına uygun düşmediği şeklinde görüş belirtti. Kaldı ki benim görüşüm de öyle.
  </p>
  <p class="MsoNormal">
   -Gidişatı oraya doğru mu görüyorsunuz?
  </p>
  <p class="MsoNormal">
   Biliyorsunuz (Turgut) Özal’dan beri süregelen böyle bir arzu var. Bugün de sanki böyle bir arzu basına da yansımış görünüyor. Ne dereceye kadar doğru bilemiyorum, ama o artılar konuşulmalı, o istekler tartışılmalı. Ama Türkiye’nin koşullarına uygun olmadığı görüşünde olanları da önemle dinlemek lazım.
  </p>
  <p class="MsoNormal">
   -Genel seçimlere dair öngörüleri konuşuyor musunuz?
  </p>
  <p class="MsoNormal">
   Hayır, konuşmayız. Onu da ben istemem. Sana rağmen biz konuşuruz derlerse konuşurlar arkadaşlarımız da. Ben engelleyecek bir şeye sahip değilim. Ama arkadaşların da öyle bir şeye temayülü yoktur.
  </p>
  <p class="MsoNormal">
   -Ama bir taraftan da eski tarihlerde politika üretmişsiniz. Mesela 1994’te Süleyman Demirel’e bir mektup göndermişsiniz.
  </p>
  <p class="MsoNormal">
   İşte onlar dediğim gibi hep Ermeni meselesidir, irticadır…
  </p>
  <p class="MsoNormal">
   -1994’teki o rapor 28 Şubat’ta uygulanan raporla özdeşleştirildi.
  </p>
  <p class="MsoNormal">
   Yanlış ama o. Mesela derler hep onu. 28 Şubat’ın beyin takımı derler. Aktüel’de de öyle çıktı, Ergenekon’un beyin takımı, 28 Şubat’ın öncüleri diye.
  </p>
  <p class="MsoNormal">
   -Katılımcı isimlere bakınca öyle dememek elde olmadığı içindir belki.
  </p>
  <p class="MsoNormal">
   Hiç alakası yok.
  </p>
  <p class="MsoNormal">
   -Birçok asker var aranızda. Onlarla bu son dönem gündeme gelenler hakkında hiç tartışma olmuyor mu?
  </p>
  <p class="MsoNormal">
   Hayır, hayır. Ben orada başkanım. Benim bazı düşüncelerimi onların da bilmesi lazım. Ama katılırlar, katılmazlar, o ayrı mesele. Ben şunu görüyorum. Demokrasiye dönük fikirlerime karşı çıkan arkadaş yok. Benim buna biraz fazla ısrarcı olduğumu da biliyorlar, görüyorlar.
  </p>
  <p class="MsoNormal">
   -Kırmızı Kitap, yani Millî Güvenlik Siyaset Belgesi’nin değişmesini mutlaka konuşmuşsunuzdur Encümen-i Dâniş’te?
  </p>
  <p class="MsoNormal">
   Hayır, konuşmadık.
  </p>
  <p class="MsoNormal">
   -Değişmesini nasıl değerlendiriyorsunuz?
  </p>
  <p class="MsoNormal">
   Yani şahsi olarak onu değerlendirebilmek için bunların içindekilere vâkıf olmak lazım. Hiç, ben senden duyuyorum, Kırmızı Kitap. Gazetelerde okuyorum. O kadar. İçindekilere vâkıf değilim.
  </p>
  <p class="MsoNormal">
   -İşte irtica algısı konusu değişti, komşularla düşman olma konusunda değişiklikler yapıldı. Önemli değişimler değil mi bunlar?
  </p>
  <p class="MsoNormal">
   Önemli ama o kesim için önemli. Bizim için değil.
  </p>
  <p class="MsoNormal">
   -Hayır, vatandaş olarak da önemli bulmuyor musunuz?
  </p>
  <p class="MsoNormal">
   Ama işte hükümet için önemli, askerî cephe için önemli, siyasi partiler için önemli. Biz siyasetin dışındayız.
  </p>
  <p class="MsoNormal">
   -Encümen-i Dâniş’te Türkiye’nin mihenk taşı olmuş insanlar hep bir araya geliyor. Bir arkadaşım özellikle sormamı istedi. Neden oturup devletin meselelerini konuşuyorlar diye.
  </p>
  <p class="MsoNormal">
   Biz tecrübeli insanlarız. Bu kadar deneyim kazanmış, devletin en üst mertebelerine gelmiş insanlar oturup da tecrübelerine dayalı olarak, sık olmasa bile bazı yüksek makamlara tavsiyelerde bulunurlarsa… Yani bu bir öneridir. İlla yapın diye de dayatma gücüne sahip değiliz. Bunları yapsa… Ben de o suali soruyorum. Bunun ne sakıncası olur ki?
  </p>
  <p class="MsoNormal">
   -Siz valilik, TBMM Başkanlığı yaptınız, İşte Karadayı Paşa Genelkurmay Başkanlığı yaptı. Başkaları büyükelçilik görevlerinde bulundu. Şimdi de geldiniz böyle bir mecliste toplandınız. Birileri de diyor ki ‘İşte Ergenekon’un beyin takımı.”
  </p>
  <p class="MsoNormal">
   Dediler ama biz onu kabul etmiyoruz.
  </p>
  <p class="MsoNormal">
   -Bu anlamda sayılan isimler bir araya tesadüfen mi gelmiştir?
  </p>
  <p class="MsoNormal">
   Zannetmiyorum, olabilir tabii.
  </p>
  <p class="MsoNormal">
   -Sizin kanaatiniz nedir?
  </p>
  <p class="MsoNormal">
   Olabilir. Hani ben şimdi tanımadığım bir sürü arkadaşla orada bir araya geldi isem, tabii birinci sebebi o insanların hayatında büyük tecrübe kazanmış insanlar olmaları. İkincisi de tesadüfle bir araya geldik tabii. Hiçbir güç bizi oraya getirmedi. Tesadüf, elbette.
  </p>
  <p class="MsoNormal">
   -Encümen-i Dâniş’ten ayrı bir de Dost Meclisi var. İsmail Hakkı Karadayı’ya ait olduğu söylenen ses kaydında geçiyordu. Nedir bu Dost Meclisi?
  </p>
  <p class="MsoNormal">
   Onu bilmiyorum. Hiç haberim yok ondan.
  </p>
  <p class="MsoNormal">
   -Balyoz Darbe Planı’nda siz başbakan yardımcısı olarak görünüyorsunuz, Rıfat Hisarcıklıoğlu da başbakan…
  </p>
  <p class="MsoNormal">
   Bir hükümet kurmuşlar hayallerinde, 2003’te. Darbe olacakmış da ben de orada başbakan yardımcısı olacakmışım. Kimin hayalinden çıktı bilmiyorum.
  </p>
  <p class="MsoNormal">
   -Sizi kendilerine yakın mı hissediyorlar?
  </p>
  <p class="MsoNormal">
   Hayır. Bunu esas bu haberleri uyduranlara sormak lazım. Ben de merak ediyorum. Bu arkadaşlar bu hayallerini hangi delile dayanarak ortaya atıyorlar? Yakıştırma bunlar.
  </p>
  <p class="MsoNormal">
   -’Necmettin Bey bu dönemde bize yardım edebilecek birisidir’ diye sizi listeye almışlardır herhâlde.
  </p>
  <p class="MsoNormal">
   Olabilir, belki...
  </p>
  <p class="MsoNormal">
   -Hüsamettin Cindoruk’un Demokrat Parti Başkanlığı ve siyasetteki performansından memnun muydunuz?
  </p>
  <p class="MsoNormal">
   Hayır, biz aslında bu ANAP (Anavatan Partisi) ile Doğru Yol Partisi’ni birleştirmek için iki sene evvelden Cindoruk’un da dâhil olduğu bir çalışma yaptık. O çalışmaların teferruatına girmiyorum. Sonra DP Başkanı oldu Cindoruk. Biz Cindoruk’a dedik ki ‘Bunun başına toplumun katılacağı genç bir insan bulup getirmek şart. Başka türlü bu birleşmeden sonuç alamayız.’ Olmadı bu. Bunu Hüsamettin Bey başaramadı. Hangi sebeple başaramadı bilmiyoruz.
  </p>
  <p class="MsoNormal">
  </p>
  <p class="MsoNormal">
   KONFERANSLARDAKİ MÜSPET İNTİBADAN
  </p>
  <p class="MsoNormal">
   DOLAYI SÜHEYL BEY’İ BAŞA GEÇİRELİM DEDİK
  </p>
  <p class="MsoNormal">
   -Cindoruk o niyetle mi geçti partinin başına?
  </p>
  <p class="MsoNormal">
   Tabii. Kendisi de onu ifade etti.
  </p>
  <p class="MsoNormal">
   -Başka bir parti kuracaktınız merkez sağda önce…
  </p>
  <p class="MsoNormal">
   Yok yok. Demokrat Parti’nin adı altında çalışmalar sürecek ama bir genç, toplumun tutacağı bir isim bulunup partinin başına konacaktı. Hüsamettin Bey’in yerine birisi konacaktı, Hüsamettin Bey de bunun için çalışacaktı.
  </p>
  <p class="MsoNormal">
   -Bir taraftan siyasetten uzak kalmaya çalışıyorsunuz bir taraftan da siyasete şekil verme gayreti içerisindesiniz…
  </p>
  <p class="MsoNormal">
   Hayır, o kadar da artık vatandaşlık hakkımız olsun ya! O kadar da vatandaşlık hakkımız olmasın diyebilir misiniz?
  </p>
  <p class="MsoNormal">
   -Hiç itirazım yok da; Süheyl Batum sizi ‘ekarte’ etti o zaman?
  </p>
  <p class="MsoNormal">
   Süheyl Bey bizi ekarte etmedi. Biz onu empoze ettik. Genç bir insan olarak onu tanıdık burada. Biz her ay bir konferans veririz Türk Parlamenterler Birliği İstanbul Şubesi’nde. On seneden beri devam eden konferanslarımız vardır. Süheyl Bey’i de bir hukukçu olarak zaman zaman buraya çağırırdık. Ve beğendik Süheyl Bey’i. Ve bu hareket başlayınca, merkez sağdaki iki partinin birleşmesi düşüncesi gündeme gelince, bunun başına genç bir lider bulalım fikri ortaya atıldığında Süheyl Batum’un konferanslarda bizde bıraktığı müspet intiba nedeniyle biz onu tavsiye ettik. Süheyl Bey de benimsedi bunu, Hüsamettin Bey de. Tamamen bizim fikrimizi paylaştı.
  </p>
  <p class="MsoNormal">
   -Sonra CHP mi kaptı Süheyl Bey’i?
  </p>
  <p class="MsoNormal">
   CHP işi yoktu o zaman ortada. Ve sadece bu partinin başına gelecekti.
  </p>
  <p class="MsoNormal">
   -O zaman bir partinin direkt başkanı olmak varken niye gidip başka partide genel sekreter oldu?
  </p>
  <p class="MsoNormal">
   Dinle ama! Olmadı, getirilemedi. Hüsamettin Bey, Süheyl Bey’i partinin başına getirmeye muvaffak olamadı. Yani bu Süheyl Bey’e karşı çıktığı için mi? Hayır. Bunu tahakkuk ettiremedi Hüsamettin Bey. Öyle düşünüyoruz biz.
  </p>
  <p class="MsoNormal">
   -Süheyl Bey de istemedi.
  </p>
  <p class="MsoNormal">
   Hayır, hayır, istiyordu. Hatta bir gün davet etmiştik onu buraya. Dedi ki “Artık ben usandım başkanım. Bırakıyorum.”
  </p>
  <p class="MsoNormal">
   -Sonunda olmayacak dedi, bıktı!
  </p>
  <p class="MsoNormal">
   Bıraktı. Benim verdiğim cevap şu oldu: “Yok” dedim, “Süheyl Bey, yanlış düşünüyorsunuz. Siyasi mücadele uzun soluklu bir mücadeledir. Sabredeceksin. Biz hâlâ senin bu partinin başına gelmen için uğraşıyoruz. Hâlâ ümidimiz var. Sonuna kadar bu ümidimizi koruyalım ve mücadeleyi sürdürelim. Ama olmadı. Hayırlısı oldu diyelim, ne yapalım. Ama bekleyelim.” Bu defa “Peki” dedi. Ama gene bekledik, gene temaslarımız sürdü. Baktı ki sonuç alınamıyor. O da bıraktı, gitti. Hatta ben kendisine telefon açtım. Dedim ki “Başaramadık bu işi. Sen de böyle bir yolu seçtin. Hayırlı olsun.”
  </p>
  <p class="MsoNormal">
   -B planınız nedir şu anda?
  </p>
  <p class="MsoNormal">
   B planı şu: Hüsamettin Bey’le de görüşmemizi kestik, DP’nin başarılı olamayacağı gibi bir kanaat oluştu bizde. Yani merkez sağda DP’ye destek verelim, onu canlandıralım fikrinden dönüş oldu.
  </p>
  <p class="MsoNormal">
   -Yerine herhangi bir plan yok, öyle mi?
  </p>
  <p class="MsoNormal">
   Yok. Yani bıraktık bu işin peşini.
  </p>
  <p class="MsoNormal">
  </p>
  <p class="MsoNormal">
   Memleketin gerçek sahibi sizlersiniz, siyasetçiler değil
  </p>
  <p class="MsoNormal">
   <span>
   </span>
   Anne tarafından Gümüşhaneli Şahbenderler ailesine mensup Necmettin Karaduman’ın babası ise Trabzonlu. Bölgedeki canlı hayvan ticaretini elinde tutmuş bir aile. Soyadı Kanunu çıkınca Saraçoğlu soy ismini alanlar da olmuş. Necmettin Bey’in müteahhitlik yapmış olan babası Ahmet İhsan ise Karaduman soyadını sürdürmüş. Ahmet İhsan-Gülhanım çiftinin nüfusta 1926 yazmasına rağmen 1927 doğumlu Necmettin ile ondan 5 yaş küçük Necla adında iki çocuğu olmuş. Trabzon Lisesi’ni birincilikle bitiren Necmettin Karaduman, futbola da meraklıdır. İdmanocağı’nın genç takımında top koşturan Karaduman, ailesi varlıklı olduğu için o yıllarda kıtlık yaşamamış. Çevresinde mülki amirlerle ilgili anlatılan ‘menkıbelerden’ etkilenerek memlekete idareci olmaya karar verdiğinde yıl 1944’tür. Ankara’da Mülkiye’ye girer. 1948’de, Prof. Dr. Orhan Köni’nin müdürlüğündeki Mülkiye’deki idareyi özgürlükçü bulmadıkları için protesto edenlerdendir. Zamanın Millî Eğitim Bakanı Şemsettin Sirer’i bir telgrafla okula davet ederler. Bakan gelir ve ‘Siz kimsiniz ki devletin Millî Eğitim Bakanı’nı ayağınıza çağırtıp bir nevi sıygaya çekmeye kalkıyorsunuz’ diye fırçasını da atar. Ancak öğrenciler eylemlerinde başarılı olmuştur.
  </p>
  <p class="MsoNormal">
   Karaduman, mecburi hizmetini yapmaya 1951-52 yıllarında Rize/Fındıklı Kaymakamlığı ile başlar. Gelibolu’da askerliğini yaptıktan sonra 1954’te Ordu/Gölköy’e kaymakam atanır. 1956’da vilayet tarafından da Fatsa Kaymakamlığı’na getirilir. Hizmetleri ile sevilen, adalete bağlı kaldığını söyleyen Karaduman, burada tanıdığı Cumhurbaşkanı Abdullah Gül’ün dayısı, hükümet tabipliği yapan Ahmet Satoğlu’ndan sitayişle bahseder. Çok kıymetli, dürüst birisi olarak tanıdığı Satoğlu, kendisini Risale-i Nurlarla tanıştırır. Zaten ilçenin ileri gelen idarecileri ile ülke meseleleri üzerine haftalık sohbet yapmaktadırlar. Karaduman, Satoğlu’nun verdiği risaleleri okur fakat beğenmediğini söyler ona. Her ne kadar takdir etse de Ahmet Satoğlu, ona göre ‘softalardan’ sayılmaktadır. Karaduman, Satoğlu ile birlikte Fatsa’da köylerden gelen çocukların rahat okuması için bir talebe yurdu bile yaptırır.
  </p>
  <p class="MsoNormal">
   1959 sonlarında, 40 yıllık CHP’li bir aileden gelen milletvekili Atıf Topaloğlu, Demokrat Parti’ye geçer. Vali Bey de Ankara’nın talimatı üzerine sınırda karşılayacaktır Topaloğlu’nu. Ancak milletvekilinin bu şekilde karşılanması törenine katılmayan Karaduman, Çorum’un Ovacık kazasına tayin edilir. O da meslekten istifa eder. Sonrasında İçişleri Bakanlığı Müsteşarı Recai Türeli ile görüşür. Türeli ona, ‘Anladım oğlum. Siyasetçilerden şikâyetlerin var. Ama senin gibi kaymakamları biz kaybetmek istemeyiz.’ dedikten sonra şunu da söyler: “Bu memleketin gerçek sahibi sizlersiniz, siyasetçiler değil.”
  </p>
  <p class="MsoNormal">
   Türeli’ye Mülkiye müfettişi olmak istediğini söyler. O da onay verir ama Karaduman’a, Ovacık’a gidip kendisinden cevap beklemesini söyler. Bu sırada 27 Mayıs 1960 darbesi gerçekleşir. Fakat askerler, Recai Türeli’yi İçişleri Bakanlığı müsteşarlığından almamıştır. Karaduman, bunu kendi şansına yorar. Tekrar Türeli’ye gittiğinde Aydın/Sultanhisar’a tayin edilir. Bir süre sonra da Mülkiye müfettişi olur. Rize Belediye Başkanı Ekrem Orhon’u da teftişe gitmiştir. Ancak Orhon, denizi doldurmak için yaptığı hiçbir işlemde mevzuata uymamasına arğmen Karaduman, bir hâkim gibi davranıp, dürüstlüğünü bildiği Orhon’u bir nevi kurtarır. 1965 yılında Kahramanmaraş’a vali tayin edilir. Maraş’a gitmeden evvel ‘mülkiye müfettişi, kıdemli bir abim’ dediği eski bir vali kendisine bazı nasihatlerde bulunmak ister: “Necmi, bak dedi. Seni tanırız. Sen cumhuriyetçi çocuksun. Atatürk ilkelerine yürekten bağlısın. Ama gençliğinden beri cuma namazı kılarsın. Şimdi vali oldun, gidiyorsun. Gel cuma namazı kılma.’ ‘Niye?’ dedim. ‘Çünkü’ dedi ‘askerlerin etkisi hâlâ yönetimde sürüyor. Bu da seni sıkıntıya sokabilir.’ ‘Anladım ağabey, çok teşekkür ederim ikazına ama ben inançlarımı çok önde tutan bir insanım. Neye inandı isem hep onu yaparım.’ dedim.”
  </p>
  <p class="MsoNormal">
   5-6 ay sonra Korgeneral Faruk Güventürk’ün Maraş’ta karşılanması beklenir kendisinden. O da protokol yönetmeliği gereği orgeneralden alt rütbedekileri karşılayamayacağını belirtir. Ertesi gün meşhur Güventürk, valiliğe ziyarete gelir: “Bana ima yollu ‘Necip Fazıl Kısakürek’in akrabası imişsiniz. Öyle bir şey var mı?’ diyor. Hayır dedim, ben tanımam. Hiç yüzünü bile görmedim. Ama Maraş’ta bir Kısakürek ailesi var. Eşim de bu ailedendir.” Burada bir parantez açalım. Necip Fazıl Kısakürek’in uzaktan akrabası olan Selma Hanım ile evlenen Karaduman’ın biyokimya doktoru Gülberk ile oyuncak şirketi Hasbro’nun Türkiye genel müdürü olan Canan adında iki kızı var. Gülberk Hanım’ın eşi Hakan Eminsoy, Finansbank, ING Bank eski genel müdürü. Şu anda özel bir finans müessesesi var. Canan Hanım da tekstil firmasında genel müdür Güven İlter ile evli.
  </p>
  <p class="MsoNormal">
   Güventürk’ün bu sualini imalı bulan Karaduman, bir zaman sonra Adalet Partili (AP) İçişleri Bakanı Faruk Sükan tarafından Ankara’ya çağrılır. Güventürk, gider gitmez Genelkurmay’a rapor yazmıştır, ‘vali gericidir’ diye: “Atatürkçü kesimin de eleştirilecek tarafı bu. Softa her iki tarafta da var.” O yıllarda hakkında haksız rapor tutularak mağdur edilen Karaduman, bugün Türkiye’de dinî alanda tartışmalar yaşandığını savunmaktadır. Ve iktidar tarafından dinî inançların gölgesinde yeni bir devlet ve toplum yapısı kurulduğu iddiasındadır.
  </p>
  <p class="MsoNormal">
   Faruk Sükan, raporu başkasından duyma diye çağırmıştır Karaduman’ı. Ardından 1970-75 yılları arasında da Erzurum Valiliği’ne atanır. Pek çok hükümet değişikliğine rağmen görev yerlerinde uzun yıllar kalan Karaduman, 1977’de Mersin Valisi iken, İçişleri Bakanı Oğuzhan Asiltürk’ün düzenlediği bir toplantıdan sonra istifa kararı alır. Bölge valilerinin bir araya geldiği o toplantıda herkes Türkiye’de artan şiddet eylemleri için konuşurken, Karaduman, ‘Önce iktidarı paylaşan parti idarecileri kendi aralarında uzlaşmalıdır’ deyip bir süre sonra da istifa eder. 1983’teki seçimlere kadar da Türkiye’nin en büyük inşaat firmalarından Bahattin Gören Firması’nda yöneticilik yapar. Siyaseti hiç sevmemesine, hatta ilk teklifi Mersinli sosyal demokratlardan almasına rağmen Maraşlıların ısrarına karşı koyamayan Karaduman, ANAP’a kaydolur. Sonra da Evren ve arkadaşlarının vetosu ile Trabzon birinci sıra adaylığı açılınca buradan Meclis’e girer. 1984-87 yıllarında TBMM Başkanlığı yapar.
  </p>
  <p class="MsoNormal">
   Turgut Özal, üç önemli meselede Karaduman’la istişare etmiştir. Birincisi, askerlerin o zaman Kara Kuvvetleri Komutanı olan Necdet Öztorun’un Genelkurmay Başkanlığına dayatılması olayı idi: “Özal ‘Sayın başkan gel, konuşalım’ dedi. ‘Acaba’ dedim bir askerî müdahale mi var gene? Aklıma o geliyor.” Öztorun’un Genelkurmay Başkanlığı sırası olmamasına rağmen askerler tarafından dayatılması Özal’ın tepkisini çekmişti. Karaduman da sıra kimde ise onun gelmesi yönünde fikir beyan etmiş, hemşehrisi Necip Torumtay Genelkurmay Başkanı olmuştu. İkinci hadise, Yüce Divanlık olan Bakan İsmail Özdağlar’ın rüşvet olayı idi. 1987’deki erken seçim kararı konusunda ise Karaduman’ın Özal’la arası açılmıştı. Karaduman, 1989’da Özal’ın Cumhurbaşkanlığı adaylığına karşı, Encümen-i Dâniş’te başkanlığını yapacağı Fethi Çelikbaş’ı destekleyecekti.
  </p>
 </p>
</font>

## Yorumlar

### emre ozbek, 2011-01-19
>   Bu insanlar belli bir zümrenin saltanatının devamı için çalışan,Türkiye'nin gerçek sorunlarıyla alakası olmayan ama to...

Kaynak: [www.aksiyon.com.tr](http://www.aksiyon.com.tr:80/aksiyon/haber-28441-merkez-sagi-dizayn-edemedik.html), [web.archive.org (arşiv bağlantısı)](http://web.archive.org/web/20110123070037/http://www.aksiyon.com.tr:80/aksiyon/haber-28441-merkez-sagi-dizayn-edemedik.html)
