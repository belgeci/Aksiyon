# Ömer Seyfettin'in 17. kitabı kızını kızdırdı

*Cemal A. Kalyoncu 2002.04.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk edebiyatında özellikle öykücülüğü ile öne çıkmış Ömer Seyfettin'in, Calibe Hanım'la 1915 yılında yaptığı evlilikten dünyaya gelmiş tek çocuğu olan Güner Elgen bugünlerde çok kızgın. Sebebi babasının 17. kitabının çıkmış olması. Ömer Seyfettin'in 18. kitabı da yayına hazır
  </font>
 </div>
 <div id="newsText">
  <font class="detail-text">
   Ömer Seyfettin'in kızı Güner Elgen bugünlerde çok kızgın. Türk edebiyatında özellikle öykücülüğü ile öne çıkmış Ömer Seyfettin'in, Doktor Besim Edhem Bey'in kızı Calibe Hanım'la 1915 yılında yaptığı evlilikten dünyaya gelmiş tek çocuğu olan Güner Elgen'in kızgınlığının sebebi babasının kitapları.
   <br>
    <br>
     Feridun Andaç'ın bir çalışmasında anlattığı gibi Ömer Seyfettin, özellikle kısa öykücülüğüyle adından söz ettiren bir edebiyat adamı. 28 Şubat 1884'te, Kafkasya Türklerinden Yüzbaşı Ömer Şevki Bey'in oğlu olarak dünyaya gelen  Ömer Seyfettin, henüz dört yaşında iken Gönen'de mahalle mektebinde eğitime başladı. Ailesi ile birlikte 1892'de İstanbul'a geldi, 1900'de Edirne Askeri İdadisi'nden mezun oldu. 1903 yılında ise Harbiye'yi piyade teğmeni rütbesiyle bitirdikten sonra merkezi Selani           k'te bulunan 3. Ordu'nun İzmir Redif Tümeni'ne atandı. Çeşitli yerlerde görev aldı, üsteğmenliğe yükseldi, 23 Temmuz 1908'de İkinci Meşrutiyet'in ilanı ile de 3. Ordu'nun Selanik'teki merkezinde görevlendirildi. Sonra Makedonya sınırındaki Yakorit köyünde  bölük komutanı oldu. 1911'de kendi isteğiyle ordudan ayrıldı ve Selanik'e yerleşerek yazı hayatına ağırlık verdi. Balkan Savaşı'nın başlaması üzerine tekrar 1912'de orduya çağrıldı. Yanya kuşatmasından sonra on ay boyunca Yunanlılar'ın elinde esir kaldı. 15 Kasım 1913'te kurtulup İstanbul'a geldi. 1914 yılının başlarında ikinci defa ordudan ayrılarak yazarlık hayatına ağırlık verdi.
     <br>
      <br>
       Çeşitli fikir ve edebiyat dergilerinde yazılar yazmanın yanında Kabataş Lisesi ve İstanbul Erkek Lisesi'nde edebiyat hocalığı yaptı. 1917-18 yılları arasında da İstanbul Üniversitesi'nde kurulan Tedkikat-ı Lisaniyye Encümeni üyeleğinde bulunan Ömer Seyfettin, vefat edeceği 6 Mart 1920 yılına kadar bir çok eser verdi. Ancak hayatta iken iki romanı Ashab-ı Kehfimiz ve Efruz Bey ile Harem adlı bir uzun öyküsünü yayınlayabildi.
       <br>
        <br>
         Ölümünden sonra eserlerine ilk el atan Ali Canip Yöntem oldu. 1923 yılında iki ciltte topladı hikayeleri. 1938'de Ahmet Halit Kitabevi'nin dokuz ciltte bir araya getirdiği Ömer Seyfettin hikayelerini Şerif Hulusi gözden geçirerek 1950'de notlarla on cilt olarak yayınladı. Rafet Zaimler Yayınevi de 1962'de, Tahir Alangu'nun Ömer Seyfettin ailesiyle kurduğu özel dostluk sayesinde edindiği külliyatına girmemiş 30 hikaye ilavesiyle onbir cilt halinde eserleri yeniden yayınladı. 1970 yılında da Bilgi Yayınevi, 5 Aralık 1951'de kabul edilen 5846 Sayılı Fikir ve Sanat Eserleri Kanunu'na dayanarak Bütün Eserleri başlığı altında yine onbir ciltte topladığı eserlerin bir baskısını daha yaptı. 5846 Sayılı Kanun, ölümünün üzerinden 50 yıl geçtikten sonra eseri kamuya mal edilmiş sayarak herkese basma hakkı veriyor. 7 Haziran 1995 tarihinde yapılan değişikliğe göre de bu süre 70 yıla çıktı. Yazarın ailesi böylece bu süre boyunca telif hakkı alabilecek. Bu kanundan sonra Ömer Seyfettin hakkında bir çok çalışma daha yapıldı. Fevziye Abdullah Tansel 1972'de şiirlerini, Muzaffer Uyguner şiirleri ile birlikte dergi ve gazetelerde çıkan yazılarını, Hulya Argunşah da Dergah Yayınları'ndan çıkan yine şiirler, mensur şiirler, fıkralar ve hatıraları hakkında yazılarını bir araya topladı.
         <br/>
         <br/>
         Aslında özveri gerektiren bu çalışmalar edebiyat tarihinde önemli yer tutan şahsiyetlerin arkaplanlarını öğrenme fırsatı da sunuyor. Kamuya mal edilmiş eser ve kişilikler için bu koruma süresi kimilerine göre uzun. Başta Abdülhak Hamit Tarhan olmak üzere Türk edebiyatındaki önemli başka kişiler üzerinde çalışmalar da yapmış olan Marmara Üniversitesi emekli öğretim üyelerinden Prof. Dr. İnci Enginün, bu konuda ailelere hak vermekle beraber çalışma yapanları da destekliyor. Mesela, koruma süresi 50 yıl iken 1945'te öldüğü için 1995'te herkes tarafından baskısı yapılabilecek olan Halit Ziya Uşaklıgil'in eserlerinin herkes tarafından basımı ancak 2015 yılında serbesti kazanabilecek. Enginün, '70 yıl geçmediği için Uşaklıgil'in çocuklarının hakkı var. Ama Halit Ziya bir türlü orijinal metni ile ortaya çıkamıyor, maalesef orijinalinden okunamıyor' diyor.
         <br/>
         <br/>
         İstiklal Marşımızın yazarı Mehmet Akif Ersoy'un eserleri de koruma kanunu kapsamı dışındaydı. Onun eserlerini de isteyen yayınevleri basabiliyordu. Ancak koruma süresi 70 yıla çıkınca 2006'ya kadar yapılacak baskılarda ailesi telif alabilecek. Bir başka edebiyatçımızın kızı Ela Güntekin ise kendisinin bu konuda taraf olduğunu belirterek Victor Hugo'nun Sefiller adlı eserinin devamını yazan birini Hugo'nun varislerinin dava ettiğini hatırlatıyor. Ve Güntekin 'Herhangi bir mülk daha uzun süre vârislerine kalıyor da bu niye kalmasın? Ama yüzyıllarca kalamaz o da kesin' diyor.
         <br/>
         <br/>
         Ömer Seyfettin'in kızı Güner Elgen'in kızmasının sebebi ise babasının eserlerinin 27 yayınevi tarafından basılmış veya basılıyor olması; onun telif alamıyor olması değil. Zira, Elgen, babasının kitapları üzerinde artık bir hak iddia da edemiyor. Güner Elgen "Bir şey demiyorum ama uydurmasyonlar çıkmasın. Kendi adına yap, niye Ömer Seyfettin'i bu işe katıyorsun" diyor. Onun kızdığı yeni yayınlanan kitapların Ömer Seyfettin'in külliyatından, bizzat onun yeni bir telif eseri gibi sunuluyor olması. Elgen "12 idi, 13, 14, 15 olmuş kitaplarının sayısı. Her sabah Metin Uca'yı seyrediyorum. (Star Tv'de program yapıyor) 'Ömer Seyfettin'in 17. kitabı çıkıyor' diye tanıtıyorlar. Bakın neler? Sanat ve edebiyat yazıları. Niye Ömer Seyfettin namına çıkarıyor? Madem kendi topluyor, kendi namına çıkarsın" diyor. Elgen, bu konuda bütün eserleri serisinden 17. kitap olarak çıkan Yaşasın Dolap kitabını yazan Muzaffer Uyguner'le şiddetli bir tartışma da yapmış. Hatta ona 'ağır' bir mektup bile yazmış.
         <br/>
         <br/>
         Ortaokul son sınıf öğrencisi iken Ömer Seyfettin'in Doğduğum Yer adlı şiirini okuyan ve ondan çok etkilenerek daha sonra onunla ilgili araştırmalar yapan Muzaffer Uyguner ise, "Güner Hanım, eski harflerle yazılmış eserleri araştırmanın zorluğunu bilse bu şekilde laf etmez" diyor ve şunları söylüyor: "Temaşa dergisinde Ömer Seyfettin'in oyunu oynanmıştır diyor. Fakat Şehir Tiyatrolarına baktırdım bir arkadaşa, öyle bir oyunu olmadığı görülüyor. Kaybetmiş veya atmışlar. Bu çalışmalar olmayınca eserleri de ortaya çıkmıyor." Uyguner, çalışmalarına devam ediyor. Başbakanlık Teftiş Kurulu eski Başkanlarından Muzaffer Uyguner, Ömer Seyfettin'in çevirilerinin yer alacağı 18. kitabını da yayına hazır hale getirmiş bile.
         <br/>
         <br/>
         Basın Meslek İlkeleri gereği söz hakkı verip görüşlerini istediğimiz Bilgi Yayınevi yöneticisi Mahmut Gölgeli ise, önce Aksiyon'u polemik yapmakla suçlayıp "Neden yapılan her çalışmayı Ömer Seyfettin'in külliyatına dahil ederek, Ömer Seyfettin'in eserlerinin sayısını günden güne artırıyorsunuz?" şeklindeki sorumuza "O yayıncının tercihi, ona kimse karışamaz" cevabını veriyor. Gölgeli, "Bunlar el yazısı ile yazılmış Arapça (Osmanlıca aslında) yazılar. Araştırılarak elde edilen dokümanlar. Biz bunu yapmakla Türk edebiyatına kaynak bırakıyoruz. Bu konuda herkesin çaba sarfetmesi gerekir" diyor.
         <br/>
         <br/>
         Amacımızın polemik olmadığını Aksiyon okuyucuları biliyor, biz sadece olayın fotoğrafını çekiyoruz, o kadar.
         <br/>
         <br/>
         Önümüzdeki yıllarda Ömer Seyfettin'in eserlerinin sayısı kaça ulaşacak bakalım? Merakla izliyoruz.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-8583-omer-seyfettinin-17-kitabi-kizini-kizdirdi.html), [web.archive.org (arşiv bağlantısı)](http://web.archive.org/web/20131205022929/http://www.aksiyon.com.tr/aksiyon/haber-8583-omer-seyfettinin-17-kitabi-kizini-kizdirdi.html)
