# Dik duruşun bedeli yıkım

*Cemal A. Kalyoncu 2016.02.16*

<div class="pNewsDetailMainContent ctx_content" itemprop="articleBody">
 <p>
  İki yıldır yapımı süren İsmailağa Cemaati’ne ait Beykoz’daki Mahmud Efendi Külliyesi için yıkım kararı ne anlama geliyor? Külliyenin yıkılmasını Cumhurbaşkanı’ndan, bizzat cemaatten birileri mi istedi?
 </p>
 <p>
  İstanbul Beykoz’a bağlı Çavuşbaşı sakinleri hareketli bir güne uyandı. 8 Şubat sabahı 6 sularında dört iş makinesi, çok sayıda Çevik Kuvvet polisi ve TOMA’nın belirlenen adrese doğru yol alma amacı, günler öncesinden ‘geliyorum’ diyen bir hadise içindi. Yapımına geçen yıl başlanan Mahmud Efendi Külliyesi’nde camiye dokunulmamış ama Kur’an kursu, aşevi, sosyal tesis ve kütüphane yıkılmıştı. Havuz medyasının bir ay önce külliyeyle ilgili “Marifet Derneği’nin ortaya attığı iddianın gerçek olmadığı ortaya çıktı.” haberi de boşa çıkmıştı böylece.
 </p>
 <p>
  Peki, olay bugüne nasıl gelmişti? Danıştay’ın çeşitli yerler için verdiği kararlar ortadayken İsmailağa Cemaati’ne ait külliyenin -iddialara göre ortada mahkeme kararı bile yokken- yıkımı nereden icap etmişti? Cevap için biraz gerilere gitmek gerekiyor.
 </p>
 <p>
  Külliyenin bulunduğu alan 10 Ocak 2013’te Orman Genel Müdürlüğü’nün oluru ile Yıldıztepe C Tipi Orman İçi Dinlenme Yeri olarak tescillenmiş, 20 Ocak 2014’te de ihaleye çıkılmıştı. Kazanan, 61.300 TL yıllık kira bedeli ile en yüksek teklifi veren MSN Enerji Besicilik Gıda İnşaat Turizm Sanayi Şirketi’ydi. 29 yıllık kiralama sözleşmesi de ihaleden on gün sonra yapılmıştı.
 </p>
 <p>
  İsmailağa Cemaati’ne bağlı, Mahmud Ustaosmanoğlu Hocaefendi’nin de bacanağı olarak bilinen Muhammed Keskin’in başında bulunduğu Marifet Derneği, ilgili alana külliye yapacaktı. Dernek buna tek başına karar vermemişti şüphesiz. Marifet Derneği Yönetim Kurulu Üyesi, Cübbeli Ahmet Hoca’nın da talebesi olarak bilinen Şefik Kocaman, inşaatın temelinin Mahmud Ustaosmanoğlu Hocaefendi’nin dualarıyla atıldığını söylemişti, yıkım günü kameralar karşısında. Cübbeli Ahmet Hoca’nın da inşaatın yapım sürecinde alanı incelediğini gösteren fotoğrafları yayımlanmıştı zaten. Şefik Hoca, yıkım günü yaptığı açıklamada “Sayın Cumhurbaşkanı’mız da, sayın Başbakan’ımız da geldiler, birçok bakanımız da geldiler. Olayı yerinde gördüler. Kendilerine çok defalar da sunum yapmış bulunuyoruz.” diyerek mevzudan herkesin haberdar olduğunu bir kez daha hatırlatıyordu.
 </p>
 <p>
  Bir yandan inşaat bu şartlarda devam ederken diğer yandan Cübbeli Ahmet Hoca’nın, vaazları ve Vahdet Gazetesi’nde yazdığı yazılarıyla isim vermeden, fakat iktidara yönelik olduğu şeklinde yorumlanan ifadeleri ile de eleştirileri olmuştu. İnşaat başlamadan önceki zamanlarda İsmailağa Cemaati ile iktidar arasında daha sert eleştirilerin gerçekleştiği ise arşivlerdeki yerinde duruyordu.
 </p>
 <p>
  Fakat son süreçte, İsmailağa Cemaati zaman zaman geri dursa da özellikle Marifet Derneği Başkanı Muhammed Keskin’in iktidar ve Yeni Türkiye söylemine karşı kaleme aldığı yazılar dikkatlerden kaçmıyordu. Marifet Derneği ve Marifet Dergisi bu eleştirel yazılarla gündeme gelirken havuz medyası eleştiri yapanları ‘paralel’ olmakla suçluyordu; aynen son yıkım sürecinde yaptıkları gibi. Ama bunlar Muhammed Keskin ve Marifet Derneği’nin idarecilere yönelik eleştirilerinin önünü kesmeyi başaramamıştı.
 </p>
 <p>
  Marifet Dergisi’nin Eylül 2014 tarihli 24. sayısı “Kimin Yeni Türkiye’si?” kapağıyla çıkmış, hükümetin politikalarına sert eleştiriler getirilmişti. Yazıda “İngiltere İngilizlerin, Almanya Almanların, Fransa Fransızların da Türkiye kimin? Bayraklar indikten sonra sıra ülkemizin isminin değişmesine mi gelecek?” denilerek “Yeni Türkiye’nin kimin Türkiye’si olacağı hususunda ciddi endişeler taşımaktayız.” deniliyordu. Ayrıca isim vermeden Kur’an ile dalga geçen eski AB Bakanı Egemen Bağış ile İçişleri Bakanı Efkan Ala ve Yeni Şafak’a yükleniliyor, Mustafa İslamoğlu ve Hayreddin Karaman için “İslam âlimi süsü verilmiş bazı zevat” ifadesi kullanılıyordu. Ala için “En rezil bir ifadeyle Kainatın Efendisi’ne gurur-kibir isnad eden idareci” ifadesi uygun görülmüştü. Keskin ayrıca, her sene İran devrimini kutlamaya gidenlerin bakan yapılmasını da eleştirmişti. Keskin’in makalesi dikkatleri üzerine toplamıştı. Ne oluyordu?
 </p>
 <p>
  Marifet Derneği, bildiği doğruları dergi yoluyla seslendirmeye devam ediyordu. Bu sefer derginin Şubat 2015’te çıkan 29. sayısında Abdülfettah Kevseri imzası ile “Ehl-i Sünneti Devlet Kurumlarıyla Yıkmak” başlıklı bir yazı kaleme alınıyordu: “Devletin kurumu olan Diyanet, ehl-i sünneti ortadan kaldırmak veya yeni bir din anlayışını meydana getirmek için müsteşriklerin, oryantalistlerin, Kur’an ve Sünnet’i akli yaklaşımlarla yorumlayan şahısların etkisi altında kalmıştır. Gerek MEB gerek ilahiyatlar gerekse de Diyanet ortak bir niyetle ‘Niyet Ettik Allah Rızası İçin Ehl-i Sünneti Ortadan Kaldırmaya’ anlayışıyla hareket etmişler, vatanımızın her tarafını manevi bir yangına çevirmişlerdir.”
 </p>
 <p>
  <img alt="" src="/web/20160218151406im_/http://www.aksiyon.com.tr/cemiyet/ http:/medya.aksiyon.com.tr/aksiyon/2016/02/16/575265.jpg "/>
 </p>
 <p>
  Keskin, dergideki eleştirilerini devam ettiriyordu. Önceki ay çıkan yazısında da sapık akımların cirit atar hâle geldiği ve Diyanet İşleri Başkanı Mehmet Görmez’in bu duruma neden ses çıkarmadığı vurgusunu yapmıştı.
 </p>
 <p>
  Bir yandan bunlar olurken külliyeyle ilgili 7 Ocak 2016’da Marifet Derneği’nin sosyal medya hesaplarından bir açıklama yapıldı. “Mahmud Efendi Külliyesi’ne yıkım kararı” başlığı ile yapılan açıklamada, “Külliyenin 48 saat içinde yıkılacağı gayr-i resmî yollardan tarafımıza bildirildi.” deniyordu. Hadise, aynı gün Odatv’de “İsmailağa Cemaati’ne büyük darbe” başlığı ile haber oldu. Daha sonra Cihan Haber Ajansı ile geniş kitlelere ulaştı. Havuz medyası, olayı yine ‘paralel’e bağladı.
 </p>
 <p>
  Orman Genel Müdürlüğü, 28 Ocak’ta sözleşmeyi feshettiğini bildirmişti ilgililere. Ve alanın boşaltılması için 10 gün süre vermişti. Külliye yetkililerinin bu ihtarnameye cevabı ise kira feshine ilişkin hukuki şartların oluşmadığı yönündeydi. En azından savcılık soruşturmasının sonucu ya da mahkeme kararı beklenmesi istenmişti. Bütün bunların sonuç vermemesinde, külliyedeki bütün hizmetlerden sorumlu Muhammed Sinan’ın Marifet Penceresi programında Marifet Haber Genel Yayın Yönetmeni Ersoy Eryan’a yaptığı açıklamalar ne kadar etkiliydi?
 </p>
 <p>
  Eryan, ‘acı duyduğunu’ belirterek şu soruyu sormuştu: “Deniyor ki bir grup, Cumhurbaşkanı’na çıkıp ‘Marifet Derneği hizmet grubu Çavuşbaşı’nda Mahmud Efendi Hazretleri’ne bir anıt mezar yaptırıyor. Lütfen bunu durdurun’ diye şikâyette ve telkinde bulunuyorlar. Ve bu çıkan kişilerin, ne yazık ki İsmailağa Vakfı’ndan bir heyet olduğu söyleniyor. Var mı böyle bir durum?”
 </p>
 <p>
  Sinan’ın cevabı da şöyleydi: “İsmailağa’dan bir yetkili ile görüştük. Görüşmeyi doğruladılar. O görüşmede anıt mezar olayının geçtiğini de doğruladılar. Şikâyeti de sorduk fakat ‘biz şikâyet etmedik’ diye ifade ettiler. Ancak her ne oldu ise her şey bu ziyaretten sonra oldu. Hem de böyle çözülemeyecek şekilde, düğümlenmiş şekilde gelişti olayın süreci.”
 </p>
 <p>
  Bütün bunların neticesinde o sabaha gelindi. Yaşananlardan geriye kameralara açıklama yapan Marifet Derneği Yönetim Kurulu Üyesi Şefik Kocaman’ın “Bütün aldığımız duyumlar, şu anki muamele Sayın Cumhurbaşkanı’mızı işaret ediyor. Kendisinin, arkadaşının binaları var, İstanbul’un tarihî siluetini bozuyor. Onlar mevzuata uyduruluyor. Birtakım kimselere ‘paralel’ deniyor. Bizim suçumuz da herhâlde biraz fazla dik durmak. Bunun bedelini ödüyoruz.” sözleri kaldı.
 </p>
 <p>
  Bu hadiseden sonra İsmailağa Vakfı, Marifet Derneği ve külliyeyi ‘Bizimle alakası’ yok diyerek nerede ise ‘kırmızı çizgi’ ilan etti. Marifet Derneği de daha çok sosyal medya aracılığıyla mesajlar verdi. Paylaşımlardan birinde Bayram Kıraç, tepkisini şu sözlerle dile getiriyordu: “(Külliye) kanunsuzmuş. Senin kafandaki sarık da kanunsuz, cübben de kanunsuz, sakalın da kanunsuz.” Marifet Derneği Yönetim Kurulu Üyesi Şefik Kocaman ise kendi sosyal medya ağından Ankebût Suresi’nin 10. ayetini paylaşıyordu: “Allah, herkesin kalbinde olanı en iyi bilen değil midir?”
 </p>
</div>


Kaynak: [www.aksiyon.com.tr](http://www.aksiyon.com.tr:80/cemiyet/dik-durusun-bedeli-yikim_553872), [web.archive.org (arşiv bağlantısı)](http://web.archive.org/web/20160218151406/http://www.aksiyon.com.tr:80/cemiyet/dik-durusun-bedeli-yikim_553872)
