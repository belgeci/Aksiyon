# Bugün de toplum mühendisliği yapılıyor

*Cemal A. Kalyoncu 2015.01.06*

<div class="pNewsDetailMainContent" itemprop="articleBody">
 <p>
  İktidarın, ifade özgürlüğü üzerine yaptığı kısıtlamaların dönüm noktalarından biri olduğunu söyleyen Prof. Dr. İştar Gözaydın, yolsuzluk ve aşırı harcamaların AK Parti tabannda bile sessizce tartışılmaya başladığını anlatıyor.
 </p>
 <p>
  İfade özgürlüğünü demokrasinin olmazsa olmazlarından biri olarak gördüğünden, tavrını çekinmeden sergileyen isimlerden Prof. Dr. İştar Gözaydın Savaşır. Doğuş Üniversitesi Fen Edebiyat Fakültesi Dekanı olan Gözaydın, idare hukuku, insan hakları, din ve devlet ilişkileri konularında yıllar boyu yaptığı çalışmalarla tanınıyor. Kısa zaman önce Helsinki Yurttaşlar Derneği olarak Diyanet üzerinde bir araştırma yapan Gözaydın, 14 Aralık medya darbesine karşı açılan Demokrasiye Darbe Bildirisi’ne en başta imza koyanlardan biri, aynı zamanda.
 </p>
 <p>
  Geçen ay din-devlet ilişkilerini İngilizlere anlatan Gözaydın, bu ay da Lordlar Kamarasın’ da Türkiye’de hukuk ve ifade özgürlüğü konusunda bir konuşma yapacak. Bütün meselelerin çözüm alanı olarak hukuku gösteren, ister dinî ister ladinî olsun, ahlak vurgusunu hep önde tutan Gözaydın, yaşananları AK Parti-Cemaat çekişmesi olarak yoranlara da şunları hatırlatıyor: “Bugün o hesaplardan kendilerine birtakım paylar çıkaranların yarın aynı haksızlıklara maruz kalmayacağının en ufak bir garantisi yok.”
 </p>
 <p>
  <strong>
   -14 Aralık darbesine karşı oluşturulan Demokrasiye Darbe Bildirisi’ni neden imzaladınız?
  </strong>
  <br>
   Ben hukukun her zaman herkes için eşit olarak uygulanması gerektiğini düşünüyorum. Hepimizin buna ihtiyacı var. Başka da bir güvencemiz olmadığı için dolayısıyla böyle bir hukuka çağrı metnini imzalamayı bugünlerde uygun buldum. Çünkü gittikçe totaliterleşen bir yapı olduğu kanaatindeyim. Ona başka bir şekilde karşı durma imkânımız olmadığına göre  en azından bir entelektüel olarak, akademisyen olarak bu yolu tercih ettim. Mümkün olduğu kadar da yazıp çizmeye çalışıyorum.
  </br>
 </p>
 <p>
  <strong>
   -İmza edenlerin ortak özelliği neydi size göre?
  </strong>
  <br>
   Aşağı yukarı aynı meseleden, aynı dertten müzdaribiz, aynı hassasiyetleri taşıyoruz.
  </br>
 </p>
 <p>
  <strong>
   -Ne zaman fark ettiniz AK Parti-demokrasi makasının açılmaya başladığını?
  </strong>
  <br>
   Sanıyorum 2011 sonrasında. Şöyle bir problem var Türkiye siyasi kültüründe. Ne zaman ki bir siyasi iktidar kendisinin çoğunluğa hitap ettiğini düşünüyor, o zaman her şeyi yapabileceği, yani mutlak doğruyu kendisinin temsil ettiği zehabına kapılıyor. Bu çok vahim bir durum. Çünkü demokrasi dediğiniz çoğunluğun değil, bilakis azınlığın, yani sesi çıkamayanların seslerinin çıkabildiği bir ortam/iklim olması gerekiyor. Ne zaman ki çoğunluk yalnız ve yalnız kendi sesini, kendi mutlak doğrusunu sürekli olarak diğerlerine benimsetmeye çalışıyor, o zaman problem çıkıyor. 2011’den sonra ne yazık ki AK Parti bu kanaate kapıldı kanısındayım. Ama bu AK Parti’ye mahsus bir şey değil. Bu, Türkiye siyasal kültürünün/ikliminin bir parçası.
  </br>
 </p>
 <p>
  <strong>
   -Sizin için olmazsa olmaz dediğiniz, sizi bu düşüncelere sevk eden kırmızı çizgi neydi AK Parti’ye dair?
  </strong>
  <br>
   Her şeyden önce ifade özgürlüğü. İfade özgürlüğü insan yaşamı için en temel haklardan biri. Eğer kişi kendisini ifade edemezse, benim için en önemli değer olan insan onuruyla bağdaşan bir yaşam sürmesi mümkün değil. Dolayısıyla düşünmek tabii ki yeterli değil, o düşündüğünü ifade etmek de son derece önemli bir hak.
  </br>
 </p>
 <p>
  <strong>
   -Siz pek çoklarından önce fark ettiniz gidişatı…
  </strong>
  <br/>
  Bunca senedir din-devlet ilişkilerini çalışıp siyaset biliminde yoğunlaşmanın getirdiği bir şey galiba. 1930’ları, 40’ları ve daha sonrasını çeşitli nedenlerle çalışmış bir kişiyim. Dolayısıyla o tarihlerde olanı da hep akademik yaşamım boyunca eleştirmiş, karşı çıkmış bir noktada duruyorum. Onun sinyallerini gördüğüm anda…
 </p>
 <p>
  <strong>
   -Gidişatın bu noktaya doğru olduğunu anladınız...
  </strong>
  <br/>
  Evet.
 </p>
 <p>
  <strong>
   -Kendini muhafazakâr-demokrat diye tanımlayan, kitle partisi olmuş bir AK Parti’nin açmazı neydi?
  </strong>
  <br/>
  Siyasi iktidarı, temsiliyeti elinde bulunduran ne kadar çoğunluğa sahipse kendini o kadar mutlak doğruyu ifade edebilme gücüne sahip zannediyor. Dolayısıyla bu en büyük tehlikelerden bir tanesi. Onun dışında da tabii (Recep Tayyip) Erdoğan çok karizmatik bir lider. Ama karizmatik insanlar yalnızlaşıyorlar. Yalnızlaşmak şu demek. Etrafındakiler muhtemelen yalnızca olumlu taraflarını sürekli olarak vurgulayan, olumsuz hiçbir şeyi kendisine iletmeyen bir kitle hâline geliyor. Bu, Erdoğan ile sınırlı değil. Ne yazık ki bütün liderlere mahsus bir durum. Bu en büyük tehlike demokrasiler için. Ve orada rol alanlar için. Çünkü kitlelerin bir yandan çok ciddi bir desteği olabilir ama öyle bir şeydir ki bu, hiç fazla güvenmemek gerekir. Bir anda o destek çekilebilir.
 </p>
 <p>
  <strong>
   -Demokrasi içerisinde izlenecek yol nedir öyleyse?
  </strong>
  <br/>
  Olması gereken, hiçbir zaman yalnız ve yalnız kendisinin mutlak doğruyu temsil ettiğine inanmamak, her türlü sese açık olmak. Ve gerçekten en önemlisi de daha güçsüz, daha kırılgan olan grupların seslerini duyurmalarına ve onları duymaya açık olmak.
 </p>
 <p>
  <strong>
   -Türkiye’de dinî kimlikle yapılan siyasete güven olabildiğince yüksek Erdoğan’ın şahsında. Başka toplumlarda da böyle mi?
  </strong>
  <br/>
  Bu da siyasal kültürle ilgili bir şey. Mesela Soğuk Savaş dönemi yani komünist idareler altında Polonya’da en güvenilen kurumlardan bir tanesi kilise idi. Dolayısıyla bu tür kurumlar, siyasi kültür çerçevesinde toplumların ürettiği direnç yani başkaldırı noktalarıdır. Polonya’ya bakacak olursanız o dönemde iki tane başkaldırı noktası vardı. Biri din mekanizması idi, biri de müzikti. Özellikle de kendi yorumuyla bir tür caz müziği idi. Dolayısıyla müzik de çok önemli bir ifade özgürlüğü aracıdır. Belli ki pek çok bakımdan, yani laikliğin çok baskıcı bir yorumuna karşı bir şekilde tepki göstermiş bir toplumsal yapının, günün birinde siyasal iktidara dönüştüğünde bu görüşe destek olması çok anlaşılır bir şey. Yeter ki toplumsal algıda bir hayal kırıklığına dönüşmesin.
 </p>
 <p>
  <strong>
   -Nasıl mesela?
  </strong>
  <br/>
  Her şeyden önce ciddi bir yolsuzluk meselesi var. Türk toplumu sabırlı bir toplumdur. Kol kırılır yen içinde kalır diye bir anlayış olmasa böyle bir söz üretmez. Ama onun da bir sınırı olduğu kanaatindeyim. Yolsuzluktu, aşırı harcamalardı vs, bunların tartışılmakta olan ama sessiz sessiz tartışılmakta olan konular olduğunu düşünüyorum. Ve birtakım haksızlıkların yapıldığını düşünenlerin olduğunu gözlemliyorum, taraftarları arasında. Şimdilik daha sessiz kalanların da bir zaman sonra sesini yükseltebileceği kanaatindeyim.
 </p>
 <p>
  <strong>
   -Aslında mesele anlaşılmış ama halk sabır mı gösteriyor diyorsunuz?
  </strong>
  <br/>
  Evet. Sabrı çok zorlamamak gerekir. Hiçbir siyasal iktidarın bu sabrı çok zorlamaması gerekir! Bu, kapağı kapatılmış ve zorlanan bir tencere gibi bir şey. Bir yerde o baskının patlamamasının mümkün olmadığını düşünüyorum. Ona imkân vermemek gerek.
 </p>
 <p>
  <strong>
   -En son iş dünyasından TÜSİAD artık sesini yükseltmeye başladı, öyle görünüyor.
  </strong>
  <br/>
  Çeşitli kurumlarda bunun sinyalleri görülüyor ama daha henüz… Mesela zaman içinde belki de marjinalleşmiş olmasına rağmen Gezi bir ifade idi. Bundan sonra bunun gerisinin gelmeyeceğinin hiçbir garantisi yok. Bence demokratik ifadelerin dışında insanların kendisini ifade etmek zorunda bırakılacağı bir yapının oluşmaması lazım.
 </p>
 <p>
  <strong>
   -Din ve devlet ilişkileri de araştırma sahalarınızdan biri. Türkiye’de dinin inanılırlığı ile hayata uygulanışı arasındaki makas da açıldı mı? Tespitiniz nedir?
  </strong>
  <br/>
  Ne yazık ki! Yani ister referansı dinî olsun ister ladinî olsun, bu ahlak meselesini bence bu işten derdi olanların hep birlikte çok ciddi düşünmesi, hesaplaması lazım. Burada en büyük meselelerden biri bence ahlak. Yani ahlakın ciddi bir referans olmadığı toplumsal vicdanlarda böyle durumlar ortaya çıkabiliyor. O durumlar da sonradan çok ciddi sorunlara yol açıyor.
 </p>
 <p>
  <strong>
   -Dinî anlayış zarar mı gördü, ‘çalıyor ama çalışıyor’ denebiliyor.
  </strong>
  <br/>
  Çok üzüldüğüm bir durum var. Onu örnek olarak göstereyim. Mesela Kant gibi bir düşünür boşuna Alman toplumunda çıkmıyor. Çünkü toplumsal kültürün ürettiği birtakım insanlar var. Neden  bu toplumda ortaya çıkmıyor? Onu bence oturup düşünmek lazım. Bir örneği üzülerek anlatayım.  Bundan en azından bir 15 sene kadar önce idi. Gecenin 3’ü. Berlin’de bir metroya binmek üzereyim. Metronun turnikeleri bozulmuş. Bir baktım bozuk makineye herkes ya parasını atıyor ya kartını basıyor. Biz ki çalışan makinaların üstünden atlayan ve bunu da beceri bilen bir toplumuz! Ne yazık ki aradaki fark böyle. Alman toplumunu üstün kılmak için söylemiyorum bunu. Yine Almanya’dan bir örnek. İdare mahkemesi ile ilgili kararların uygulanmaması konusunda bir proje yapmıştık. Bir meslektaş ‘tabii teknik olarak bazen uygulanamıyor’ dedi. ‘Yok’ dedim, ‘Teknik olarak değil. Mesela idare mahkemesi karar veriyor, belediye binayı yıkmıyor.’ Adam anlamıyor. Kavrayamadı. Kafacığı almadı karara uyulmamasını. ‘Hukuka nasıl uymaz?’ dedi. Konuşamadık, kaldık. Bir noktadan sonra karşınızdakine ancak algılayabildiğini anlatabiliyorsunuz.
 </p>
 <p>
  <strong>
   -Geçmişte bundan çok şikâyet etmiş iktidarın devlet kalıbının şeklini almasını nasıl açıklayabiliriz? Yani artık ‘insanı yaşat ki devlet yaşasın’ mantığından ‘devleti yaşatmak mantığına’ geçtik.
  </strong>
  <br/>
  Korkarım yani hakikaten yeni bir alandan bahsediyoruz. 1982 Anayasası’nı düşününüz. O, devleti korumak için yapılmış bir anayasa. Böyle bir hukuk üreten bir siyasal kültürü sürdürmeyi kabul etmek zaten bence problem. AK Parti’nin önünde sivil anayasa yapmak için çok büyük imkân vardı. Bugüne kadar toplumsal mutabakatı sağlayarak bunu yapmadı. Çok korktuğum bir şey, bundan sonra yaparsa da yalnızca kendi doğru bildikleri ile yapma tehlikesi var. O da başlı başına ayrı bela.
 </p>
 <p>
  <strong>
   -Kemalist rejimin dinî alandaki hamleleri ile bugünkü siyasi iktidarın hamleleri arasında benzerlik var mı? Risale-i Nurlar’ın devlet kontrolüne alınması, Diyanet’e verilmesi şaşırtıcı bir adım değil mi?
  </strong>
  <br/>
  Yöntem aynı, içerik farklı. Mümkün olduğu kadar seyrederek ve belirli ilkeler çerçevesinde değerlendirerek bir pozisyon almaya çalışıyorum. Şöyle bir durum söz konusu. Cumhuriyetimizin kurucularının toplumsal tahayyül planına göre bir toplum şekillendirmesi içinde oldukları biliniyor. Bir tür, terim yerinde ise toplum mühendisliği. Aynı durumun 2010’ların Türkiye’sinde bir kez daha yaşandığı kanaatindeyim. Bu kez şimdiki siyasal iktidarın bir toplumsal projesi var ve onu gerçekleştirmek için de nasıl 1930’larda, 1940’larda Diyanet çok önemli bir öğeyse bugün de aynı şekilde mevcudiyetini sürdürüyor. İçerikleri 180 derece farklı olabilir ama aynı. Bu yalnızca Diyanet’le sınırlı kalmadı tabii. Hukukun kullanılması vs. de bununla ilgili.
 </p>
 <p>
  <strong>
   -Son kurulan Sulh Ceza Hâkimlikleri de o dönemdeki İstiklal Mahkemelerine benzetiliyor zaten…
  </strong>
  <br/>
  Tabii. İstiklal Mahkemeleri. Bunların hiçbiri doğal mahkemeler değildir. Sonuç itibarıyla alan geliştirmeye çalışan bir yapıyı görüyoruz. Burada bir yandan sivil  topluma da düşen çok ciddi bir görev var. Yani hak verilmez alınır. Dolayısıyla var olan haklarını korumak hatta yenilerine sahip olmak için mücadeleler vermek zorunda. Bu mücadelenin mutlaka öyle çatışmalı, kavgalı olmasına da gerek yok. Diyalog çok önemli bir şeydir. İnsanız sonunda. Ancak anlaşarak birtakım meseleleri halletme durumumuz olabilir. Dolayısıyla yeni yöntemler üretmemiz gerekiyor. Yalnızca tek doğrunun karşı tarafa dikte edilmeye çalışılması en büyük problem.
 </p>
 <p>
  <strong>
   -14 Aralık medya darbesinden sonraki hak arama üslubunu nasıl buldunuz bu anlamda?
  </strong>
  <br/>
  Son derece barışçıl, haklı bir ifadeyi bence çok da etkili bir şekilde ortaya koydu. İlk defa böyle bir şeyde bulundu. İhtiyaçlar demokratik yöntemleri geliştirici olabiliyor bazen.
 </p>
 <p>
  <strong>
   -Hak arama ve mağdurun yanında olmak konusunda bir birliktelik gözüküyor mu toplumda bu süreçte?
  </strong>
  <br/>
  Çok çok problemli bir dönem ve alana girmiş oluyoruz bu soruyla. Her şeyden önce son dönemlerde kimlikler üzerinden çok ciddi politikalar üretiliyor, yürütülüyor.
 </p>
 <p>
  <strong>
   -Mağdurun kimliğine bakılıyor.
  </strong>
  <br/>
  O, kimlik üzerinden bir kere yapıldı mı, herkes kendi kimliğini öne sürerek, kendi kimliğini benimsetmeye çalışarak gidiyor. Onun için diyorum, bütün bunları bir tarafa bırakarak ortak bir bileşende buluşmak gerek. Bu da hukuktan başka hiçbir şey olamaz. Hukuk dediğimiz, tarafsız, soğuk bir üçüncü gözün, bu işlerle hiçbir alakası olmayan gözün devreye girmesidir. Bu mümkün mü? Evet mümkün, başka çare yok çünkü. Yani evrensel hukuk ilkeleri ve insan onuru gibi kavramlar çerçevesinde ancak bunun gerçekleşmesi lazım. Başka hiçbir yolu yok. Ama hukuk çok problemli bir alan Türkiye’de.
 </p>
 <p>
  <strong>
   -Biz bu manada epey eski bir evreyi mi yaşıyoruz hukukun uygulanabilirliği konusunda?
  </strong>
  <br/>
  Maateessüf! Yani kan davası güdülerek, herkesin kendi hakkını alma çabasında, ihkak-ı hak ile olabilecek bir alan değil bu. Onun için bir tahkime, hakime, hakeme ihtiyaç var. Bunu gerçekleştirmek için illa da o acıları yaşamanın bir âlemi yok.
 </p>
 <p>
  <strong>
   -Araştırmalarınızda ve tecrübelerinizde, yaşadığımız süreçle örtüşen böyle bir dönem hatırlıyor musunuz?
  </strong>
  <br/>
  Korkarım hukuk işte ahlak gibi çok problemli alanlardan bir tanesi.
 </p>
 <p>
  <strong>
   -27 Mayıs’ı yapanlar bile bir kılıf uydurdular…
  </strong>
  <br/>
  Haklısınız, bir kılıfa uydurarak yaptılar. Ama şöyle bir şey var. Aslında hakkını yemeyelim. Kanun çıkarılıyor! Kanun çıkarılıyor ama kanun çıkarmak veyahut makul şüpheli vs. gibi kavramlar üreterek birtakım hukuk normları koymak bir çözüm değildir. Hukuk o değil. Hukuk çok daha üstün bir kavram.
 </p>
 <p>
  <strong>
   -‘Kanuna uygun olabilir ama hukuka uygun olmaz’ meselesi…
  </strong>
  <br/>
  Çok doğru. Yani adaletin sağlanmasına yönelik olarak evrensel insan hakları orada devreye giriyor zaten.
 </p>
 <p>
  <strong>
   -Bu süreçi nasıl okuyorsunuz Hocam, Bir AK Parti- Cemaat tartışması mı süreç, yoksa?...
  </strong>
  <br/>
  Bunu herhangi bir spor karşılaşmasının tarafı gibi veyahut taraflara ‘düşmanımın düşmanı dostumdur’ gibi ilkel insan güdüleri ile yaklaşmak hayır değil, olsa olsa uzun vadede çok ciddi şer getirir. Onun için deminden beri nefes tüketerek anlatmaya çalışıyorum. Başka bir düzlemde buluşmamız lazım. Çünkü bugün o hesaplardan kendilerine birtakım paylar çıkaranların yarın aynı haksızlıklara maruz kalmayacağının en ufak bir garantisi yok.
 </p>
 <p>
  <strong>
   -Bir de hakkını aramak isteyene ‘siyaset yapacaksan parti kur gel’ deniyor. Halbuki, siyaset hayatın her alanının tanzimi demek değil mi?
  </strong>
  <br/>
  Çok haklısınız. Çok problemli algılardan bir tanesi de bu. Ne yazik ki siyaseti, en problemli bir şekilde yalnızca birtakım kurumların tekeline alıp, hatta temsilî demokrasi çerçevesinde yalnızca belirli süreler içinde topluma imkân tanıyan bir anlayış olarak düşünmek yanlış. Oysa siyaset dediğiniz, yani şu anda biz sizinle söyleşirken de var olan bir şey. Yaşamımızın her adımında, her alanında, her aşamasında olan bir şey. Siyaset, ahlakıyla, hukukuyla, yaşamımızın her aşamasında zaten yaşamakta olduğumuz, içselleştirilmiş bir şekilde gerçekleştirilmesi gereken bir alan. Yani kadın-erkek ilişkisinde de aile ilişkisinde de çocuğumuzla olan ilişki ve diğer yaratıklarla, yani hayvanlarla vs. olan ilişkide de hepsinde de böyle.
 </p>
 <p>
  <strong>
   -Bu ay Londra’da Lordlar Kamarası’na konuk olacaksınız. Neyi merak ediyor yabancılar?
  </strong>
  <br/>
  Hukuk üzerinden bir şey yapacağız. Yani haklar, özellikle ifade özgürlüğü başta olmak üzere bu hakların Türkiye’de nasıl yaşandığı, hukuka ne kadar saygı duyulduğu üzerine konuşacağız.
 </p>
</div>


Kaynak: [www.aksiyon.com.tr](http://www.aksiyon.com.tr/anasayfa/bugun-de-toplum-muhendisligi-yapiliyor_540998), [web.archive.org (arşiv bağlantısı)](http://web.archive.org/web/20150616150102/http://www.aksiyon.com.tr/anasayfa/bugun-de-toplum-muhendisligi-yapiliyor_540998)
