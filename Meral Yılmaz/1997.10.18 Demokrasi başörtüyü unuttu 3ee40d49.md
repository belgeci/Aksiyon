# Demokrasi başörtüyü unuttu

*Meral Yılmaz 1997.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1990 Ocak'ının soğuk bir günü. İngiltere'de iki Müslüman kız kardeşin başörtülü olarak ortaokula gitmelerini sağlayan bir yönetmelik değişikliği yapıldığı
  </font>
 </div>
 <div id="newsText">
  <font class="detail-text">
   bütün dünya gibi Türkiye'de de duyuldu uydu yayınları aracılığıyla. Aynı gün Akdeniz Üniversitesi'nde başörtüsüyle okula gidişin yasaklandığının da ilan edildiği gündü.
   <br/>
   <br/>
   Bu tür garip tecellilere/çarpıklıklara Türkiye çoktan alışmıştı ve çok az insan şaşırdı. 1960'larda Hatice Babacan'lar, Nebahat Koru'larla başlayan sürecin bir halkasıydı Akdeniz Üniversitesi'ndeki durum. Son halka ise bugünlerde İstanbul Üniversitesi'nde ekleniyor: Üniversiteyi adeta yutmuş bir kantin/hastane mafyasından, başörtüsü zulmünden bıkan insanların bir umut olarak oylarıyla rektör yaptıkları Bülent Berkarda, ABD'de inançlara geniş özgürlükler getirilişiyle aynı günlere denk gelen Türkiye'deki son garip tecellinin başrolünde.
   <br/>
   <br/>
   Ülkemizin en köklü ve büyük üniversitesinin rektörü başörtüsü yasağına karşı direnen başörtülü öğrencilerine "Siz demokrasinin bu kadarına layıksınız" diyebiliyor. Rektörlükte geçen birkaç yılında başörtüsüne karşı hoşgörülü olan Berkarda'nın durup dururken yasak icat etmesi, acaba nasıl yorumlanmalı?
   <br/>
   <br/>
   İlk yasaklı yıllar
   <br/>
   <br/>
   Üniversitelerdeki kılık kıyafet meselesi 1960'lara dayanıyor. Başörtüsü meselesinin tartışılması ilahiyat fakültesine başörtüsüyle girmek isteyen Hatice Babacan'la başladı. Babacan başındaki örtüyle üniversite kapısına geldiğinde, yetkililer önce ne yapacaklarını şaşırdılar. İlk refleks olarak kapılar kapatıldı. Babacan başardı ve şimdi öğretmen. Mücadele onu yıldırmamış fakat yormuştu; kimseyle o günleri konuşmak istemiyor. Gariptir, yine bugünlerde, kızı yaşında ve kendisiyle aynı ismi/soyismi taşıyan bir başörtülü, İÜ'nün kapısında içeri kabul edileceği umuduyla, elinde karanfille oturuyor.
   <br/>
   <br/>
   Başörtü tartışmaları büyük çapta 1982 yılında YÖK tarafından çıkarılan kıyafet genelgesine uzanıyor. 1983'te de bu yasağı destekleyen bir genelge çıkarıldı. 15 Haziran 1984'te 1506 sayılı yazıyla kız öğrencilerin modern bir şekilde türban kullanabilecekleri belirtildi. Ancak başörtüsüne izin yine verilmiyordu. Boynu açıkta bırakacak ve kulakların arkasından dolanarak bağlanılan örtülere izin veriliyordu. Dolayısıyla çıkarılan yasa ancak türbana izin veriyordu. Türkçeye türban kelimesi bu tartışmalarla girdi.
   <br/>
   <br/>
   Rektörler Adana'da
   <br/>
   <br/>
   8.7.1987'de Adana'da yapılan YÖK rektörler toplantısına katılan ve toplantı öncesi basına bir açıklama yapan Kenan Evren toplantının amacının türban olmadığını bildirse de üniversite kampuslerindeki bütün öğrenciler radyoları başında bu toplantıdan çıkacak kararı bekliyorlardı. Toplantının sonucunda başörtülü öğrencilerin istedikleri karar çıkmadı. Üstelik daha sonraları geniş tartışmalar oluşturacak olan 'h' bendi aynı gün yürürlüğe girdi. Yüksek Öğretim Kurumları Öğrenci Disiplin Yönetmeliği'nin 7. maddesine 8.1.1987'de ilave edilen 'h' bendiyle YÖK tarafından türban yeniden yasaklanmış oluyordu. Karara göre; Yüksek Öğretim Kurumlarının dersane, laboratuvar, klinik, poliklinik ve koridorlarında çağdaş kıyafet ve görünüm dışındaki kıyafetle bulunma disiplin suçu sayılıyordu. O dönemlerdeki çağdaşlık ve türban tartışmalarıyla halk üniversitelerde başörtülü kızların olduğundan haberdar oldu ve destek vermeye başladı.
   <br/>
   <br/>
   1987'li yıllar türban konusunun en çok gündeme geldiği ve aynı zamanda çözüme doğru adımların atıldığı yıllar olması bakımından önemli.
   <br/>
   <br/>
   ANAP'la SHP birbirine girdi
   <br/>
   <br/>
   Rektörler toplantısının ardından Evren'in tutumunun değişmediğinin anlaşılması üzerine gözler zamanın başbakanı merhum Özal' a çevrildi. Özal'ın türbanlı öğrencilere verdiği sözü tutup tutamayacağı ve kanuni yaklaşımı merak ediliyordu.
   <br/>
   <br/>
   Başörtüsü lehine çıkan karardan 13 gün sonra ANAP grup toplantısında konuşma yapan Özal böşörtü problemlerinin ve irticanın İran kaynaklı olduğunu savunan görüşlere cevaben, "İran'dan buraya irtica gelmez, onlar Şii, biz Sünniyiz. Bir bardak suda fırtına koparıyorlar" diyordu. Devlet Bakanı Hasan Celal Güzel de genel kurul görüşmelerinde yaptığı açıklamalarla irtica konusunu devletin imkanlarını kullanarak ikide bir gündeme getirenlere çatıyordu. Daha sonra kürsüye çıkan Erdal İnönü bu konunun ayrıntılı olarak tartışılmasını ve gerekirse TBMM'de değiştirilmesini söylüyordu.
   <br/>
   <br/>
   Daha sonra ANAP adına söz alan Hatay Milletvekili Abdurrahman Demirtaş konuşurken SHP Hatay Milletvekili Tevfik Bilal elindeki bont çantayı ANAP milletvekillerinin üzerine fırlattı. Bunun üzerine SHP ve ANAP birbirine girdi. ANAP'lıların üzerine fırlatılan çanta gözaltına alındı ve başkanlığa teslim edildi.
   <br/>
   <br/>
   Herşeye rağmen türban yasağı ilk çıktığı günden itibaren o zamanın SHP MKYK üyesi şimdi ise CHP'li Dışişleri Bakanı İsmail Cem karşı çıkmaya devam ediyordu. Hatta bu tutumundan dolayı İnönü'yle zıtlaştıkları duyumları bile yaygınlaşıyordu. Cem inanç özgürlüğüne sahip çıkmanın başkalarının değer yargılarına ait bir özgürlüğe değil, solun kendine ait bir özgürlüğe sahip çıkması anlamına geldiğini savunuyor ve "onlar bizim öncelikli hassasiyetlerimize (siyasal ve sendikal özgürlüklere) sahip çıkarlarsa biz de onların inanç özgürlüğüne sahip çıkarız" yaklaşımının yanlış olduğunu vurguluyordu.
   <br/>
   <br/>
   Aradan 10 yıl geçti. İsmail Cem şimdi nasıl düşünüyordu? Cem, bugün, o zamandan bu yana başörtü konusunda değişen hiçbir fikri olmadığını ve eski demeçlerinin aynen geçerli olduğunu belirtti. Aslında yasağı destekleyen kimse yok gibiydi ama...
   <br/>
   <br/>
   Evren'e giden faks
   <br/>
   <br/>
   Rektörler toplantısından birşey çıkmayınca üstüne üstlük bir de YÖK kanununa 'h' bendi eklenince iyice ümidini kaybeden öğrenci ve veliler yetkililere faks ve telgraf çekerek tepkilerini bu şekilde göstermeye başladılar. Gaziantep'te bir öğrenci Kenan Evren'e gönderdiği faksta "zalimlerden" ve "cehennem"den bahsedince göz altına alındı.
   <br/>
   <br/>
   1988'in Kasım ayında Milli Eğitim komisyonu azami üç dersten kalanlara hak tanıyan bir tasarı hazırlamıştı. Ancak bu haktan başörtülüler faydalanamıyordu. Bunun üzerine Özal YÖK kanununa bir madde ekledi ve Anayasa Mahkemesi'ne gönderdi. Anayasa Mahkemesi maddeyi Anayasa'ya aykırı bularak iptal etti. İptal edilen kanun hükmünde 'dini inançları sebebiyle başını örtmek' ibaresi vardı. Anayasa Mahkemesi bunu 'dini inanç sebebiyle' diye bir ifade kullandığı için laikliğe ve eşitliğe aykırı bularak laik eğitimde, dini inançlara göre hiçbir ayırımın gözetilemeyeceği gerekçesiyle iptal etti.
   <br/>
   <br/>
   Gazeteci  Yazar Nazlı Ilıcak'ın ifadesiyle Özal pes etmedi ve bu defa Yüksek Öğretim kanununa 28.10.1990'da eklenen 17. maddeyi farklı yazdırdı. Maddede dinden bahseden hiçbir kelime kullanılmamıştı ve 'yürürlükteki kanunlara aykırı olmamak kaydıyla, Yüksek Öğretim Kurumlarında kıyafet serbesttir' hükmü getirildi. Anayasa Mahkemesi ek 17'nci maddeyi anayasaya aykırı bulmadı.
   <br/>
   <br/>
   Ama iptali reddeden gerekçesinde 1989'deki iptal kararına atıf yaptı. Bu şekilde ilgili madde zorunlu bir kabule tabi tutulmuş, aslında baş örtüsü takılamayacağı gizli bir şekilde ifade edilmişti. Yasalarda başörtüsü yasağıyla ilgili hiçbir hüküm bulunmamasına rağmen 10 yıl sonra bunu yeniden gündeme getiren Berkarda'nın dayanağı bahsini ettiği kanunlar değil anayasanın yıllar önceki yorumu.
   <br/>
   <br/>
   Her şeyiyle özenip imrendiğimiz Batıdaki geniş din hürriyetini bakalım ne zaman göreceğiz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3081-demokrasi-basortuyu-unuttu.html), [web.archive.org (arşiv bağlantısı)](http://web.archive.org/web/20120201114245/http://www.aksiyon.com.tr:80/aksiyon/haber-3081-demokrasi-basortuyu-unuttu.html)
