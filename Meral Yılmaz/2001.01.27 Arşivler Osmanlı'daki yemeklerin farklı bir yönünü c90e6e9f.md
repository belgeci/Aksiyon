# Arşivler Osmanlı’daki yemeklerin farklı bir yönünü

*Meral Yılmaz 2001.01.27*

<div>
 <p class="baslik">
  ortaya koydu
 </p>
 <p class="baslik">
  Mutfaktaki doktorlar
 </p>
 <p class="spot">
  Saray kayıtları, kütüphaneler, Evliya Çelebi'nin hatıraları, seyyahların anlatımları derken Osmanlı Saray mutfağına dair önemli bir arşiv oluşturmayı  başarmış biri Edirnekapı Kariye Otel'in sahibi Engin Türker. Yaklaşık 400 eski yemek kaydını Asitane restoranda uygulatmış ve beğenildiğini gözlemlemiş
 </p>
 <p class="metin">
 </p>
 <img border="0" src="/web/20020502040823im_/http://www.aksiyon.com.tr/2001/321/resimler/Mutfak.jpg"/>
 <p class="metin">
  1890'lı yıllar... Her aşçı değiştiğinde yemeklerin de değişmesine artık tahammül edemeyen kaymakam rütbesindeki genç bir asker bu duruma kesin bir çözüm bulmanın çarelerini aramaya başlıyor. "En iyisi mönüyü garantiye almak" diyor ve hiç üşenmeyip biriminde pişirilen yemeklerin tek tek kaydını tutuyor. Daha sonra yarbay rütbesiyle 1898'de kitabı yayınlanacak olan Osman Nedim Bintosun'dan başkası değildir bu asker. Bundan sonrasında ne kadar aşçı değişse de o yemek listesini sabitliyor artık...
 </p>
 <p class="metin">
  Doğubeyazıt'taki askeriyenin mönüsündeki pandispanyayı nasıl olsa tahmin bile edemeyeceksiniz ama pandispanya da geçiyor kayıtlarda.
 </p>
 <p class="metin">
  Kaymakamlık rütbesinde birinin yemek kaydı tutması pek alâkalı olmasa da eski dönem mutfağının önemli bir özelliğine vurgu yapıyor bu örnek .
 </p>
 <p class="metin">
  Osmanlı'da bir çok meslekte olduğu gibi aşçılar da merkezi Konya'da bulunan Mevlevi loncasına bağlı. Yemeklerin pişirme tekniklerinden malzeme özelliklerine kadar tüm ayrıntılar lonca sınırları içinde tutuluyor. Saray mutfağı kayıtları bile loncanın belirlediği kıstaslara göre çalışıyor o dönemlerde. Haliyle aşçılık mahareti yazılı kaynaklardan ziyade usta çırak ilişkisine kalıyor. Bu açıdan eski dönem mutfaklarına merak salmışsanız işiniz kolay olmayacak. Yazılı kaynakların çoğunu doktorlar kaleme almış. Zamanın darülfünun hocalarının tuttuğu kayıtlarda yemek pişirme şekillerinden bahsetmeleri de beklenemezdi. Daha çok sağlık değerleriyle ele aldıkları yemek çeşitlemelerinden bahsederken dönemin mutfak kültürü hakkında da hayli bilgi veriyorlar.
 </p>
 <p class="metin">
  Zengin hayal gücü
 </p>
 <p class="metin">
  12 yıl önce başlatılan Osmanlı saray yemeği geleneğinde Edirnekapı'daki tarihi Kariye Otel ve Asitane restoran ilk ve önemli bir aşama niteliğinde. Kariye'deki tarihi konak, otel ve restoranın sahibi ve işletmecisi Engin Türker, Osmanlı saray yemeklerinin pişirilmesinin tarihi mekana daha uyum içinde olacağını düşünüyor ve bu alanda önemli bir arşiv oluşturmaya başlıyor. Başlangıçta konuya ait toparlanmış net bir kaynak olmadığını görüyor. Millet ve Süleymaniye kütüphaneleri, Dolmabahçe ve Topkapı saray kayıtları, Kültür Bakanlığı arşivleri derken zorlu bir araştırmanın içinde buluyor kendini. Kültür Bakanlığı'nın çıkardığı bibliyografyayla başlıyor işe. Kayıtlarındaki en eski kaynak ise, Mahmut Şirvan'a ait ve 13'üncü yüzyılı yansıtıyor. O dönemin yemeklerinin belirgin özelliğinin boza kıvamında olduğuna dikkat çekiyor Türker. Estetikten ziyade, besin değerleri ön planda tutulan yemeklerde, çoğunlukla meyveler kullanılmış. Etli yemeklere yoğurt eklenmesi dönemin bariz özelliklerini yansıtıyor.
 </p>
 <p class="metin">
  Saray mutfağına dair birtakım sentezleri olan işletmeci Engin Türker, meyvelerle yemeklerin  karıştırılıp tüketildiğine dikkat çekiyor. Tuzlularla tatlılar da bir arada kullanılmış. Araştırdığı yemekleri Asitane restoranda uygulayan Türker, eski yemeklerin ilginç karşılandığını ama beğenildiğini belirtiyor. 16. yüzyılın iç yağlı kebaplarının ağır bulunduğunu kaydeden Türker'e göre Osmanlı insanı oldukça iyi beslenmiş, üstelik sabah sadece çorba ve akşam yemeği olmak üzere iki öğünle yetiniyorlar. Türker'in Osmanlı mutfağına dair bazı sentezleri kayda değer:
 </p>
 <p class="metin">
  18. yy'a kadar domates yokmuş
 </p>
 <p class="metin">
  "Et ve balık temel besin. Sülün, ahu ve bıldırcın kızartması gibi av etleri çoğunlukta. Baharlı, ıtırlı bitkiler daha fazla tercih ediliyor. Acı baharatlardan ziyade lezzet veren bitkiler daha çok kullanılmış. Safranı İran ve Pakistan mutfağına özgü biliriz ama Edirne Sarayı'nın safranlı nefis pilavı var. Hatta, iki çeşit pilav servisi yapılıyor. Sade pilav üzerine kubbe biçiminde safranlı pilav yer alıyor. Önünüze geldiğinde iki çeşit pilav ve pirinç görüyorsunuz. Tüm bunlar zengin bir muhayyilenin göstergesi. Tatlılar ilginç. Reçeli andıran çevirmeler var. Bir takım meyvaların reçel yapılır gibi pişirilmesi olarak da ifade edilebilir bu çevirmeler. Reçelin taneleri dışarı alınıp suyu koyulaştırıldıktan sonra taneler ilave edilerek daha az akışkan bir tatlı biçimi oluşturmuşlar ve çok yaygın kullanılmış. Konya'da Mevlevi Tekkesi'nde 12 çeşit deniz mahsulü görüyoruz. İstiridye bile var. Bakıyorsunuz Konya'da su yok, deniz yok..."
 </p>
 <p class="metin">
  Konya'daki Mevlevihane'nin kayıtlarına bakılırsa Konyalılar'la iç yağlı kebapların arası fena değilmiş. Konyalılar kebabı iç yağına sarmışlar. Türker, Konyalılar'ın kebabını uygulatmak istediğinde müşterilere çok yağlı gelmiş. "Çok çeşitli baharatlı dolmalar var. 18. yy'da domates, patlıcan, patates gibi sebze çeşitleri çoğalıyor ve yemekler çeşitleniyor. Aynı dönemlerde imparatorluk içindeki farklı coğrafi bölgelerden yemekler de sarayda hissedilmeye başlıyor. Yanya dolması, Makaronya tatlısı derken makarna dönemi başlıyor. Yabancı mutfakların etkileri hızlanıyor. Sabah çorba, akşam bol etli, ballı yemeklerle giden bir yaşamın ardından Tanzimat'tan sonra 1840'lı yıllarda kahvaltıyla tanışılıyor. Yer sofralarından çatal bıçağa, masalara dönülmesi de 1860'larda iyice hissedilir durumda.
 </p>
 <p class="metin">
  Önceki dönemlerdeki hamur yemeklerine oranla mayalı hamurlar ve kızartmalar, börekler 1850'lere doğru yaygınlaşıyor. 1800'lerin sonunda Mahmut Nedim'in kitabında hazır yufka kültürünün olduğunu görüyoruz"...
 </p>
 <p class="metin">
  Domatessiz, dahası salatasız bir sofra düşünemeyen bizler, asırlarca etli, ballı beslenen, patatesi bile bilmeyen insanlara göre şanslı mıyız yoksa acınacak durumda mıyız kararı kişiye özel kalsın ama, Osmanlı saray yemeği geleneğinde ısrarlı Engin Türker'e göre, Türk insanı ancak son yıllarda Osmanlı'yı farklı yönleriyle keşfetmeye başladı ve zaten böyle bir sonuç da kaçınılmazdı...
 </p>
 <p class="metin">
  Atalarımız neler yiyorlarmış diye merak ediyorsanız Kariye'de yeni restore edilen Asitane, özenli dekoruyla sizi kuşatmaya hazır...
 </p>
 <p class="metin">
 </p>
 <p class="arabaslik">
  ESKİ  KAYITLAR
 </p>
 <p class="metin">
  13. yy'a ait yemek bilgilerini içeren Mahmut Şirvan'ın kitabında, yemeklerin görsellikten çok beslenme ağırlıklı olduğunu görüyoruz. Millet Kütüphanesi'nde mevcut. 1539'a ait yemek kayıtları ise Edirne Sarayı'nda tutulan mutfak defterleriyle bugüne gelmiş. Kanuni Sultan Süleyman'ın oğullarının sünnet törenine ait ziyafetten bahsediliyor.
 </p>
 <p class="metin">
  16. yy olmasına ve Mevlevihane olmasına rağmen istiridye de dahil olmak üzere 12 çeşit deniz mahsulüne yer veriliyor Konya'da bulunan Mevlevihane'nin kayıtlarında. Saray aşçılarının piri'ne ait helva çeşitlerine dair kaynak da mevcut.
 </p>
 <p class="metin">
  Doğubeyazıt'ta askerken yemek kaydı tutan Mahmut Nedim Bintosun'un kitabında hazır yufkalardan da bahsedilmiş. Hatta askeriyede pandispanya... Kitabın yayın tarihi 1898. Börekler aynı dönemlerde yaygınlaşmaya başlıyor.
 </p>
 <p class="metin">
  Dr. Süheyl Ünver'in 1945'te yayınlanan iki ciltlik kitabında ... ayva sinirleri teskin eder, gibi geniş içerikte yemek—tıp ilişkisine yer verilmiş. Çapa Tıp Fakültesi'nin kütüphanesinde bulunabilir.
 </p>
 <p class="metin">
  Başka bir adli tıp hocası olan Mehmet Kâmil'in 1844'te yayınlanan kitabı sonraki dönemlerdeki araştırmalarda önemli bir kaynak olarak kullanılmış.
 </p>
 <p class="metin">
  1924'te Fahriye Nedim'in kitabı bu alandaki son kayıt niteliğinde. Kültür Bakanlığı'nın yeme içme kültürüne dair dönem dönem yaptığı araştırmalar da bu kategoriye dahil edilebilir.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020502040823/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/haberler/1.htm), [web.archive.org (arşiv bağlantısı)](http://web.archive.org/web/20020502040823/http://www.aksiyon.com.tr:80/2001/321/haberler/1.htm)
