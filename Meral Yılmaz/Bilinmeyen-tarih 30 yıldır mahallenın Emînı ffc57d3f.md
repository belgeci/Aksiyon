# 30 yıldır mahallenın “Emîn”ı

*Meral Yılmaz Bilinmeyen-tarih*

<div>
 <p>
  <font>
   O müşteriyi aramıyor; müşteri onu buluyor. Fenerbahçe’nin otuz yıllık taksicisi. Sadece müşteriyi bir yerden bir yere taşımıyor; onların arabalarını değiştiriyor, satıyor, dövizçek işlemlerini takip ediyor; avukat arayana avukat, doktor arayana doktor, polisle işi olana polis buluyor.
   <br/>
   <br/>
   Sokağın başındaki Belvü Eczanesi’nin önünde esmer bir genç beklerdi. Ara sıra mahalleli onu taksi için çağırır, iyi de bahşiş verirdi. Bir gün mahalleden Kekililer’i taşımaya başladı. 1970’li yıllardı ve taksicilerin günlük kazancı yüz lirayı geçmezken Kekililer ona 10 bin lira bahşiş verirlerdi.
   <br>
    <br>
     Sokağın başında duran Urfalı esmer delikanlı askere gitti, teskere aldı, evlendi, bir kızı oldu; kız büyüdü üniversiteye gitti... Velhasıl aradan otuz yıl geçti. O yine bu mahallede, bu sokaklarda.  Fenerbahçe semtinde her eve kendi evi gibi girip çıkan, anahtarları teslim alan; mahalle sakinlerinin çocuklarını, evlerini, arabalarını emanet ettikleri mahallenin otuz yıllık taksicisi 51 yaşındaki Coşkun Balta’nın arabasında randevu defterinden veresiye not kağıtlarına kadar taksicilerde alışık olmadığınız bir çok ayrıntıyı görebilirsiniz. Arabası da taksi formatını aşan bir görünümde: Fiat Doblo. Hani şu “top model” diye reklam panolarına çıkan marka. Ona bu arabayı mahalleli almış. Taksit taksit borcunu ödüyor.
     <br>
      <br>
       O müşteriyi aramıyor; müşteri onu buluyor cep telefonundan. Yaklaşık 2 bin müşterisi var Fenerbahçe’de. O sadece müşteriyi bir yerden bir yere taşımıyor; onların arabalarını değiştiriyor, satıyor, döviz-çek işlemlerini takip ediyor; avukat arayana avukat, doktor arayana doktor, polisle işi olana polis buluyor... Arabalar bozulduğunda ona haber veriliyor. Tamirciler, araba parçaları, tamirat işlemleri ondan soruluyor. Değiştirilen araba parçalarını, ne tür işlemler yapıldığını tek tek not tutuyor. Mahalleli biliyor ki, bu tür işlemleri Taksici Coşkun yaparsa daha iyi sonuç alınır ve daha ucuza halledilir. Mahalleliye araba kullanmayı da öğretiyor. Şimdiye kadar 1400 kişiye trafik dersi vermiş.
       <br>
        <br>
         Mahalle ondan sorulur
         <br/>
         <br/>
         Mahalledeki Fransız kilisesinin rahibeleri de aşina ona. Her pazar sabahı saat 10’a 10 kala onu hazır bekleyen rahibelerin evlerinin ziline basıyor. Rahibelerin randevular konusunda disiplinli ve nazik tavırlarına değiniyor Coşkun Balta ve “Gerçekte papazla yolculuk yapmaları gereken rahibeler bana güvenirler” diyor. Onlar şehirlerarası yolculuğa da Coşkun Balta’yla çıkıyorlar. Yolculuk boyunca rahat olmaları için özen gösteren, başlarını örterlerken kenarda duran, bir emriniz var mı diye soran Çoşkun Balta’nın yanında kendilerini rahat ve güvende hissediyorlar çünkü.
         <br/>
         <br/>
         Kalamış ve Fenerbahçe’de yaşayanları, profillerini bir çırpıda özetleyebilecek kadar  tanıyor. Burada kültür değişimi nasıl yaşandı diye soracak olursanız, otuz yıldır burada çok büyük değişiklik olmadığı cevabını alırsınız ondan. Çünkü burası zaten bir pilot bölge. İnsanları nazik ve görgülü. Zenginken fakir olanlarda görülmüş en büyük değişiklik. Zenginin fakir oluşu bir nevi onun intiharı. Bulunduğu yerlerden çekip gider uzaklara. Bir daha da kolay haber alınmaz.
         <br/>
         <br/>
         “Buralarda hep müstakil evler vardı” diyor. Arabasının içinde otururken karşıdaki pembe apartmanı gösteriyor: “Erol Abi vermedi mesela evini” diyor, pembe apartmanın yanındaki müstakil üç katlı ahşap evi işaret ederek: “Erol Abi piyano hocasıdır. Eşi Semra Hanım da öyle. Yanındaki yerde yaşayan kadıncağız ise öldü; o yer şimdi vakfın.” Otuz yıl bu... Aslıhan Sokak’ın, Fener Caddesi’nin genç delikanlıları, alımlı kadınları yaşlılığın eşiğinde şimdi. Zaten mahallenin nüfusu emeklilerden oluşuyor. Oturdukları evler kendi mülkleri ancak çoğu emekli maaşıyla geçiniyor. Mahallede gayrimüslim nüfus daha fazla. “Buranın insanı herkese kolay güvenmez; güvenip kapısını açtığında da bir daha kolay kolay kapatmaz” diyor, Taksici Coşkun Balta. Mahalleli onu el üstünde tutuyor, o da mahalleliyi koruyup gözetiyor. Yolda gördüğü tanıdıkları arabaya alıyor, bir yere bıraktığında dönüş parası almıyor. Yaşlılara yardım ediyor; hem onlar için asansör bile icat etmiş.
         <br/>
         <br/>
         Merdiven çıkamayacak kadar yaşlı olan mahalleli asansörlü bir apartmanda oturmuyorsa ve evi üst katlardaysa akıllara durgunluk veren bir incelikle onu evine çıkarıyor. Nasıl mı? Apartmanın kapıcısını çağırıyor, cebine bir- iki milyon koyuyor. Yaşlıyı bir sandalyeye oturtuyor, kapıcıyla beraber sandalyeden tutup onu evinin kapısına kadar bırakıyor. “Asansör” adını verdiği bu yöntemini anlatırken bir de kıssadan hisse pay ediyor bize: “Ekmek kazanacaksan, ceremesini çekmeden katiyen olmaz.”
         <br/>
         <br/>
         Ağzı sıkı şoför
         <br/>
         <br/>
         İş adamından politikacıya, hatta MİT mensubuna kadar çeşitli meslek dallarına mensup mahalle sakiniyle ilişkileri iyi olan Taksici Coşkun’un ağzından mahalleye dair özel bilgiler alabileceğinizi pek sanmayın. Onda ser vermek var, sır vermek yok. Onunla meşhur taksisinde sohbet ederken hemen yanıbaşımızdaki bakkalın yıllar içindeki değişimini anlatıyor: “Kadir Abi’ler işletirdi bu bakkalı. Otelleri filan vardı, mühendisti, sonra devrettiler. Mühendis adam bakkal işletebilir mi?”
         <br/>
         <br/>
         Geçen yılki devalüasyondan birkaç gün önce döviz işlemlerini ona yaptıran gencin babasının geçmişte ünlü bir devlet adamı olduğunu duymuştuk. Ona bunu hatırlattığımızda babasının ismini bilmediğini söylüyor. Gencin soyadıyla pek ilgili gibi gözükmüyor. “İlhan’dan mı bahsediyorsunuz?” diyor; “Şimdi evlendi. Eşi akıllı bir kız”.Nazan Abla'nın(Eczacı-fitoterapist Nazan Kemali) birkaç yerde güzellik merkezi vardı. Şimdi emekli ama hala bir yerlerde danışmanlık yapıyor.
         <br/>
         <br/>
         Birinci kuralı, dürüstlük
         <br/>
         <br/>
         Otuz yıl aynı işi yapmak kolay olmasa gerek. Taksici Coşkun Balta, geçen yıllar boyunca başka işlerde çalışmayı hiç düşünmemiş. Farklı iş yapmak isteseydi, iş bulmak zor olmayacaktı onun için. Bütün iş çevrelerinden müteşekkil bir mahallesi var ne de olsa; ama mahalle sakini onu hep yanı başında görmek istiyor olmalı ki, onun mahalleden ayrılmasına taraftar değiller. “Eğer farklı bir iş yapmak istesiydim, mahalle çevrem dolayısıyla iyi işlere girerdim; ama ben burada kendi işimin patronuyum” “Fabrikatör olan bile bana sen burda ol diyor. Çünkü bana güvenip çekini, parasını veriyor; bankaya yatır, dövize çevir diye. Bazen ne kadar para verdiğini saymıyor bile.”
         <br/>
         <br/>
         Sabahları işe başlama saati değişken olan Balta’yı akşam sekizden sonra yollarda bulamanız mümkün değil. Evine çekilip dinlenmeyi kural haline getirmiş. Günlük kazancının 50 milyondan aşağı düşmediğini hesaba katarsak, iyi para kazandığını söyleyebiliriz  Ama kolay olmamış onun bu noktaya gelmesi. Kendi sözüyle, para kazanmak için ceremesine de katlanmış yani. Fenerbahçe’nin otuz yıllık taksicisi Coşkun Balta, şimdi tecrübesinin meyvelerini topluyor. Tüm bunları borçlu olduğu bazı prensipleri var. Onun cümleleriyle aktarırsak: “Bir, dürüst olacaksın. İki, paragöz olmayacaksın. Üç, kimsenin karısına kızına bakmayacaksın. Çünkü size mahalleli çocuğunu, kızını, eşini, evrakını emanet ediyor. Bir kez olumsuz bir hareketiniz olursa bu işte tutunamaz gidersiniz...”
         <br/>
         <br/>
         meral.yilmaz@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 9 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12183), [web.archive.org (arşiv bağlantısı)](http://web.archive.org/web/20050301152943/http://www.aksiyon.com.tr:80/yazdir.php?id=12183)
