# Bab-ı Âli'de değil, baba evinde yazıyorlar

*Meral Yılmaz 1997.11.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kimi büyükler hep fiillerin emir kipleriyle konuştu onlarla; kimileri arkadaşça yaklaştı, kimileri de yol gösterip ellerinden tutmaya çalıştı.
  </font>
 </div>
 <div id="newsText">
  <font class="detail-text">
   Ama her ne şekilde olursa olsun bir yerlerde konuşan, yorum yapan hatta iç yolculuklarından bahseden hep büyükler oldu. Onların hayal dünyalarının renklerini, çizgilerini, kahramanlarını hep büyükler belirledi, yazdı ve dinledi. Küçüklerin de söyleyecek çok şeyleri vardı şüphesiz ama henüz çok küçüklerdi. Onlar acele etmemeli, yerlerinden doğrulduklarında yıldızlara uzanabilecekleri anı beklemeli ve büyüklerini dinlemeliydiler.
   <br/>
   <br/>
   Bu bekleme şartını kıran küçükler de yok değildi. Saffan Beceren ve Rukiye Okur için düşlenen gelecek de gökyüzündeki yıldızlar kadar parlak ve cazipti. Ama çok uzak değildi. Üstelik uzanabilmeleri için büyümeyi beklemeleri de gerekmiyordu. Onlar sadece iyi bir çocuk ve akıllı bir öğrenci olmakla yetinmek istemediler. Şimdiden büyüklerin arasına karışıp kendilerinin de söyleyecek birşeyleri olduğunu duyurmaya çalıştılar. Rukiye ve Saffan, Zaman Gazetesi'nin "abcçocuk" sayfasındaki ve Mavi Kuş dergisindeki "köşe"lerinde "kendilerini ifade" imkanı buluyorlar. Hep büyüklerin baktığını gördüğümüz o pencereden yaklaşık bir yıldır bakıyorlar ve gördüklerini anlamada ve dillendirmede yazarçizer dedelerinden, teyzelerinden, amcaları ve halalarından hiç de aşağı kalır yanları yok.
   <br/>
   <br/>
   Yazar, konuşmaktan hoşlanmıyormuş meğer!...
   <br/>
   <br/>
   Saffan ve Rukiye'yi evlerinde ziyaret ettik. Her iki evde de bize kapıyı açan küçük yazarlar oldu. Demeç vermek için sabırsızlanan bir havaları vardı. Saffan biraz rahatsız olmasına rağmen bizimle görüşmeyi ertelemek istememişti. Kendisini iyi hissettiğine, gözlerinin altının da mor olmadığına dair annesini ikna etmeyi başarmıştı. Ama ağzından bir kaç kelime alabilmek için çok dil dökmek zorunda kaldık. Çatır çatır yazan bu minik yazar, konuşmaktan hoşlanmıyormuş meğer!...
   <br/>
   <br/>
   Saffan'ın her pazar "abcçocuk" sayfasında yayınlanan yazılarına bütün konuşmamız boyunca söylediği sayılı kelimeden biri olan 'herşey' konu olabiliyor. Çevresinde olup biten hiç bir şeye kayıtsız kalmak istemiyor. Güncel olayları kaçırmamaya çalışıyor ve araştırmalarını bu yönde yapıyor. Yağmurlar, sel felaketleri, itfaiyeler Saffan için kaçmaması gereken konular. Doğayı çok seviyor ve yaz tatili maceralarını anlatmaya bayılıyor. Bu arada yaramazlıklarını yazmayı da ihmal etmiyor; bahçedeki hortumla arkadaşlarını nasıl ıslattığını mesela. Ayrıca tarihi mekanlara da meraklı. Topkapı Sarayı favorisi. Saffan'ın bir ablası bir de kız kardeşi var. Kendisi misketleriyle oyanmayı çok seviyor, küçük kız kardeşi ise tam da yazılarını yazarken Saffan'la oynamayı. Fotoğraf çektirirken bile Saffan'ın peşini bırakmadı. Saffan'a azminin daimi olmasını diliyoruz. Eğer misketleri kadar konuşmayı da sevse "popüler ve medyatik yazar" olmaması için sebep kalmayacak.
   <br/>
   <br/>
   "Kuşlar nasıl ıslanıyorsa..."
   <br/>
   <br/>
   Rukiye Okur'u "henüz orta ikide olmasına rağmen anlatma ve yazma problemini çözmüş biri" diye nitelendiriyor "abcçocuk" sayfasının Şefi Yusuf Çağlar.
   <br/>
   <br/>
   Deneme tarzında yazıyor ve daha çok kendi duygularına yer vermeyi tercih ediyor. Bu yüzden çevresinde olup bitenlerin hiçbirini misafir etmek istemiyor köşesine. Onun en mühim gündemi yüreğinin kulağına fısıldadıkları. Kendi içindeki Rukiye'den içerü olanı keşfetmesi gerekiyor bir süre. Bunu gerçekleştirdiği oranda bir çok şeyi de başarmış olacağına inanıyor.
   <br/>
   <br/>
   İlkokul üçüncü sınıftan bu yana günlük yazarak başlamış bu işe. Yazdıkları aile bireyleri içinde büyük bir beğeniyle okunuyormuş. Sonradan bu beğeni alışkanlığa dönüşünce günlüğünü iptal etmek zorunda kalmış.
   <br/>
   <br/>
   Rukiye için dönüm noktasını iki yıl önce hazırlık sınıfında ödev için yazdığı ve daha sonra Mavi Kuş dergisine gönderdiği şiiri oluşturuyor. Derginin teşvikiyle yazılara başlamış.
   <br/>
   <br/>
   Doğadan bahsetmeyi de çok seviyor Rukiye. Ağaçlar, kuşlar, ağustos böcekleri yaz tatilleri dışında hep özlemini çektiği kahramanları. Bir de yağmur var kahramanlarının mekanlarını süsleyen. Ondan hiç vazgeçemiyor. 'Kuşlar nasıl ıslanırsa' adını verdiği yazısından aldığımız bölümler onun yağmura olan tutkusunu gösteriyor:
   <br/>
   <br/>
   " .... Vakit gün batımı.. Güneş sevgili dostu denizle ufukta buluşmak üzere. Ay yeni gelen bir misafirin çekingenliğiyle bulutların arasından girip çıkıyor. Kuşlar güneşe son vedalarını yapmakta. İnce bir yağmur göklerden süzülmeye başlıyor. Gün yerini karanlığa bırakırken biraz ağlayacak herhalde.
   <br/>
   <br/>
   Şemsiyem olmadığı için şanslı sayıyorum kendimi. 'Şemsiyenin altına gir istersen, ıslanacaksın'... 'Gerek yok' diyorum babama. Onun var. Eh ne de olsa büyük. Yetişkinler çoğunlukla normal davranmak zorundadır. Bense yağmurdan korunmaya çalışan insanlara aldırmadan bulutlara ve denize bakıyorum. Deniz ne kadar mutlu görünüyor. Yağan her yağmurda damlaları hissetmekten hoşlanıyor olmalı. Tabii o benim gibi balkonlara mahkum değil.
   <br/>
   <br/>
   Ben ıslanıyorum şimdi, çiçekler, sokaklar, kediler, çatılar gibi. Yüreğimse biraz garip. Sanki o da hissediyor damlaları. Sanki deniz nasıl ıslanıyorsa yağmurla öyle ıslanıyor yüreğim. Nasıl ıslanıyorsa kuşlar..."
   <br/>
   <br/>
   Rukiye tavşanları da çok seviyor. Yaz tatillerinde gittiği Bolu'da tavşanları varmış. "Tavşanım ölünce çok ağladım" diyor. Ayrıca orada ağaçlara tırmanmak için bol vakit bulabiliyormuş. Yaylaya çıktıklarında ise ağustos böceklerinin peşine düşüyormuş. 'Şimdi artık büyüdüm gibi' diyor iç geçirerek. Bir daha ağustos böceklerinin peşinden koşamayacağına üzülüyor; "Bu yüzden sevdiğim bir çok şeyin hayaliyle yetinmek zorunda kalacağım."
   <br/>
   <br/>
   "Hissetmem önemli"
   <br/>
   <br/>
   "Geceleri sevmem. Hele gökyüzünde hiç yıldız yoksa çekilmez olur. Hemen uyumak isterim" diyor ama yine de yazılarını yazmak için gecenin sessizliğini bekliyor Rukiye. Tabii ki bu bekleyişte başarılı olabilmesi için uyku kuşunun Kaf Dağı'nın arkasında bir yerlerde bağlı kalması gerekiyor. İlerleyen vakitlerde saatin giderek netleşen tiktaklarından dışardan gelen araçların gürültüsüne kadar duyduğu her ses ona bir sürü soruyla dolu farklı hikayeler çağrıştırmaya başlıyor.
   <br/>
   <br/>
   Araçtakileri düşünüyor sonra: "Nereden gelirler?... Daha yolları çok uzak mı?... Acaba kuşları severler mi?..." Geceyi dinlerken küçücük yüreğine denizin damla damla hüzün akıttığını hissediyor. Herşey yeniden yavaş yavaş sükuta kavuşurken o ne araçların içinde kimlerin olduğunu, ne uzaklardan gelen kuş sesinin neler söylediğini, ne de yağmurun denizin içine damlalarını neden akıttığını öğrenebiliyor. Bu arada uyku kuşu da bağlarından çözülmeye çalışırken saatin tiktaklarının giderek azaldığını hissediyor...
   <br/>
   <br/>
   Rukiye için yazılarını hissederek yazması çok önemli. Bu tarzı seçmesi zaman zaman onun hızlı üretememesine neden olsa da o hislerinin peşini bırakmak istemiyor.
   <br/>
   <br/>
   Her an gülümsemeye hazır bir...
   <br/>
   <br/>
   Rukiye'nin üniversitede okuyan bir ablası ve abisi var. Şu anda ev sadece Rukiye'ye kalmış durumda. Ders çalışması ya da yaramazlık yapması için bol bol oda var. Ama o yaramazlık için okulunun teneffüs saatlerini tercih ediyor. Sınıfta çok uslu ve akıllı bir öğrenci ama hiç bir zaman ideal öğrenci olma telaşı yok. Bu yüzden başkanlık gibi bir sorumluluğu da üstlenmek istemiyor.
   <br/>
   <br/>
   Ne dersiniz, büyükler? Dünyaya acımasız, karamsarlık yüklü, karmakarışık şeyler yazan büyüklerin penceresinden bakmayı bir an için bırakıp, umut yüklü hayallerini yazan küçük yazarları okumayı düşünmez misiniz?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3143-bab-i-%C3%A2lide-degil-baba-evinde-yaziyorlar.html), [web.archive.org (arşiv bağlantısı)](http://web.archive.org/web/20140119111920/http://www.aksiyon.com.tr:80/aksiyon/haber-3143-bab-i-%C3%A2lide-degil-baba-evinde-yaziyorlar.html)
