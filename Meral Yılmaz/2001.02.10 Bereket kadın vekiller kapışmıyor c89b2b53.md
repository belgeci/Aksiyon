# Bereket kadın vekiller kapışmıyor

*Meral Yılmaz 2001.02.10*

<div>
 <p class="spot">
  Meclis'teki tekme tokat kavgalara  eklenen son halka, bayan  vekilleri tekrar hatıra getirdi. Sahi  bizim bayan vekillerimiz dünyadaki  hemcinsleri ve aynı sıraları paylaştığı erkek vekiller gibi niye kavga etmiyorlar? Bazı ülkelerde bayan  siyasiler de kavgalara katılırken  bizde henüz böyle bir olayın yaşanmaması, bayan vekillerin kültür düzeyine mi dayanıyor?
 </p>
 <p class="metin">
 </p>
 <img border="0" src="/web/20010719025928im_/http://www.aksiyon.com.tr/2001/323/resimler/Bereket.jpg"/>
 <p class="metin">
  Milletvekillerinin tekme tokat birbirlerine girmeleri vatandaş nezdinde alışılmış bir tablo. Bir fark hariç: Mecliste kavga eden milletvekilleri şayet bayanlar olsaydı ne olurdu?
 </p>
 <p class="metin">
  Çok sıklıkla olmasa da başka ülkelerde de benzer manzaralara rastlanıyor. Japon meclisinde arka sıralardan kalkıp kürsünün önüne gelen bayan vekilin, kürsüdeki hemcinsini tokatladığını görmüştük. Bu manzara, haber bültenlerimizde hayli geniş yer bulmuştu. Uzak bir tarihe gitmeye de gerek yok aslında. Geçtiğimiz haftalarda İtalyanlar'ın TV5 televizyon kanalında iki kadın vekilin kavgasına şahit olduk. Sözlü atışmalardan sonra hızlarını alamayıp ekranın önünde saç başa girmekte bir mahzur görmemişlerdi.
 </p>
 <p class="metin">
  Kadın erkek eşitliği denilince erkek milletvekilleri gibi yumruk yumruğa ya da saç başa girmeleri kasdedilmiyor elbette.  Ancak, bizim mecliste en son yaşanan ve kavga sonrası ortada boş kovanların gezindiği arbede, milletvekilleriyle ilgili bazı tespitlerin irdelenmesini gerekli kılıyor.
 </p>
 <p class="metin">
  Hangi vekil daha kültürlü
 </p>
 <p class="metin">
  Feminist teorilere göre, kadın vekillerin siyasetteki erkek barajını aşmaları kolay olmamıştı. Kültürel donanımları ve mesleki başarı çizgileri erkek vekillerin çoğundan daha iyiydi. Doğal olarak, ilk Meclise giren kadın vekillerden itibaren seçkinler arasından seçilmiş, "seçkinci" hatta günümüzde "seçkinin de seçkini" tanımlaması yapılan ve kadın politikacıları zaman zaman birbirine düşüren bu ayrımcılığın oluşması kaçınılmaz bir süreçti.
 </p>
 <p class="metin">
  Feminist araştırmacı, yazar ve gazeteci güruhunun genelde hemfikir oldukları bu tespitin ne denli doğru olup olmadığını tartışmaya açmadan önce filmi biraz geriye alıp kadın vekillerin kavgalarına tanık olmayışımızın nedeni kadınların daha kültürlü—eğitimli oluşları mı sorusunu soralım. Bu soruya "evet" yanıtı verirsek, kavgaya karışan erkek vekilleri tam tersi bir tablonun içinde değerlendirme durumu da ortaya çıkmış olacak.
 </p>
 <p class="metin">
  Biz en iyisi, filmi çok daha önceye alıp kadınların ilk seçildikleri dönemlere bakalım. Meclise ilk giren kadın vekillerin mesleki kariyer ve kültür düzeyleri, yabancı dil eğitimleri, sosyal faaliyetleri gibi çeşitli alanları göz önünde bulundurduğumuzda feminist teorilerin ne ölçüde doğru, ya da Meclis kavgalarında kültürel durum ne denli etkili daha net görebiliriz. Gerçi Merve Kavakçı Meclise başörtüsüyle girdiğinde ayağa fırlayıp dışarı çıkması için tempo tutan kadın çoğunluğunu da görmüştük, ama bu tarz ses duyurma ya da tahammülsüzlük yöntemleri henüz kavga tanımlamasına girmediği ve hatta demokratik tepki sayıldığı için bu tablo kapsam dışıdır deyip geçiyoruz.
 </p>
 <p class="metin">
  İlk kadın vekiller öğretmenlerden
 </p>
 <p class="metin">
  Atatürk'ün teşvikiyle ilk kadın vekillerin seçilişinde, köy muhtarından Sorbonne mezunu olanına kadar sembolik de olsa her kesimden kadınların siyasete teşviki amaçlanmış. Ankara'nın Karamehmet Köyü Muhtarı Satı Tırpan 1935'te Meclise girebiliyor ve üstelik seçim öncesi hiç tanınmıyorken. 63 yıl sonrasındaki seçimlerde evlerin popüler Evin Anası Gönül Çil'i listeye almak hiç bir başkanın aklına gelmemişti...
 </p>
 <p class="metin">
  Toplamı 18 olan ilk kadın vekillerden 14'ünün öğretmen ya da kız okullarında müdür olduklarını görüyoruz. Bu kadınların öğretmenliğin yanı sıra dernek ve halkevi kurup yönetebilen, bulundukları muhitlerde tanınan simalar oldukları dikkati çekiyor. Cumhuriyet dönemi göz önünde bulundurulduğunda başta Kız Sanat Okulları olmak üzere kız okulları Batılılaşma sürecinde etkin bir yere sahip. Bu okullardan mezun olanların giyim kuşam ve yaşantılarıyla çevrelerindeki değişimi hızlandırma misyonlarının da bulunduğunu hatırlatalım.
 </p>
 <p class="metin">
  Öğretmen ve müdirelikten gelen bayan vekiller, bir kaç yabancı dile vakıflar. Birinci yabancı dil ise Fransızca. Türk Kadınlar Birliği Başkanlığı'ndan gelenler de var. Onbirinci döneme kadar yarıya yakın bir oranla öğretmenlerin başı çektiği kadın vekil oranında, Arife Necla Tekinel'le avukatların çoğunluğa geçtiği dönem başlıyor. Son seçim öncesine kadar 8 avukat kadın vekil olduğunu görüyoruz. Hukukçuları maliyeci, işletme, tıp ve iktisatçılar takip ediyor. İlk gazeteci vekil olarak 9. dönemde Nazlı Tlabar dikkati çekerken, erkek vekiller arasında özellikle ilk dönemlerde gazete sahibi ve baş yazarlardan müteşekkil 15'in üstünde gazeteci grubu dikkat çekiyor.
 </p>
 <p class="metin">
  Son seçimlerde DSP'nin iki vekili dersane öğretmeni ve müdür muavini Ayfer Yılmaz ile İngilizce öğretmeni Güler Aslan ilk Meclisteki öğretmenleri hatırlatsa da adayların çoğunun mesleki kariyer çizgisi oldukça kabarık. Fazilet Partisi'nin Uluslararası İlişkiler, Dünya Bankası Kalkındırma Uzmanı gibi bir çok titri bulunan adayı Doç. Dr. Oya Akgönenç, DSP'nin politik aileden gelen ve henüz 33 yaşına rağmen Başbakan danışmanı olan Harvard Üniversitesi Ekonomi Bölümü mezunu Tayyibe Gülek gibi isimleri görebiliyoruz.
 </p>
 <p class="metin">
  Milletvekilleri dinlemeyi bilmiyor
 </p>
 <p class="metin">
  Peki bayan milletvekilleri Meclis'te yaşanan kavgaları nasıl yorumluyorlar? DYP'li  Serbest Avukat Milletvekili Sevgi Esen, Mecliste kavga etme geleneğinin geri kalmış üçüncü dünya ülkelerine özgü bir davranış olduğunu düşünüyor. Fikirleri ifade etme özgürlüğünün başta milletvekilleri olmak üzere sadece sözde kaldığına, bir çok milletvekilinin farklılığa tahammülü olmadığına dikkat çeken Esen'e göre Merve Kavakçı olayında gösterilen tepkiler de yanlıştı. Esen'in meslektaşlarını eleştirisi dikkate değer:
 </p>
 <p class="metin">
  "Dinlemeyi bilmeleri, kendi iç dünyalarını çalıştırmaları lazım. Vatandaşlar Meclis kavgalarına ciddi bir şekilde tepkili. İlkokullarda bile onaylamadığımız davranışlar bunlar. Meseleye katılmıyorsanız daha demokratik yöntem deneyebilirsiniz. Müessif fiile varıncaya kadar yumruk oynatmanın hiç bir gereği yok"...  DYP'li  Esen'e göre,  kavga ortamlarında kadın ya da erkek faktörü bağlayıcı bir neden değil ve kavgacı tavır doğrudan kişisel kültürle ilgili.
 </p>
 <p class="metin">
  O halde Meclisin kültür atlası ne durumda? Meclise bakılırsa kamu yönetimi mezunları 73 kişiyle önde. 63 öğretim üyesi, 51 özel sektör yöneticisi, 43 doktordan sonra eczacı, gazeteci—yazar ve mühendis grubunun da üstündeki çoğunluk çiftçilerde. Sayıları 30. Meclis'te ilkokul mezunu 6 vekil bulunuyor. Ortaokul 9, lise mezunu sayısı 35. Yüksek öğrenim görmüş olanlar tüm diğer kategorilerin önünde gittiğine göre ve üstelik son olaylı kavgada ismi ön plana çıkan dört kişiden ikisinin lise, ikisinin üniversite mezunu olduğunu gözönünde bulundurursak öğrenim durumunun davranışlarda etkili olduğu söylenebilir mi?
 </p>
 <br/>
 <center>
  <a class="anaorta" href="http://web.archive.org/web/20010719025928/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/politika/1.htm), [web.archive.org (arşiv bağlantısı)](http://web.archive.org/web/20010719025928/http://www.aksiyon.com.tr:80/2001/323/politika/1.htm)
