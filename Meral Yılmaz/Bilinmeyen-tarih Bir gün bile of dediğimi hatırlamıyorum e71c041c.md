# “Bir gün bile “of” dediğimi hatırlamıyorum”

*Meral Yılmaz Bilinmeyen-tarih*

<div>
 <p>
  <font>
   Edebiyat dersindeki başarısından dolayı lise yıllarında arkadaşlarının “Mef’ûlü” dedikleri Orhan Okay’la liseden arkadaş olan Mübeccel (İnce) Okay, Fransız Filolojisi mezunu.
   <br>
    Eşi Orhan Okay’la Atatürk Üniversitesi’ndeki görevleri nedeniyle otuzaltı yıl Erzurum’da kalan Mübeccel Okay, yüzlerce öğrenci yetiştiren emekli bir Fransızca okutmanı
    <br>
     <br/>
     <br/>
     İki hafta önce yayınladığımız bu haber, elimizde olmayan teknik bir sebeple, yanlış resimle birlikte yayınlandı. Değerli okurlarımızdan ve Mübeccel Okay’dan özür dileyerek haberi yeniden yayınlıyoruz:
     <br>
      <br>
       Vefa Lisesi’ne ilk kez kız öğrenci kaydının yapıldığı yıllar... Cumhuriyet Kız Lisesi kapatılınca Vefa Lisesi’ne kayıt olan öğrencilerden biri de Mübeccel İnce’dir. Sınıfın ön sıralarında oturan Mübeccel İnce, edebiyat dersinde sınıftaki öğrencilerin çoğu gibi vezinleri bulmakta zorluk çeker. O ve sınıf arkadaşları şiirin veznini bulmaya çalışırken her seferinde arka sıralardan bir erkek öğrencinin tahtaya yazılan bütün mısraların vezinlerini hatasız bir şekilde okuyor olması onu ve arkadaşlarını hayrete düşürür: Mef’ûlü mefâilü...
       <br>
        <br>
         Normal zamanlarda pek duyulmayan o sesin sahibi edebiyattaki yeteneği o yıllarda farkedilen usta edebiyatçı Prof. Dr. Orhan Okay’dan başkası değildir. Sınıf arkadaşlarının “Mef’ûlü” dedikleri Orhan Okay o yıl liseyi bitirdikten sonra İstanbul Üniversitesi Türkoloji bölümüne girer.
         <br/>
         <br/>
         Mübeccel İnce ise yıl sonundaki bir dizi sınavı geçtiği halde olgunluk sınavında takılır. Bu dönemde lise mezunu olabilmek için yıl sonunda sınıf geçme, bitirme ve olgunluk adı altında üç sınava tabi tutulmaktadır öğrenciler. Aynı dönemde tüberküloz olur, sanatoryumda yatar. Liseyi bitirip ardından da İstanbul Üniversitesi Fransız Filolojisine girdiğinde aradan iki yıl geçmiştir. Ve yıl 1952...
         <br/>
         <br/>
         Mübeccel Hanım İstanbul Üniversitesi’nde okumaya başladığı yıllarda Edebiyat Fakültesi’ndeki Vefa Lisesi’nden gelen diğer arkadaşlarıyla da görüşmektedir. Bu gruptan olan Orhan Okay okulunu bitirip Artvin’e öğretmen olarak atanır. Ancak, Artvin’e gitmeden önce Mübeccel Hanım’a kendisiyle ilgili hislerinin arkadaşlıktan daha öte olduğunu açıklamıştır.
         <br/>
         <br/>
         Yıllar sonra Orhan Okay’ın kaleme aldığı Silik Fotoğraflar adlı kitabının eşine hediye ettiği nüshasına el yazısıyla düştüğü notta “42 yıllık veya bana göre 52 yıllık güzel hatıralarla yüklü 70 yaşımızı ve beraber kurup büyüttüğümüz ailemizin ortak meyvesi” şeklindeki ithafından da Hoca’nın geçmiş on yıla olan ince vurgusunu anlayabilmek mümkün.
         <br/>
         <br/>
         Basma perdeli oda
         <br/>
         <br/>
         1957’de nişanlanırlar ve Orhan Okay Merzifon Astsubay Okulu’nda yedek subay olarak askerliğini yaptıktan sonra Diyarbakır Lisesi’nde edebiyat öğretmeni olarak göreve başlar.
         <br/>
         <br/>
         Bu arada Mübeccel Hanım, Fransız Filolojisinde mezuniyet tezini hazırlamaktadır. İki yıl nişanlı kaldıktan sonra 1959’da Orhan Okay’la evlenir. Orhan Okay Atatürk Üniversitesi Edebiyat Fakültesinde yeni Türk edebiyatı asitanlığını kazandığı zaman hayatlarının en güzel 36 yılını yaşayacakları Erzurum’a yerleşirler.
         <br/>
         <br/>
         Mübeccel Hanım Erzurum’a giderken beraberinde eşya götürmemiştir; çünkü, üniversite lojman olarak bir otel kiralamış ve her asistana ev olarak birer oda tahsis etmiştir. Bu tek odadan ibaret olan ilk evlerinde basma perdeler, ot yastıklar, çerçeveli resim ve kitaplık sahip oldukları önemli eşyalarıdır.
         <br/>
         <br/>
         Kısa bir süre sonra Orhan Bey’in araştırmaları dolayısıyla gittikleri Fransa’da çeşitli kurslara devam eden Mübeccel Hanım, Türkiye’ye dönüşte son sınıfta bıraktığı okulunu bitirir ve böylece mezuniyetini görmeyi çok arzu eden annesinin isteğini de yerine getirmiş olur.
         <br/>
         <br/>
         Erzurum’da Atatürk Üniversitesi Eğitim Fakültesi’nde Fransızca okutmanı olarak 28 yıl görev yapan Mübeccel Hanım’ın eşi Orhan Okay da aynı üniversitenin hocalarındandır. Çalışma hayatının tümünü Erzurum’da tamamlayan Mübeccel Hanım, Fuad ve Cüneyd adındaki iki oğlunu da burada büyütür. Evde neşeli ve müşfik bir anne, üniversitede öğrencilere “evladım” diye hitap eden muhabbet dolu bir hoca olarak tanınır.
         <br/>
         <br/>
         “Eşimin sakin mizacı
         <br/>
         <br/>
         bana en büyük yardım oldu”
         <br/>
         <br/>
         Okulda olduğu zamanlarda aklı hiçbir zaman evde ve çocuklarında kalmaz Mübeccel Okay’ın. Evdeki yardımcılardan ve çocukların bakıcılarından yana kendisini şanslı hisseder. Küçük oğlunun bakıcısı Makbule Hanım’dan bugün bile sevgi dolu sözlerle bahseder.
         <br/>
         <br/>
         Üniversitedeki çalışma hayatı boyunca hem mutlu bir evlilik yaşayan hem de idealist ve başarılı öğrenciler yetiştiren azimli bir hocadır Mübeccel Okay. “Bir gün bile ‘of’ dediğimi hatırlamıyorum” diyor o günlerden bahsederken. Eşinin sakin mizaca sahip olması, Mübeccel Hanım’ın hem çalışma hayatında hem de ev yaşantısında kendisini mutlu hissetmesinde önemli bir unsur olmuştur.
         <br/>
         <br/>
         “Eşimin bana en büyük yardımı sükûneti ve olgunluğu oldu. İki ayağımı bir pabuca sokmadı hiçbir zaman. Sıkıntılı anlarımızı beraber bölüştük. Bir köşede oturup çayını, kahvesini ayağına isteyen bir karaktere sahip değildi. Bana zorluk çıkarmadı. Yemekleri hiç bir zaman sorun etmedi. Aç kaldığımız da olmadı. Güle oynaya yemeğimizi yer, çalışmamıza veya sohbetlerimize başlardık” şeklinde özetlediği evliliğinde eşinin desteğini ayrı bir değerde tutuyor. Kendisinin eşine desteği ise farklı yönlerde olmuş. Doçent olduktan sonra vaktinin çoğunu kitaplarıyla ve çalışma odasında geçiren eşi Orhan Okay’ın huzurlu bir şekilde çalışması için türlü özveri ve inceliklerde bulunmaya özen göstermiş. “Eşim çalışırken onu rahatsız etmemeye gayret ederdik. Kendisi de çocuk seslerini problem yapmazdı. Çocuklarımız da bizi üzmedi. Kitap merakını her zaman destekledim. Ne güzel şeylere para yatırıyorsun derdim. Erzurum’dayken yatak odamız bile kitap doluydu. Şimdiki evimizin üst katı tamamen ona ait. Merdivenlerde bile kitaplar var. Üçüncü kat için Orhan’ın imparatorluğu diyorum...”
         <br/>
         <br/>
         Öğrencileri için özel bir defter tutmuş
         <br/>
         <br/>
         Türkiye’nin dört bir yerinde “çocuklarım” diye bahsettiği öğrencileri var Mübeccel Hanım’ın. Bu defterde her ders yılının başında yeni gelen öğrencilerin numara sırasına göre resimleri, mezun oldukları lise, Fransızcadan aldıkları not ve üniversiteye girerken Fransızca bölümünün kaçıncı tercihleri olduğu yazılı. Bu tercihlerde Fransızcayı son sıralarda gösteren öğrencilerden pek çoğunun staj dersinde ve mezuniyette fevkalade başarılı birer Fransızca öğretmeni adayı olmaları Mübeccel Hanım’ı ziyadesiyle memmun etmiş. Bu defterleri karıştırırken hocalık yıllarını yeniden yaşar gibi mütebessim yüz ifadesini görebiliyorsunuz.
         <br/>
         <br/>
         Bu denli öğretme aşkı olan biri yeniden dünyaya gelse yine bu mesleği seçmekte tereddüt etmezdi. Kendisinin tercihi de böyle ancak her bakımdan eski öğrencilerinin kalitesini taşıması şartıyla. Derse alâka, saygı, sevgi ve öğretmen olmayı istemeleri gerektiği görüşünde. Gençleri çok seviyor ama şimdiki gençlerin samimiyet ve duygularını ifade ediş tarzları ona yabancı geliyor. O anne ve babasına “siz” diye hitap etmiş, çocuklarını da böyle bir çizgide yetiştirmiş. “Siz” diye hitap etme şeklinin samimiyete engel olduğunu düşünmüyor.
         <br/>
         <br/>
         Üniversitede hocalık yaparken aynı zamanda öğrencilere bugünkü öğretmenlik öncesi formasyon derslerinde öğretilen bilgileri andıran metodoloji dersi de verir. Ancak idealist bir öğretmenin göze alabileceği tamamen kişisel olan bu çalışmasında mezun ettiği öğrencilerinin daha başarılı bir öğretmen olmaları adına fakültedeki metodoloji hocası Madame Buck’un Fransızca metodoloji kitabını Türkçeye çevirerek öğrencilere aktarır.
         <br/>
         <br/>
         Öğretmen olarak kürsüye çıkacak olan öğrencilere önerileri, geçmişteki öğretmen imajını yeniden hafızalarımızda canlı tutacak nitelikte. Öğretmen saçı, etek boyunun dizden aşağıda olması, sade takı, duruş, hitabet, vs... Erkek öğrencilere de dikkat çekmeyecek bir öğretmen kıyafeti giymelerini tavsiye eder.
         <br/>
         <br/>
         Üniversitede derse başladığı ilk gün tahtaya çıkardığı öğrencisini ismiyle birlikte hatırlıyor ve unutması da düşünülemez. Bu uzun boylu çocuğun adı Behçet’tir. Daima hatırlanacak olmasının gizemi ise Mübeccel Hanım’a ilk kez o büyülü kelimeyle yani “hocam” diye hitap etmiş olması. O anın sevincini bir kaç ay önce yine yaşamış. Senelerdir görmediği bir öğrencisini telefonla aradığında öğrencinin şaşkınlık ve sevinçle karışık “hocam” hitabı Mübeccel Hanım’ın yüreğini yeniden titretmiş.
         <br/>
         <br/>
         Emekli olduğu fakülteden öğretmenler gününe davet edilerek Dekan Prof. Dr. Mansur Harmandar’ın kendisine plaket vermesi Mübeccel Hanım’ın ömrü boyunca unutamayacağı ince bir davranış olmuş.
         <br/>
         <br/>
         Talebelerinin kulağına küpe niteliğinde tüyolar dağıtan bir öğretmenin kendi çocuklarına tavsiyeleri olmaz mı?... Haram yemeyin, herkese hakkını tam verin. Talebenin karşısında çok sabırlı olun ve anlattıklarınızı mutlaka bir kere daha tekrarlayın. Çünkü çocukları Fuat ve Cüneyt Okay da anne ve babaları gibi tercihlerini üniversitede kalmaktan yana koymuşlar.
         <br/>
         <br/>
         Florina’nın veznedarı
         <br/>
         <br/>
         Eşiyle aynı yaşta olan ve arkadaş gibi bir evlilik süren Mübeccel Hanım’ın anne tarafı Rumeli’ye dayanıyor. Florina’nın veznedarı olan dedesi harp patlak verince kendi denetimi altında olan altın paraları belindeki kuşağın içine doldurup İstanbul’a kadar ulaştırmayı görev bilir. İstanbul’a geldiğinde beline doladığı kuşak içindeki altınların ağırlığından kaburga kemikleri incinmiştir. Altınları teslim ederken kendisine Rumeli elden gitmesine rağmen devletin malı olan paraları getirip bugünkü İstanbul Üniversitesi’nin merkez binasının bulunduğu Harbiye Nezareti’ne teslim eden üçüncü kişi olduğu söylenir.
         <br/>
         <br/>
         İstanbul’a yerleşen aile Üsküdar’da yaşanan Ahmediye yangınından da fazlasıyla etkilenir. Mübeccel Hanım’ın annesi Hidayet Hanım’ın altın tellerle işlenen saf ipek bürümcük işlemeleri ve bir çok nadide el işlerinin bulunduğu çeyizin büyük bir bölümü yangında kaybolur. Geriye kalanları ise Mübeccel Hanım itina ile saklıyor. Salonda camlı çerçeve içine almış olduğu bu “çevre”ler Mübeccel Hanım için büyük öneme sahip.
         <br/>
         <br/>
         Mis gibi helva kokusu
         <br/>
         <br/>
         Asker olan babasının görevi dolayısıyla ilkokulun ilk yıllarını Kars’ta okur. Atatürk’ün vefatında ilkokul birinci sınıftadır. Kars’taki karlı günler çocukluk anılarında farklı bir yere sahip. Okula kızakla gider. Üşümesin diye kat kat giydirilir. Akşamları okul dönüşü kurtların cirit attığı ıssız yollardan geçilir. Biri fener tutan ikisi silahlı olmak üzere üç asker eşliğinde eve döner. Evlerde ısınma şekli Rus yapımı olan “pec” adındaki duvara monte edilen kalorifer gibi ısı veren bir tür soba yoluyladır.
         <br/>
         <br/>
         Kars’tan sonra tekrar İstanbul’a taşınan aile kısa bir süre Hadımköy’de kaldıktan sonra Mübeccel Hanım ve ablasının okulu için anneyle birlikte Mübeccel Hanım’ın genç kızlık anılarıyla yüklü Fatih Malta’daki evlerine yerleşirler. Babası ise görevi nedeniyle ancak hafta sonları yanlarına gelmektedir. Babası kızları ve eşi evde yokken helva kavurup saklayan ve çocuklarının onları bulması için evde heyecanlı anlar yaşatmayı seven bir babadır.
         <br/>
         <br/>
         Annesi Hidayet Hanım göç dolayısıyla tahsilini tamamlayamadığı için her iki kızının da tahsillerini tamamlamasını ister. Ablası Muazzez Hanım, Fen Fakültesi’nden mezun emekli matematik öğretmenidir. Kızlarının eski usule göre gelin olmasını isteyen Hidayet Hanım her iki kızını da Kapalıçarşı’dan kiralanan “taç kaldırmak” denilen elmas taşlı taçla ve bu tacın her iki yanından sarkan uzun teller ve uzun duvakla gelin eder. “Biz tam bir gelin olduk” diye niteliyor bu durumu Mübeccel Okay.
         <br/>
         <br/>
         Hamur işlerinde maharetli bir Rumeli kadını olan annesinin yaptığı pırasa böreğini, kırk yufkadan ev baklavasını, şekerpare ve etli soğan pidesi dedikleri kıymalı böreği hiç unutamıyor ve özlüyor.
         <br/>
         <br/>
         İnsanlara yardımcı olmayı, sohbeti seven hareketli bir yapısı, kürsüde öğrencilerine ders anlatır gibi tane tane ve vurgulu bir konuşma üslûbu var Mübeccel Hanım’ın. Hoş sohbeti ve iç neşesiyle size pek çok şey anlatabilir ve saatlerin farkında olmazsınız.
         <br/>
         <br/>
         Emekliliğinden bu yana Leven’teki evinde oturan Mübeccel Hanım, günlerini daha çok ev içinde oturarak penceresinde kumruları ve serçeleri besleyerek, arka bahçedeki tavukları seyrederek ve hatırat okuyarak geçiriyor. Misafirlerine kendi pişirdiği keklerden ikram etmeyi ve servis yapmayı da seviyor.
         <br/>
         <br/>
         E—Posta: meral.yilmaz@aksiyon.com.tr
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 12 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11893), [web.archive.org (arşiv bağlantısı)](http://web.archive.org/web/20050227214631/http://www.aksiyon.com.tr:80/yazdir.php?id=11893)
