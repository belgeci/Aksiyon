# Korsanları ham yapacaklar

*Meral Yılmaz 2004.02.23*

<div>
 <p>
  <font>
   Müzik piyasasında umutlu bir bekleyiş var. Korsanla ilgili yasa tasarısı ihtiyaca cevap verir nitelikte düzenlenirse müzik piyasası ve diğer alanlardaki tasarımcılar rahat bir nefes alacak; bugüne kadar köşe kapmaca oynadıkları korsanları büyük bir zevkle köşeye sıkıştırma kozuna sahip olacak. Fikir ve sanat eserlerini korumaya yönelik düzenlemeler geçtiğimiz hafta Milli Eğitim Bakanlığı komisyonundan geçti, bugünlerde de Meclis Genel Kurulu"na intikal edecek.
   <br/>
   <br/>
   5846 sayılı yasada yapılacak olan değişikliklerde daha çok korsanla mücadele bölümleri ele alınıyor. Aynı kanun maddesinin içerdiği endüstriyel tasarım, patent, model ve moda tasarımları gibi alanlarda şimdilik gündeme gelmiş bir düzenleme yok. Her türlü tasarım alanlarını içeren yasal düzenlemelere dair hukuksal mücadele ise bizim ülkemizde henüz çok yeni ve bu alan özel bir uzmanlık gerektirdiği için üzerinde derinlemesine araştırma yapmış hukukçu bulmak zor. Konuyla ilgili mahkemelerde bilirkişi olarak görevlendirilen hakimler dahi ilgili mevzuattan habersiz olabiliyor.
   <br>
    <br>
     Gerek ilim ve sanat eserleri gibi tescile tabi olmayan, gerekse moda tasarımları gibi tescil istenen alanlarda taklitçilik ülkemizde had safhaya ulaşmış bulunuyor. İşin trajik boyutu ise bazı firmaların yasal boşluklardan faydalanarak yıllardır bilinen modelleri kendi tasarımı gibi gösterip tescil hakkını almaları ve rakiplerinin ocağına incir ağacı dikmeleri.
     <br>
      <br>
       Kaldı ki, ülkemizde 1995"ten beri sürekli yenilenen bir fikir ve sanayi mülkiyeti yasası var. Şimdilerde bu yasa üzerinde artık son noktanın konulacağı sanılıyor. Şirketler, tasarımcılar ve müzik camiası bu kez yasaların kendilerini kollayacağına inanıyor. Merdiven altı korsan müzik yapanlara karşı yıllardır mücadele vermesine rağmen arpa boyu yol alamayan sanatçılar bu hafta Meclis"e gelecek olan tasarıyı uzun bir süredir bekliyor ve öneriler sunuyorlardı. Hatta bazıları Ankara"ya gitti ve Başbakan Erdoğan"a yaşadıkları mağduriyeti canlı canlı anlattı. Yılmaz Erdoğan, Sinan Çetin gibi isimlerin yer aldığı grup, korsanın artık biteceğine dair umutlu. Dayandıkları hukuki düzenleme ise belediye gelirlerine dair müeyyideleri öngören ilgili kanunun 1. ve 2. maddeleri. Buna göre, belediyeler hiçbir işportaya müsaade etmeyecek. Korsan yayınları bulunduranlar hem hapis hem de para cezasına çarptırılacak...
       <br>
        <br>
         37 yılın sanatçısı olan Orhan Gencebay bu alandaki düzenlemelerin korsan müziği bitireceğine inanıyor ancak tasarıdaki hak sahipliği yasasına ilişkin düzenlemelerin daha derli toplu ele alınması gerektiğini belirtiyor. Her ne kadar şimdiki yasal düzenlemeler yüz güldürecek nitelikte olsa da konu hakkında derinlemesine bilgi sahibi olan teknik kadro eksikliğinden dolayı yasanın yine birtakım aksaklıklarla çıkacağı belirtiliyor. Mevcut tasarı hakkında kurul tarafından görüş beyan etmesi istenen Doç. Dr. Avukat Cahit Suluk, birtakım yol haritaları çizmiş ancak yine de son durumdan memnun değil. Tasarım hukuku alanındaki uzmanlığı ile bilinen Av. Suluk, konuyu A"dan Z"ye dünyadaki uygulama şekilleri ve uluslararası ticaret açısından kapsamlı olarak bilen ender kişilerden. Bu alanda derli toplu bir araştırma yapıp 3 cilt kitap yazan tek kişi. Suluk"un kitabı uzun bir araştırmanın sonucu ortaya çıkmış olsa da henüz çok yeni ve bu piyasanın mağdurları tarafından bilinmiyor.
         <br/>
         <br/>
         "Hakimler cezayı ağır buluyordu"
         <br/>
         <br/>
         Sadece müzik piyasası tarafından korsanlara karşı açılmış bin küsur dava var. Ancak sonuç alana rastlanmıyor. Şahin Özer Prodüksiyon ve Müzik şirketi yıllar sonunda bir davayı kazanmış ama bu kez de ortada suçluyu bulamamış.
         <br/>
         <br/>
         Tarkan"ın menajerliğini yapan HİT Prodüksiyon da benzer serzenişler içinde; Tarkan"ın korsanla ilgili mücadelede bütün yasal yolları denediğini ve sonuç alamadığını söylüyor. Sanatçı ve tasarımcılar sonuç alamadıkları için pes etmiş durumda. Mevcut yasanın ağır cezalar içerdiğine, bu yüzden uygulama alanı bulamadığına dair görüşler öne sürülüyor. Kamuoyunun da bu konuya yeteri kadar ilgi göstermediği bir gerçek. Değiştirilmeye çalışılan yasaya göre, korsancılara 4 yıla varan hapis ve 150 milyara varan para cezası getiriliyordu. Şimdiki tasarıda ise, 3 ay ila 2 yıla kadar hapis; 10 milyar ila 50 milyar arası para cezası getiriliyor. Tasarının yeni şekline göre önceki hapis cezası süresinin yarıya indirildiği görülüyor ancak bunun da uygulama alanı bulamayacağı şeklinde yorumlar var. Önümüzdeki hafta Meclis gündemine gelecek olan tasarının sorunlu görülen ve şimdiden eleştirilen önemli bir maddesi ise, hapis cezasının gerektiğinde paraya çevrilebileceği. Bu yaklaşımın olayın yine askıya alınmasını kolaylaştıracağı sanılıyor.
         <br/>
         <br/>
         Av. Cahit Suluk, korsancılıkla ilgili yüzlerce mahkeme kararını inceleme fırsatı bulmuş. Suluk"un konuya dair 100 ayrı yargı kararına bakarak bu yasanın uygulanabilmesi yönünde edindiği kanaatleri şu şekilde: Her türlü fikir ve sanat eserlerini kapsayan hırsızlık suçuna karşı etkin ceza uygulaması getirilmeli. Cezanın çok olması olayı bitirmiyor, en etkili uygulama hapis şartı olmalı ve paraya çevrilmemeli. Suluk da şimdiye kadar bu alanda bir arpa boyu yol alamayışımızı cezaların yüksek oluşuna bağlıyor. "Hırsızlık suçu karşısında belirlenen ceza ortalama 3 ay. Korsan kapsamındaki hırsızlığa karşı ise, 2 yıla varan hapis ve 150 milyara kadar para cezası öngörülüyor. Her iki hırsızlık suçunu kıyaslayan hakimlere aradaki bu uçurum mantıksız geliyor ve uygulamada sıkıntı yaşanıyor" diyor. Aynı zamanda İLESAM"ın başkanlığını yürüten Av. Suluk, önerisini bakanlığa daha önce sunmuş. Yargı kanalları ile birlikte çalışacak olan polis ve zabıta koordinasyonuyla bu sorunun biteceğine inanıyor.
         <br/>
         <br/>
         Kimse hakkını alamıyor
         <br/>
         <br/>
         Tekstil, endüstri, ilaç ve biyolojik araştırmalar alanındaki tasarımların tescile tabi tutulması hem iyi hem de sakıncalı sonuçlar doğuruyor. Özgün tasarım ve buluşların korunmasına yönelik yasal düzenlemelerin de bir an önce gündeme gelmesi isteniyor. Firmalar oldukça dertli. Herhangi bir firma belki de yıllardır bilinen bir modeli kendi tasarımı diye tescil ettirebiliyor. Çünkü başvurusu neticesinde inceleme yapılacak diye bir yasal gereklilik söz konusu değil. Sadece aynı alanda çalışan firmalardan itiraz gelirse inceleme yapılıyor. Tescil hakkı kazanan firma, elde ettiği bu hakkı öne sürerek rakip firmayı bitirebiliyor. Patent bültenlerinde yer alan tasarımların yüzde 90"a yakını gerçekte firmalara ait değil.
         <br/>
         <br/>
         Şirketler sadece birbirlerini mağdur etmekle kalmıyor. Farklı tasarım ihtiyacı nedeniyle moda tasarımcılarını da zor durumda bırakıyor. Bazıları kendileriyle çalışanların haklarına riayet etmiyor bazıları ise daha kurnaz çıkıp iş başvurularında olayı ticarete döküyor. Bir süre önce dizaynır arayan LCW firması, iş başvurusunda stilist ve modacılara ilginç bir öneri getirmişti. Tasarımcılardan koleksiyon hazırlamasını istedi. Gerekçeleri ise, firmanın tarzına uyumlu olup olmadıklarını anlayabilmekti. İşe alınmasalar da koleksiyonların parasını ödeyeceklerini söylediler. Bu teklifi alanlardan biri de Moda Tasarımcısı Serap Cebeci"ydi. Bir hafta içinde bir koleksiyon hazırlayıp firmaya teslim etti. Aradan geçen süre zarfında karşı taraftan hiç bir ses çıkmayınca hiç değilse koleksiyonu hakkında görüş bildirilmesi ve ücretin ödenmesini talep etmek için yetkililerle defalarca görüşmek istedi ancak telefonlarına çıkan bir yetkili olmadı...
         <br/>
         <br/>
         Tasarım dünyası bir yandan göz kamaştırmaya devam ederken bir yandan da bizzat kendi sanatçısını bir çırpıda harcayıp kurban vermeye devam ediyor. Camiada güvensizlik had safhada. Firmalar birbirlerine "potansiyel aşırıcı" gözüyle bakıyor. Tasarımcılar ise kendi çizgilerini köşe bucak saklamak durumunda kalıyor. Müzik piyasasının durumu ise korsanların inisiyatifine kalmış durumda. Haliyle yasal düzenlemelere tüm camia bir süredir pür dikkat kesildi. Her halükârda sorunun bu yıl biteceğine inanılıyor.
         <br/>
         <br/>
         <br/>
         ORHAN GENCEBAY: 32 YILDIR UĞRAŞIYORUM
         <br/>
         <br/>
         37 yıldır tanınan bir sanatçıyım, 32 yıldan beri korsanla mücadele ediyorum. 37 albüm yaptım. Şimdi bütün müzikler MP3"lere sığdırılıyor. Sanatçının emeğine yazık değil mi? Benim 37 yıllık emeğim var. Hükümet konuyu çözmeye çalışıyor. Başbakan önceki dönemlere oranla görülmedik bir vurgu yaptı. AB uyum yasası çerçevesinde bu konunun çözülmesi öngörülüyor.
         <br/>
         <br/>
         Patent ve telif haklarını korumayan ülkeler en geri kalmış ülkeler kategorisinde yer alıyor. Bu haklara en çok önemi ise gelişmiş ülkeler veriyor. Hem kendi insanı para kazanıyor hem de ülkesine büyük paralar kazandırıyor. Bizde ürünler kollanmadığı için ne üretimimiz var, ne de markamız. Sanatçımız korkunç bir haksızlığa maruz kalıyor. Çabaları sonuçsuz kalınca Allah kahretsin diyor ve mücadeleden vazgeçiyor.
         <br/>
         <br/>
         Biz korsan mücadelesini MÜYAP, MESAM gibi meslek birliklerine de taşıdık. 4 yıl önce, korsanla mücadele için camiadaki herkesi toplayarak firma kurduk. Başkanlığını ben yürüttüm. Şimdi MÜYAP bu mücadeleyi sürdürüyor.
         <br/>
         <br/>
         Müzik camiasında korsana yönelik binin üzerinde açılmış dava var. Çok nadir olarak mahkemeden sonuç alındı. Fikir ve mülkiyet hakları yeni bir alan ve bilinmiyor. Hakimler konuya bakmıyor. Tasarının ikinci maddesiyle işportacıya göz açtırılmayacak. Kayıt dışı ekonominin önüne geçme amaçlı bir çalışma bu. Belediye ve polis işbirliği yapacak. Bu uygulama korsan satışlara da imkan tanımayacak.
         <br/>
         <br/>
         Tasarıda, telif haklarının korunmasıyla ilgili maddelerin pekiştirilmesi gerekiyor. Sanatçının en büyük kozu izin vermektir. İzni olmadan hiçbir eserle ilgili çalışma yapılamaz.
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2197 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11190), [web.archive.org (arşiv bağlantısı)](http://web.archive.org/web/20051227222248/http://www.aksiyon.com.tr:80/yazdir.php?id=11190)
