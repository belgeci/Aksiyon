# Başlar oyayla taçlanırmış...

*Meral Yılmaz 2000.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çiçek motifleri sadece yemenilerin kenarlarını değil saçları da süslemiş uzun bir dönem. Kır çiçeği, bahçe çiçeği ve herhangi bir güzel bitkiyi  şekli ve rengiyle giysi ve baş süslemelerine aynen nakşetmiş insanımız.
  </font>
 </div>
 <div id="newsText">
  <font class="detail-text">
   Entariler, üç etekler, kaftanlar, tülbentler ve nihayet başörtüsü içine ya da üstüne takılan taç şeklindeki başlıklar da yer yer çiçek oyalarıyla bazen mücevher ve sıra sıra dizilmiş altın liralarla süslenmiş. Sadece kadınlara özgü bir süslenme şekli olarak da yer almıyor başlıklar, erkekler de rengarenk oyalarla süslü başlıklar takabiliyor. Hatta bir karanfil de iliştirebiliyor Egeli bir delikanlı başlığındaki oyaların arasına, bir sevdiği olduğunu ilan etmek için. Zaman 1940'ları aşmamış henüz.
   <br/>
   <br/>
   Bazı yörelerde "hotoz" ya da "tepelik" adı verilen bu başlıklar oyalı tülbentlerle, işlemelerle ve madeni takılarla oluşturulur çoğu kez. Varlıklı ailelerde mücevherler de iliştirilir başlıklara. Bazı yörelerde mevsim çiçeklerine göre her mevsimin farklı rengi ve bezeniş şekillerinin yansıdığı görülür. Sümbül zamanı sümbül oyası ve renkleri görülür örtülerde, gül zamanı gül renkleri, leylak zamanı leylağın birbirinden güzel tonları... İpeği ve krepleriyle ünlü Bursa bu tarz baş süslemelerinin en güzel örneğini taşımış yıllarca.
   <br/>
   <br/>
   40'lardan
   <br/>
   <br/>
   sonra unutuldu
   <br/>
   <br/>
   Başlıkların hazırlanış biçimlerinde olduğu gibi kullanılan oyalara da özel bir dil vermiş insanımız. Üzerine işlenen çiçeğin rengiyle, güzelliğiyle aşkını, müjdesini, derdini duyurmaya çalışmış. Milattan önce 8. yüzyıla kadar uzandığı varsayılan bir gelenek bu dışavurum. Ovidius'un narcisse serüveninde belirttiği gibi sarı nergis işlenen başlıklar ümitsiz aşkı ifade eder. Erkeği gurbete gitmiş olan kadın başlığına yaban gülü işler. Mutsuz gelinler biber oyalarıyla süslerler başlıklarını acı içinde olduklarını ifade etmek için.
   <br/>
   <br/>
   Evli kadınlar daha çok karanfil oyasını tercih etmişler baş süslemelerinde. Nişanlı kızlarla kayınvalideler arasında çayır çimen oyası alışverişleri sürmüş her şeyin yolunda olduğunu belirtmek için. Düğünde takılacak başlığı süslemek için erkek evinden gül oyalı, menekşe, çardak gülü karanfil gibi çeşitli oyalarla süslenmiş "gelinlik yazmaları" gönderilmiş. Yeni gelinler üç yıl boyunca başlıklarını diğer evli kadınlardan daha farklı bağlamışlar. Kenarları oyalı örtüler üçgen şeklinde katlanır ve oyaların yoğun olduğu ucu alın kısmına getirilerek diğer iki uç yanlardan sarkıtılır ya da bağlanırmış yeni gelin yönteminde. Tüm yüzü ve zülüfleri çiçek oyaları ve takılarla çevrili olan gelini görmeye gelenler için beğeni vesilesi olur bu. Yaş ilerledikçe oyalar ve renkler sadeleşir.
   <br/>
   <br/>
   Handiyse başlıksız çıkılmıyor
   <br/>
   <br/>
   Örtüler, giysi ve baş süslemeleri bölgelere göre değişiklik gösteriyor. Konya'nın gelinin başını çardak çiçeği motifleriyle süslerken, İzmirli genç kız iğne oyasıyla çevrilmiş yıldız çiçekleri taşıyor başlığında. Beşparmak dağlarındaki Kızılağaç köyündeki kadın sıra sıra dizilmiş liralarının yanıbaşına ördüğü karanfilleri iliştiriyor; takılar, karanfiller ve kenarları oyalı örtüsü içinde yaşıyor. Günümüzün minimalist çizgisiyle örtüşen bir yanı yok o günkü giyim tarzının; handiyse başlıksız çıkılmıyor. Bugün araştırıldığında rahatsızlık veren bir görüntüsüne de rastlanmıyor. Renkler uyum içinde. Ancak genel kabul gören giyim tarzı çerçevesinde rengarenk çiçek motifleriyle ve metalle süslü bu başlıkların günümüzde kullanım imkanı da kolay gözükmüyor. Zaman zaman düğün, nişan gibi özel günler için modacılara ve meraklılarına kısmen ilham kaynağı olabiliyor. Buna rağmen başlıkların eski kullanım şekilleri ve anlamlarının bilinmemesi  günümüze uyarlanmasının önünde başka bir engel.
   <br/>
   <br/>
   Çocukluk hatıralarından yola çıkarak kırkı aşkın yılını Anadolu köylerinde ve şehirlerde "başlık" peşinde geçiren araştırmacı, koleksiyoner ve yazar Sabiha Tansuğ başlıklara ilgi duyanlar için en kapsamlı koleksiyonu olan tek adres. Sabiha Tansuğ, 1964 yılından bu yana derlediği başlık ve giysi koleksiyonunu şimdilerde Marmara Üniversitesi Güzel Sanatlar Fakültesi'nde sergiliyor.
   <br/>
   <br/>
   "Eğribaş"ın izinde
   <br/>
   <br/>
   Milas'ın köylerinin düğünleri de farklıdır 1940'lı yıllara kadar. Düğünlere katılan çocuklardan yaşlılara herkesin başına taktığı "eğribaş" denilen başlıklar meşhurdur. Çocukluğunu Ege köylerinde geçiren Araştırmacı Sabiha Tansuğ da kına gecelerinde taktığı eğribaşı tekrar takmak ve o zamanın keyfini yeniden yaşamak ister.Yıl 1964'tür ve Meydan Dergisi'nin Turizm yazılarını yazmak için Bodrum'a gitmek üzere yola çıkar Tansuğ. İzmir Bodrum arası 78 saat çekmektedir. Milas yolunda araba arızalanır ve Milasın içlerine dağılıp vakit geçirmeye başlarlar. Bu vesile ile çocukluğunun kına gecelerinden hatırladığı "eğribaş"ı sorar. Ne var ki aradan geçen yirmi yıldan geriye ne düğünlerde yediden yetmiş yediye herkesin beğeniyle taktığı eğribaş kalmıştır, ne eski kıyafetler, ne de eski düğünler. Gördüğü Avrupailik ve geleneklerdeki erime karşısındaki şaşkınlığı uzun süre üzerinden atamaz ama yine de o eğribaşın peşini bırakmak istemez. Yaşlı bir kadının sandığında bulur onu. Yıllardır resim dersi alan Tansuğ, resim yapmakla bu zirveye ve mükemmelliğe varılmasının mümkün olamayacağını düşünür gördüğü manzara karşısında. Binlerce yıllık yaşanmışlığın verdiği sanat birikimidir karşısında duran. Zamana göre iyi para sayılan 32 lirayı verip alır onu.
   <br/>
   <br/>
   Değişim çirkinleştirdi
   <br/>
   <br/>
   Doğuya geçer. Yıl 1965. Varto depreminin yaşındığı yıllar. Halkın öylesi bir keder ve perişanlık içindeyken bile kadınların başlarının süslerle çevrili olduğuna inanamaz Tansuğ. Doğulu kadınların başlarındaki liraları, allı güllü oyalı başlıkları, metal hotozları seyre dalar. Gözleri kalın kalın sürmelidir ve kocaman benini kondurmuştur yüzüne. Her türlü hâl içinde normal bir yaşam tarzıdır bu doğulu kadın için. Deprem onu gündelik giyiminden alı koymaya yetmemiştir. Her çıktığı seyahatinde çantalarında altı yedi başlıkla döner Tansuğ. Üç yıl sonra başlık sayısı kırka çıkmıştır. 1969'da Galatasaray'da ilk sergisini açar. Tansuğ'un koleksiyonu halk giysileri konusunda Türkiye'deki en zengin ve sistematik birikimi temsil ediyor. 1964'te başladığı araştırmalarını 1967'den itibaren Kültür Bakanlığı'nın desteğiyle Avusturya, Japonya, İtalya gibi bir çok ülkede sergileme imkanı bulur. Başlıklardan sonra giyimle ilgili araştırmaya başlayınca çok daha zorlu bir yolculukta olduğunu düşünür Tansuğ. Giyim ve başlıklar konusunda bu gün gelinen noktayı estetikten yoksun olarak değerlendiriyor. Eski güzelliklerden bugünkü yoksunluğa nasıl gelindiğini anlamak onun için bile zor. Tansuğ'a göre eski dönemlerde kullanılan başlıklar örtünme işlevinin yanında kadını güzel gösteren önemli bir ayrıntıydı. Şimdiki giyimler hem Anadolu kadınını hem de şehirlerdeki kadınları çirkinleştirdi. 'Tüm bunlar şuna benziyor, diyor Tansuğ: "Evinde şaheser halı dokuyan kişi kendisi makina dokuması halı kullanıyor. Anadolu'nun kültürünün çok çeşitli olması her yörede farklı şekillerde çıkarmış başlıkları. Kalıplaşmamış insanlar. Halk müthiş hür ve bölgesinin kültürünü hür bir şekilde yürütmüş. Osmanlı baskı yapmamış, baskı şimdi var. Bu da tek tip bir estetik anlayışını oluşturuyor. Şimdi şekilde bir protesto var. Bu da çirkinleştiriyor. O güzellikten bu çirkinliğe nasıl gelindi anlayamadım."
   <br/>
   <br/>
   Kırk yıla varan araştırmalarına olgunluk dönemi adını veren Tansuğ, bugünlerde Anadolu giysileriyle "kostüm müzesi" oluşturmayı düşünüyor. Tarihi bir değere sahip bu eşsiz koleksiyon böylece gelecek nesillere aktarılmış olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6012-baslar-oyayla-taclanirmis.html), [web.archive.org (arşiv bağlantısı)](http://web.archive.org/web/20140509023134/http://www.aksiyon.com.tr:80/aksiyon/haber-6012-baslar-oyayla-taclanirmis.html)
