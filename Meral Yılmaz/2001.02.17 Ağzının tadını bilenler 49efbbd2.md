# Ağzının tadını bilenler

*Meral Yılmaz 2001.02.17*

<div>
 <p class="spot">
  Midesine aşırı düşkün olana eskiler "şikemperver " diyordu.  Fransızcada ilk anlamı obur olan gurme kelimesi, modern bağlamda iyi  yemeği seven, yemek konusunda müşkülpesent davranan kişi  anlamına geliyor. Gurmeler ise kavramı, "ağzının tadını bilen kişi"  diye tanımlıyorlar. Bu niteliğe sahip olmak ise başka bir mesele
 </p>
 <p class="metin">
 </p>
 <img border="0" src="/web/20020502044542im_/http://www.aksiyon.com.tr/2001/324/resimler/Yemek.jpg"/>
 <p class="metin">
  "Bir ömür boyu çarığım ayağımda, hırkam sırtımda bu yollarda gezinip durduğum halde bu sıfatı hakediyor muyum diye arasıra düşünürüm", diyen bu alanda kabul görmüş ilklerden biri olan Tuğrul Şavkay, gurme sıfatının isminin yanına yazılması taraftarı olmadığını belirterek, "Bu isteğim belki de bu düşünceden hiç kurtulamadığım içindir" der.
 </p>
 <p class="metin">
  Batıdaki mazisiyle 1350'li yıllara kadar uzanan gurmelik işini bizde de başarıyla götüren yazar ve araştırmacıların gurme tanımı karşısında çekinser kalmaları, mütevazı oluşlarından mı kaynaklanıyor, yoksa gurme tanımının içeriğini doldurmak gerçekten de çok mu zor? Tevazu değil, içerikten kaynaklanan bir neden ise bu, o halde gurme kime denmeli? Ya da gurme tanımlaması yemek yazarları ya da restoran eleştirmenleri için illa da bir gereklilik mi?
 </p>
 <p class="metin">
  Yazılarıyla dünyadaki farklı tadlara dikkati çeken Tuğrul Şavkay'a kulak verdiğimizde, gerçek bir gurme olabilmek için insanın önce kendisini bu işe adaması gerekli. Adeta başta gelen hobiniz bu olmalı, yeryüzünde yazılıp çizilmiş bütün önemli yazılardan haberdar olmalısınız. Yemeklerde kullanılan malzemeleri çok yakından tanımalısınız. Sözgelimi mısır pirinci ile Kaliforniya pirincini, Kaliforniya pirincinin ise iyisi ile kötüsünü, Danimarka'nın endüstriyel blö peyniri ile Fransa'nın mağaralarda küflendirilmiş hakiki Rokfor peynirini ayırdedebilmelisiniz...
 </p>
 <p class="metin">
  Görüldüğü üzere gurmelik öyle kolayına elde edebilir bir sıfat değil. "İnsanın bu sıfatı gerçekten hak edebilmesi için gece gündüz, uzun ince bir yolda yürümesi; yemek ve içmek konusunda bekabillah, hatta fenafillah olması gerek" diyor Şavkay.
 </p>
 <p class="metin">
  Kim daha çok gurme
 </p>
 <p class="metin">
  Fransızca'da ilk anlamı obur olan gurme kelimesi, daha modern bağlamda, iyi yemeği seven, yemek konusunda müşkülpesent davranan kişi anlamına geliyor. Midesine aşırı düşkün olana eskiler "şikemperver " diyorlarmış ancak günümüz Türkçesinde net bir karşılığı bulunamayan gurme tanımlaması için yine gurmeler tarafından kabul gören ortak kanaat, "ağzının tadını bilen kişi."
 </p>
 <p class="metin">
  Gurme Dergisi Genel Yayın Yönetmeni Mehmet Yalçın, bir çok yabancı kökenli kelime gibi gurmenin de yanlış anlaşıldığına değiniyor ve "Gurme dendiği zaman zevk sahibi, yemek meraklısı anlaşılır, obur anlamına gelen gourmand'la karıştırılmamalı" diyor. Yemekle ilgili yazı yazanlara gurme denmesini doğru bulmayarak, "Nasıl ki, son zamanlarda basında "mönü" kelimesi "yemek" yerine kullanılmaya başlandıysa (oysa mönü tadılmaz, mönüden seçilen yemekler tadılır!), "gurme" kelimesi de yemekle ilgili yazı yazan kişiler anlamında yanlış kullanılmaya başlandı" yorumunu yapıyor.
 </p>
 <p class="metin">
  Gurmeliği çok daha geniş alanlara taşıyan Yalçın'a göre; yemekten anlayan, yemek yemeyi ince bir zevk haline getiren herkes gurme. Halkımızın büyük bölümü de buna dahil. Vişne reçelini vişneler büzüş büzüş olmasın, diri kalsınlar diye öğlen güneşinin altında tülbentle örtülü tepside 1 ayda pişiren güneyli ev hanımı, taze lüfer pişerken lezzetli suyu akıp ziyan olmasın diye karnını yarmadan ayıklayıp ızgaraya öyle atan Tekirdağlı emekli memur, patlıcanı közledikten sonra acısı gitsin diye biraz da sütün içinde bekleten eski İstanbullu teyze, iki lokma çiğ köfte yiyebilmek için eti saatlerce yoğuran Urfalı, hep birer gurmedir. Türk halkının damak zevki çok yüksektir; bir de kentli küçük burjuvaları fetheden yavan taze kaşar ile ton balığının istilası olmasa!"...
 </p>
 <p class="metin">
  Restoran eleştirmeni mi, yemek yazarı mı?
 </p>
 <p class="metin">
  Restoranlara yönelik eleştiri ya da tanıtım yazıları yazan kişilere bizim medyamızda gurme denmesine de katılmayan Mehmet Yalçın, bu tarz çalışan kişilere batıda restoran eleştirmeni dendiğine dikkat çekiyor. Ülkemizde bu tür yazı yazanların birikimini yeterli bulmayan Yalçın'ın yemek yazarları kritiği: "Bırakın bir restoranın erdemlerini ya da hatalarını keşfedebilmek, kendisi 'Ben aslında yemekten anlamam. Şahsi izlenimlerimi yazıyorum' diye yazanlara bile rastlanmıştır! Aynı şahıs bir başka yazıda da bir kebapçıyı 'etleri çok tazeydi' diye övmüştü. Oysa etin iyisi bilinçli olarak biraz 'bayatlatılan' ettir. Medyada bunu bile bilmeyen insanlara bu konularda sütunlar açıldı. Yemek yazarı, başka bir kategoridir. Yemek kültürü üzerine yazı yazan, bu konuda zengin birikimli kişiler, çoğu kez restoran eleştirmenlerinden farklıdır. Onlar bize bilmediğimiz tadları keşfettirirler, bildiğimiz tadların perde arkalarını, farkında olmadığımız inceliklerini aktarırlar. Yaptıkları, gastronomi, antropoloji, sosyoloji, tarih ve gazetecilik disiplinlerinin karışımı olan bir tür araştırmacılıktır. Botanik biliminden bile yararlanan bu kişiler, sosyal tarihe büyük katkıda bulunurlar, bence olağanüstü önemdedirler. Tuğrul Şavkay, engin birikimi ve lezzetli üslûbuyla dünya çapında bir yemek yazarıdır. Ahmet Örs de benzer kıratta bir yemek kültürü tarihçisidir.
 </p>
 <p class="metin">
  "Artun Ünsal, iğneyle kuyu kazar gibi peynir ve zeytinyağı kültürlerimizle ilgili iki muhteşem kitabı yazmış bir yemek yazarı, aynı zamanda da İstanbul'un halk lokantalarını gazete sütunlarına aktarmış, hatta 'Benim Lokantalarım' adıyla kitaba da dökmüş çok başarılı bir restoran eleştirmeni. Lokanta yazılarından Ahmet Rasimvarî tadlar alırsınız. Atilla Dorsay ise (ne yazık ki artık bu alanda yazmıyor), ülkemizde restoran eleştirmenliğinin öncüsüdür. Yazılarını derlediği "Ağız Tadıyla" adlı kitabı hâlâ zevkle okunabilir. Hülya Ekşigil, günümüzün lezzet trendlerini yansıtması ve kimsenin gözünün yaşına bakmayan iğneli kalemiyle, yeni kuşağın bence en iyi restoran eleştirmenidir." Dolayısıyla bu isimler göz önünde bulundurulduğunda gurme sıfatının hafif kaldığı görüşünde Mehmet Yalçın.
 </p>
 <p class="metin">
  "Gurmemi şişman isterim"
 </p>
 <p class="metin">
  Bizde gurme nitelemesine sahip yemek yazarlarının çoğunun hayli kilolu olması, Fransızlar'ın obur nitelemesini desteklese de formunu koruyan gurmelere de rastlayabilirsiniz. Aktüel'de restoran kritiği yapan Aslı Osma, gurme bir baba ve yakın özellikte çevreye sahip olmasına rağmen formunu koruyan yeni kuşak gurmelerden. Restoran eleştirisi alanında yeni bir format geliştiren Osma, kendisini tanıtmadan restoranlara herhangi bir müşteri gibi gidiyor. Yemekler ve mekan konusunda objektif yazmanın ancak bu şekilde mümkün olabileceğine inanıyor. Yazısında resmini kullanmayışı da bu yönteminin bir parçası. Resim belirtmeyerek yazan ilk restoran eleştirmeni aynı zamanda.
 </p>
 <p class="metin">
  Medyadaki çoğu gurmeyle restoran sahipleri arasında ahbaplık oluştuğuna dikkat çeken Osma, gurmenin bu şekilde doğruları yazmasının mümkün olamayacağı görüşünde. Olumsuz puan verdiği restoran sahiplerinden medeni tepkiler aldığını belirtiyor. Restoran seçiminde yeni ve farklı olma özelliğini ön planda tutuyor. Yazılarına bilgi katmayı seviyor. "Yazılarımın her zaman bir sözlük tarafı var. Bir takım terimler kullandığım zaman sayfada sözlük bölümü açıp anlamlarını yazıyorum. Tarihinden bahsediyorum. İnsanların hoşuna gidiyor. İnsanlar yemek konusunda farklı bilgilerden konuşmayı seviyorlar. Bu yönde gelişen bir ilgi var", diyor.
 </p>
 <p class="metin">
  Tüm ilgi alanını yemek kültürlerinde toplayan ve hedeflerini bu yönde belirleyen Aslı Osma, dergilerden televizyon programına kadar bir çok projeyi yakın zamanda uygulamaya koymaya hazırlanıyor. Gurme tanımlamasını yaparken "Şirin... biraz toplu..." gibi tanımlamalar yapsa da kendisi formunu koruyan bir gurme.
 </p>
 <p class="metin">
  Sahip oldukları vasıflarıyla gurmeliği solda sıfır bırakacak nitelikteki araştırmacı ve yazarlar "gurme" tanımlamısını kabul etmeyerek gerçekten mütevazı mı davranıyorlar yoksa bilgiye ulaştıkça öğrendiklerinin ummanda bir katre olduğunu mu düşünüyorlar bilemiyoruz. Tahmin etmesi çok zor olmayan bir şey var ki, yemek yazarlarına gurme denilmeye devam edecek.
 </p>
 <p class="metin">
 </p>
 <p class="arabaslik">
  TUĞRUL ŞAVKAY ( Hürriyet Pazar'daki yazısından alıntılanmıştır)
 </p>
 <p class="metin">
  Nasıl gurme olunur?
 </p>
 <p class="metin">
  Gurme'lere gelince, bunların tanımı da sözlüklerde hemen hemen benzer çizgiler taşır. Gurme kelimesi de gurman ile hemen hemen aynı yaşta. Büyük dilbilimci Littre, gurme kelimesinin tarihini 1352 yılına kadar geri götürür. Aynı kişinin gurman kelimesi için verdiği tarih de 1354'dür.
 </p>
 <p class="metin">
  Ancak gurme kelimesinin önemli bir farkı soyunun sopunun belli olması. Başlangıçtaki biçimiyle kelime, şarap tacirinin uşağı anlamına geliyormuş. Sonra tüccar takımı şaraplarını uşaklarına tattırdığından mıdır, bilinmez, gurme kelimesi şarap tadımcısı anlamında kullanılmaya başlanmış.
 </p>
 <p class="metin">
  Modern Fransızca'da ise bu anlamlar yerini bir yenisine bırakmış. Littre, sözlüğünde bunu şöyle tanımlıyor: Yemek ve içmek konularında incelikleri takdir edebilen kişi.
 </p>
 <p class="metin">
  Dikkat ederseniz burada artık gurman kelimesinde olduğu gibi az veya çok yemek diye bir mesele yok. İster az yiyin, ister çok. Yemek miktarını bırakın, yemeğin yenmesinden bile ortada söz eden görülmemekte.
 </p>
 <p class="metin">
  Gurme artık bir başka geometrik plana geçmiş kişi. Burada yemekler ve içecekler yerlerini kelimelere ve kavramlara bırakmış. Artık bir yemeğin pişirilmesindeki incelikler tartışılmakta. Malzemesindeki belki de egzotizme dikkat çekilmekte. Aşçının yiyecekleri pişirirken yemeğe kattığı ruh konuşulmakta.
 </p>
 <p class="metin">
  Tabii aynı şeyler şaraplar için de yapılmakta. Hatta bu tartışmalara bazen diğer içkiler de konu oluşturmakta.
 </p>
 <p class="metin">
  Sevmek ve anlamak
 </p>
 <p class="metin">
  Yukarıdaki tanımlamadan yola çıkıldığında çok yemekle ve "yemek yemeyi seviyorum" demekle gurme olunamayacağı hemen ortaya çıkmakta. Bu durumlarda gurman olunduğu bile tartışmalı. Hele gurmelik, asla!
 </p>
 <br/>
 <center>
  <a class="anaorta" href="http://web.archive.org/web/20020502044542/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/2.htm), [web.archive.org (arşiv bağlantısı)](http://web.archive.org/web/20020502044542/http://www.aksiyon.com.tr:80/2001/324/haberler/2.htm)
