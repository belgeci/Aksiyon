# Bu kütüphane sadece kadınlara ait

*Meral Yılmaz 1998.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir toplantı tutanağı, bir makale, bir tez ya da bir kadın etkinliğinin programına ait her türlü doküman, belge ve eserlerin özenle arşivlendiği bir yer düşünün.
  </font>
 </div>
 <div id="newsText">
  <font class="detail-text">
   İlk kadın dergilerinin çıkmaya başladığı 1860'ların da havasını koklamış, daha önceki yüzyıla ait ve üstelik uzun yıllar selamlık olarak paşalara ve arkadaşlarına ev sahipliği yapmış bir binada gerçekleştirilsin tüm çalışmalar.
   <br/>
   <br/>
   Belge yoksa tarih de yoktur şiarından hareketle oluşturulan bu yer kısa sürede tez hazırlayan öğrencilerden, Osmanlı dönemini araştırmak için kadın yaşantısından yola çıkmayı tercih eden yabancılara kadar bir çok araştırmacının kadın tarihi konusunda başvurdukları ilk adres konumuna ulaşmış olsun.
   <br/>
   <br/>
   Haliç'te, Fener İskelesi'nin karşısında bulunan bu tarihi binanın şimdiki adı Kadın Eserleri Kütüphanesi. Yerel yönetim ve vakıf işbirliği neticesinde kazandırılmış günümüze. Raflarında kadın eserlerinden müteşekkil bir tarihi muhafaza etmekle de yetinmemiş kütüphane çalışanları. Bina içinde çeşitli konferans, sergi ve panel gibi etkinlikler düzenleyerek ayrıca kültür merkezi niteliğine de büründürmeyi hedeflemişler kütüphaneyi.
   <br/>
   <br/>
   Cumbalı evlerden kütüphaneye
   <br/>
   <br/>
   Kütüphane'nin kuruluşu için gerekli olan maddi kaynak, öncelikle projeye ilgi duyan kadın destekçilerinden geliyor. Böyle bir merkezin kuruluşunu haber alan kadınlar, kadınlar tarafından yazılmış ya da kadınlar hakkında yazılan her türlü kitap ve belgeyi evlerindeki raflardan alıp kütüphaneye bağışlamışlar.
   <br/>
   <br/>
   Kadın konulu tez hazırlayıp kitaplaştıramayanlar, yıllarını verip büyük bir özveriyle koleksiyon oluşturup emin ellere teslim etme sıkıntısı taşıyanlar için de burası eserlerinden herkesin istifade etmesine imkan tanıyan kutsal bir mekan haline gelmiş.
   <br/>
   <br/>
   Ayrıca, Kütüphane'nin kurucu üyeleri tarafından sadece yakın çevrelerince tanınan, mesleğiyle, bilgisiyle bulunduğu dönemleri daha farklı yorumlatacak kadar özel bir tarihe sahip olan kadınların da kişisel evrakları derleniyor. "Böylelikle bir keşif gerçekleşiyor belki de" diyor yetkililerden biri.
   <br/>
   <br/>
   "Mesela ilk hemşire unvanını alan Esma Deniz nerelerden geçmiş, toplumda nasıl bir yer edinmişti? Ondan bize nasıl bir miras kalırdı ve tarihi nasıl anlatıyordu? Herkesin farklı bir tarihi var ve bu tarih çıkıyor ortaya."
   <br/>
   <br/>
   Kadın Eserleri Kütüphanesi'nde sadece tarihte kalmış kadınların değil son yıllarda kadın hareketi konusunda uğraş vermiş kadınların da kişisel evrakları toplanıp arşivleniyor. Bazı kadınlar bu evrakları bizzat kendileri kütüphaneye bağışlıyorlar. Kişisel evraklar katalog haline getirildiğinde sahiplerinin çalışma alanları da net bir şekilde ortaya konuyor ve sözlü tarihle de pekiştiriliyor. Bu yöntem, ilk kez, ülkemizde sözlü tarihin gelişmesi yönünde Kadın Sorunları Genel Müdürlüğü tarafından yürütülen bir pilot çalışmasıyla başlamış ve seçilen kadınların hayatlarının olduğu gibi kendi anlatımlarıyla kaydedilmesine özen gösterilmişti.
   <br/>
   <br/>
   Kadın dergileri bibliyografyası oluşturuldu
   <br/>
   <br/>
   Eski yazı bilen ve Osmanlı kadın dergileri üzerinde birbirinden habersiz olarak araştırma yapan kadınların da bir araya gelmesini sağlıyor Kadın Eserleri Kütüphanesi.
   <br/>
   <br/>
   Kurulduğu dönemlerde raflardaki kitapların çoğunun bağışlar sonucu oluşturulduğu, tek bir kadın dergisinin bile bulunmadığı göz önünde bulundurularak belge ve bilgi toplamanın yanısıra bilginin de üretimine geçme kararını çabuklaştırıyorlar ve yüz yılı aşkın bir süredir var olan malzemeyi tesbitle başlıyorlar işe.
   <br/>
   <br/>
   Çeşitli katologlar toplanıyor ve kadın tarihine ışık tutacak ilk basamak olarak eski harfli kadın dergilerini araştırıp kütüphanede toplamak üzere Zehre Toska, Serpil Çakır, Selmin Kurç ve Aslı Davaz Mardin'in katıldığı bir komisyon kuruluyor. Komisyon, 1856 yılından bu yana basında çıkan kadınlara yönelik dergilerin varlığını ortaya çıkaracak ve gerekirse sadeleştirerek herkesin anlayabileceği bir düzeyde günümüze aktaracaktı. 1991'de başlatılan bu projeye göre ilk adım büyük ölçüde kadınların tarihine ışık tutacak nitelikteki bu dergileri tek tek kütüphanelerden araştırıp, fotokopilerini alarak tek merkezde toplamaktı.
   <br/>
   <br/>
   Serpil Çakır gerek kataloglardan gerekse kendi araştırması sırasında edindiği bilgilerden yararlanarak bu işi üstlendi ve 40'ı aşkın ciltlenmiş dergi koleksiyonunu Kütüphane'ye kazandırdı.
   <br/>
   <br/>
   Bir yıl süren bu çalışmada 38 derginin 1500 sayısı taranarak dergilerin içindekiler listesinin çevirisi yapıldı ve künyesi hazırlandı. 150 yıl öncesinin güncel konuları ilgi duyan herkese açılmış oldu bu şekilde.
   <br/>
   <br/>
   Kadın Kütüphaneleri Sempozyumu
   <br/>
   <br/>
   Yalnız varolan malzemeyi toplamakla yetinmeyip bilgi üretimini özendirmek, hatta buna doğrudan katkıda bulunmak amacıyla gerçekleştirilen bir çalışma da Türkiye'de ve dünyada ilk kez Kadın Eserleri Kütüphanesince düzenlenen Uluslararası Kadın Kütüphaneleri Sempozyumu'ydu. Kuruluşunun henüz ikinci yılında bu uluslararası sempozyumu düzenleyerek çalışmalarına evrensel bir boyut katmayı hedeflemişti. Sempozyuma katılan ülkelerin hem son on yıllık kadın sorunları hem de kütüphanelerin durumları hakkında bilgilere ulaşılacaktı. Sempozyum notları "Kadınların Belleği" ismiyle Metis yayınları tarafından kitaplaştırıldı ve kütüphanenin kendi ürünü olarak raflarında yerini aldı.
   <br/>
   <br/>
   Ayrıca Türk Edebiyatı'nın özellikle son otuz yılında adından söz ettiren aralarında Adalet Ağaoğlu, Afet Ilgaz, Buket Uzuner gibi isimlerin yer aldığı otuz yazarın biyografilerini ve eserlerini tanıtan, "Çağdaş Türk Edebiyatında Kadın Yazarlar" kitabı Can Kurultay tarafından kütüphane ve vakıf adına yayına hazırlandı.
   <br/>
   <br/>
   Her yıl kadın fotoğrafçılar, Osmanlı'dan Cumhuriyet'e kadın ve eğitim gibi alanlarda öncü kadınlar ve çalışmalarını tanıtan bir konu seçimi yapılarak görsel malzemelerle desteklenen ajandalar hazırlanıyor ve satışa sunuluyor.
   <br/>
   <br/>
   Gönüllümüz askere gitti
   <br/>
   <br/>
   Kadın Eserleri Kütüphanesi'nin oluşumunda Füsün Akatlı, Şirin Tekeli gibi isimlerin rol alması ve kuruluşunun da kadın hareketinin kurumsallaşmaya başladığı 1990'lara tekabül etmesi tesadufi değil. Bu kütüphanenin oluşturulmasıyla bir çok araştırma alanı açılmış kadınlara. Bu tarihlerden sonra kadın konularını ve kadın dergilerini mercek altına alacak araştırmacıların artmasına da şahit olunmuş. Yüsek lisans ve doktora tezlerinin konuları bu yöne kaymaya başlamış ve büyük ölçüde kaynak olarak buraya baş vuruluyor. Gelip kitaplara bakan değil, araştırma için bu kütüphaneyi vazgeçilmez gören kadınların arttığını görmek kütüphane yetkililerinin yorgunluklarını azaltıyor. Ancak gönüllü çalışanlara da ihtiyaç duyduklarını her seferinde üzülerek dile getiriyorlar ve eserlerin tasnifi için sayım işleminin yapıldığı ilk yıllarda bir araştırma için kütüphaneye gelen bir öğrenciden bahsetmeden geçemiyorlar.
   <br/>
   <br/>
   Eczacılık Fakültesi'nde okuyan bir öğrenci, "Her gidişimde kitap sayıyorlar, hem orada o kadar da çok iş yok" diyerek kütüphane çalışanlarını Büyükşehir Belediyesi'ne şikayet etmiş. Fakat daha sonraları çok samimi olmuşlar ve gönüllü olarak burada çalışmaya başlamış. Çalışkanlığı ve dürüstlüğüyle kütüphane personelinin sürekli adından bahsettiği bu kişi şimdilerde askerdeymiş.
   <br/>
   <br/>
   İlk kurulduğu günlerde raflarında çok az kitap bulunan kütüphaneye dış ülkelerden de kitap desteği geliyor. Viyana Üniversitesi, İktisat ve Sosyal Tarih Enstitüsü'nde görev yapan Avusturyalı tarihçi Christa Hammerle'nin hediye ettiği Bir Ebenin Hikayesi ve 1. Dünya Savaşında Çocuklar adlı iki kitap bu tür faaliyetlere örnek gösteriliyor.
   <br/>
   <br/>
   Christa Hammerle'nin geleneksel tarih yazımcılarının yönelmediği  hayatlara ve etkinlik alanlarına kendi gayretleriyle büyüteç tuttuğu eserleri, 19. yüzyıl sonu ve Birinci Dünya Savaşı yıllarında kendi ülkesinde yaşanan hayatın içindeki olaylara dikkat çekmesi ve  kütüphanenin muhteviyatını uluslararası kadın problemlerine  açması bakımından da önemli bir yer tutuyor kütüphane bünyesinde. 'Bir Ebenin Hayatından' adlı araştırmasıyla geleneksel  halk tıbbı kurallarına göre ebelik yapan bir büyükkanne yanında büyüyüp daha sonra ebeliği meslek seçen bir kadının anıları anlatılıyor.
   <br/>
   <br/>
   'Birinci Dünya Savaşı'nda Çocukluk' adlı ikinci kitabı ise çocuk gözüyle bir savaş profili çizerken, erkek ve kız çocuklarının belleğinde savaşın ayrı ayrı izler bıraktıklarına tanıklık ediyor.
   <br/>
   <br/>
   Aylık bültenlerle Kütüphane'ye katılan eserleri ve etkinlikleri tanıtan Kadın Eserleri Kütüphanesi hangi ülke olursa olsun kadın tarihine katkıda bulunacak her türlü kitap, belge, tez ve araştırma gibi materyallerin bağışını bekliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3806-bu-kutuphane-sadece-kadinlara-ait.html), [web.archive.org (arşiv bağlantısı)](http://web.archive.org/web/20131107030139/http://www.aksiyon.com.tr:80/aksiyon/haber-3806-bu-kutuphane-sadece-kadinlara-ait.html)
