# Bır varmış,bır yokmuş Düzce

*Meral Yılmaz 1999.11.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir zamanlar o şehrin caddelerinde gezmeye doyamazdım. Beş kişilik grubumuzla her gün aynı yerleri defalarca turlamaktan bıkmazdık. Düzce sokakları kaç adım diye takılırdı hocalarımız bize.
  </font>
 </div>
 <div id="newsText">
  <font class="detail-text">
   Gür çınar ağaçlı yollarından geçip okula gittiğim o kaldırımlarda binalardan düşen beton yığınlarının izleri var şimdi. Gözyaşları damlıyor her taşına. Acılı nefeslerin toz bulutlarına karıştığı havasıyla Düzce'yi yeşil Düzce yapan o rengin her tonu yeniden görülebilir mi bu sokaklarda.
   <br/>
   <br/>
   Felsefe hocamız anlatırdı. Düzce'ye ilk geldiği günlerde kültür parkında oturmuş kara kara düşünüyormuş tekrar memleketine dönüp dönmemekte kararsız bir şekilde. Bir yandan da hoş bir koku hissediyormuş etraftan. Başını yukarı çevirdiğinde "işte!" demiş, kalıyorum, bu şehirde. Bir ıhlamur ağacına mest oldum derdi Düzce'ye yerleşme sebebinden bahsederken. Felsefe hocasının bahsettiği ıhlamur ağaçları şimdi etrafında serili olan çadırlara kollarını açmış, birkaç ay öncesinin mesut insanlarının acılarına şahit oluyor. Parklarda oturan kıpır kıpır insanlar bir daha olmayacak buralarda uzun süre. Bir başka renkte açacak artık çiçekleri Düzce'nin, yeşili tek renge bürünecek. Köşem Pastanesi'nin önünde ıslak bir kedi gibi mahcup, elinde kırmızı gülle bekleyen liseli gençleri olur mu 14 Şubat gününde yeniden. İlkbahar gelir mi dersiniz tekrardan bu şehre...
   <br/>
   <br/>
   Bir çok depremler görmüş Düzce, milattan önce 1390800 yıllarına kadar uzanan tarihi boyunca. Romalılar'a vasiyet bıraktığı Heraklei Kralı'nın antik kenti olan Konuralp beldesinden dışarıya doğru kaymış zamanla şehrin merkezi. Hypiyos, Kieros gibi isimlerle tarih sahnesinde yerini alan bu kasabada bulunan Romalılar dönemine ait tiyatro, heykel, lahit ve mozaikler halen canlı bir tanıktır Konuralp beldesinde.
   <br/>
   <br/>
   Konuralp'in genişleyip Düzce'nin kurulması da Romalılar dönemi'ne rastlıyor. Önceleri Romalılar'ın askeri yolu üzerinde bulunmasından dolayı önem arzeden bu bölge daha sonraları Avrupalıların transit ticaret yolu üzerinde konaklama yeri olarak ağırlığını devam ettirmiş.
   <br/>
   <br/>
   1071'de Anadolu'ya giren Türkler yeşil ormanlık arazi olan PrusiasDadybraHeraklia üçgeni içinde bulunan bu bölgede serbestçe dolaşmaya başlamışlar. Osmanlı devrine gelindiğinde ise, Bizans Prusiası diye adlandırılan bu bölgeyi alan Osman Gazi, silah arkadaşlarından Konuralp'e verir. Artık 14. yüzyılın son çeyreğinden itibaren Konuralp ya da Konrapa olarak bilinecektir bu kasaba. Zaman içinde Osmanlı hanedanı mensuplarına devredilen bölge, İznik, Bursa ve Bolu'nun fethinden sonra Bolu ve Koceeli sancakları arasında önemli bir merkez haline gelir.
   <br/>
   <br/>
   Abdülmecit ve Abdülaziz döneminde Kafkasya'dan, Doğu Karadeniz'den, Doğu Anadolu'dan, Rumeli'den gelen göçmenlerle sınırları genişlemeye başlar Düzce'nin. Köylerin sayısı ve nüfusu artar. Çerkez, Gürcü, Abhaz gibi kökenleriyle veya Ordulu, Akçaabatlı gibi geldikleri yerlerle anılan aileler Türkiye mozaiğinin küçük bir kopyasıdır burada. Tüm köken farklılığına rağmen nerelisiniz diye sorulduğunda vereceği cevap, "Düzceliyim" olacaktır insanlarının. Etnik çeşitliliğe rağmen iç içe yaşamayı başarmış, Lazıyla, Kürdüyle, Çerkeziyle kucaklaşmayı becerebilmiş bir şehirdir Düzce. Alevi köyüyle Sünni olan Gürcü ve Çerkez köyleri iç eçedir bazı bölgelerinde. Alevilerle Sünniler birlikte camiye gider, kahvehanede oturur, yan yana bahçelerde yaşarlar. Düzce'nin Gürcüleri dindarlıklarıyla ön plandadırlar. Köylerde yaşayan Gürcü kadınlar sokağa çıkarken siyah tülbent benzeri bir örtü alırlar başlarındaki örtünün üstüne ya da omuzlarına. Kızlarının evlenene kadar fazla süslenmesi makbul değildir. Kaçan kızları kolay kolay affetmez babalar. Karadeniz bölgesinden gelenler çoğunlukla I. Dünya Savaşı başlarından itibaren savaştan kaçarak seçmişlerdir buraları. Geldikleri beldelere benzeyen dağlık, yamaçlı, yaylalı alanları seçmişlerdir kendilerine. Örfler Abhaz ve Çerkezlere oranla çok katı olarak devam ettirilip günümüze taşınmamıştır diğer etnik gruplarda. Çok meşhur bir deyim vardır Düzceliler arasında. Çerkezin gelini, Abhaz'ın kızı ve Lazın da ineği kıymetlidir diye. Karadenizliler güler geçerler bu söze, alınganlık göstermezler. Çünkü onlar gerçekten de hayvanlara çok düşkündürler. Karadenizli bir kadına göre yeşil ve geniş bir arazide evi olan bir kadın muhakkak büyükbaş hayvan da yetiştirmelidir, illa da bir ineği olmalıdır ki, evinde yoğurdu, sütü bol olsun.
   <br/>
   <br/>
   Geleneklerine sıkı sıkı bağlı olan Kafkas göçmenlerinde değil akraba, iyi görüşülen aileler arasında bile kız alış verişi zordur. Yakın arkadaş grubu arasından bir kıza talip olan genç o gruptan ayrılarak kendisini arka plana çeker. Bu onun ciddiyetini ve saygısını gösterir. Makbul olan o kızı kaçırmasıdır diğerlerine kıyasla tam tersi bir yaklaşım olarak. Çerkezlerle en iyi anlaşan gruplar arasında Kürtler de vardır şaşırtıcı bir şekilde. Akrabalık ağı içine diğer grupları almış bulunuyorlar Kürtler de 1980'li yılların başlarından itibaren. Anadolu'dan, Balkanlar'dan, Kafkaslar'dan süzülüp gelen, üstelik Bolu'lu olmayı bile kabullenmeyecek kadar yaşadığı mekana toz konduramayan bir nüfus kitlesi ibrişiminden kopmuş boncuk tanesi gibi savrulup sarsılan Düzce'sine, yakınlarına ağlıyor şimdi. Eli telefondan düşmüyor annelerin. Her an panik içinde yaşıyor tek katlı evlerde oturanlar bile.
   <br/>
   <br/>
   Bahçemizdeki erik ağacı iki büyük deprem gördü derdi, annem. 1957 depreminde erik ağacının altında beklemişler sabaha kadar. 1967 depreminden bir kaç dakika önce altı aylık bebek olan ablamın ağlamasıyla uyanıp bahçeye çıkmışlar. Küçükken dinlediğimiz depremler, erik ağacı, eski dönemlere özgü bir hikayeymiş gibi gelirdi bize. Zaman çabuk mu geçti bilinmez fakat eski hikayeler tekrar yanıbaşımızda en canlı haşmetiyle. Ve biz bahçesindeki erik ağacının altında sabahlayabileceğimiz küçük bir eve bile sahip değiliz bu şehri İstanbul'da. Her an bize doğru hedeflendiğine inandığımız muhtemel tehlikenin altında Düzce'yi düşünüyoruz; "Bir varmış bir yokmuş" herşey...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5549-26-bir-varmisbir-yokmus-duzce.html), [web.archive.org (arşiv bağlantısı)](http://web.archive.org/web/20130529014710/http://www.aksiyon.com.tr:80/aksiyon/haber-5549-26-bir-varmisbir-yokmus-duzce.html)
