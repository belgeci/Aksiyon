# BU KİTAP SANA ÇOK ŞEY BORÇLU

*Meral Yılmaz 2002.01.12*

<div>
 <p class="spot">
  Perizat Banguoğlu ünlü edebiyat Profesörü Tahsin Banguoğlu'nun eşi. Kendisi de Ahmet Hamdi Tanpınar, Fuat köprülü gibi dönemin ünlü edebiyatçılarının ders verdiği İstanbul Üniversitesi'nde edebiyat okumuş ve iyi eğitim almış.  Bütün bilgi ve birikimini eşinin başarısı için kullanabilecek kadar eşine tutkuyla bağlı 47 yıllık bir evlilik yaşamış. 1918 doğumlu olan Perizat Banguoğlu, harf İnkılabından Halk Partili dönemlere, İstanbul'un kültür çevrelerine kadar yakın tarihe tanıklık etmiş bir Osmanlı Hanımefendisi.
 </p>
 <p class="metin">
 </p>
 <img border="0" src="/web/20020329154733im_/http://www.aksiyon.com.tr/2002/371/resimler/bu.jpg"/>
 <p class="metin">
  "Sevgili Perizat,
 </p>
 <p class="metin">
  Bu kitap sana pek çok şey borçludur. Yarı yarıya senin sayılır. 24.12. 1974" ...
 </p>
 <p class="metin">
  Prof. Dr. Tahsin Banguoğlu'nun kaleminden çıkan 'Türkçe'nin Grameri' adlı kitabın ilk sayfasına kendi el yazısıyla eşi Perizat Hanım'a ithafen yazdığı bu teşekkür notu dikkat çekecek incelikte. Tahsin Bey'in eşinin desteğini böyle takdir dolu sözlerle bir kez daha ifade etmesi Perizat Hanım'ı çok mutlu etmiş. Dil Bahisleri, Ana Hatlarıyla Türk Grameri, Kendimize Geleceğiz gibi kitapların yazarı olan, senatörlük ve politik geçmişi bulunan edebiyatçı Tahsin Banguoğlu hemen her kitabında duygularını müteşekkirane bir dille ifade ederek eşini onore etmeye özen gösteriyor. Banguoğlu çiftinin evliliği bugünkülere pek benzemeyen karşılıklı fedakârlık, sevgi ve saygı çerçevesinde yaşanmış bir evlilik. 47 yıl süren evliliklerinde Perizat Hanım bütün bilgi ve birikimini onun başarısı için kullanabilecek derecede eşine tutkuyla bağlı bir profil çiziyor. Kendisi de zamanına göre gayet iyi eğitim almış bir hanım.
 </p>
 <p class="metin">
  Evlilik teklifiyle planları değişti
 </p>
 <p class="metin">
  1918 doğumlu olan Perizat Hanım Latin alfebesine geçildiği zaman orta üçüncü sınıftadır İzmir'de Noterdam de Sion'da. İzmir Kız Lisesi'ndeki lise tahsilinden sonra  İstanbul'da Türk Dili ve Edebiyatı okur. Eğitim yılları hayli münbit geçen Perizat Hanım dönemin revaçtaki özelliklerini de kendinde toplamayı başarır. İyi derecede Fransızca konuşabilen Perizat Hanım'ın bir diğer özelliği klasik batı müziğini ve piyanoyu iyi bilmesi. Aydın bir babaya sahip olmanın kazandırdığı bu özellikler Perizat Hanım'ın yine aile desteğiyle üniversiteyi okumasında da etkili olur. Öyle ki üniversiteyi okuduğu yıllarda ailesi de onunla birlikte İzmir'den İstanbul'a taşınır. Eğitiminin son yılında apartman komşuları olan Banguoğulları, Perizat Hanım'ı, Ankara'da Dil Tarih Coğrafya Fakültesi'nde doçent olan oğulları Tahsin Bey'e uygun görüp talip olurlar. Aslında Perizat Hanım'ın gelecekle ilgili planları çok daha farklıdır. Üniversitede kalıp akademik kariyer yapmayı düşünürken ailenin de onayını almış bu teklif karşısında planlarını değiştirir ve evliliğe adım atar. Eşiyle birlikte Ankara'ya yerleşen Perizat Hanım bu andan itibaren çalışma fikrini kafasından siler çünkü onun başarısı artık eşinin başarısıyla eşdeğerdir. Çalışmasına gerek bile yoktur, eşinin çalışmalarına vereceği destek bir hanım olarak onu mutlu edecektir. Zaten o dönemin yüksek tahsilli diğer hanımları da belirli alanlar dışında çalışma hayatı içinde görülmemektedirler. Tahsin Banguoğlu'yla evlenmesi Perizat Hanım'ın yaşantısında çok hareketli günlerin başlangıcı olur. Eşinin edebiyatçılardan oluşan çevresinin bulunması ve daha sonra politikaya girmesi dolayısıyla oldukça yoğun günler yaşar Perizat Hanım. 1948–50 yılları arasında eşi Halk Partisi'nde Milli Eğitim Bakanı iken de hayatlarında farklılık olmaz. Hem faal, hem de mütevazı bir politik yaşamları olur.
 </p>
 <p class="metin">
  Londra'da yeni bir dönem
 </p>
 <p class="metin">
  Halk Partisi seçimleri kaybettiğinde politik yaşamları kesintiye uğrar Banguoğlu çiftinin. Ancak bu durum kendileri açısından çöküntüye sebep olmaz, çünkü onlara göre bu geçici bir vazifedir ve çalışma sırası artık Demokrat Partililerdedir. Bir süre sonra 1955 yılında Londra'daki bir üniversiteye Türk dilleri kürsüsünde ders vermek üzere davet edilir Tahsin Banguoğlu. Bu süreç çocukların yabancı bir dil öğrenmeleri açısından da faydalı olur. Burada alınan temel eğitim ve yabancı dil bilgisi Türkiye'ye dönüşte de çocuklara yarar sağlar. Ailenin üç kızından ikisi Robert Koleji'ni okur, daha sonraki yıllarda ise Boğaziçi Üniversitesi eğitimi ve burada eğitimci olma gibi dönemler başlar. Sıcak ve huzurlu aile ortamı, eğitime gönül vermiş bir aileye sahip olmak kızlarının başarısında da etkili olur. Banguoğlu çiftinin sergilediği bu karşılıklı saygı ve fedakârlığa dayalı ilişki ile Perizat Hanım'ın bir anne ve bir eş olarak gösterdiği tavırlar kızlarına da örnek olmuş ve kendi ailelerine bunu yansıtırlar.
 </p>
 <p class="metin">
  1955'ten 1959'a kadar Londra'da kaldıktan sonra geri dönen aile bir yıl sonra ihtilalle karşılaşır. Senato üyeliği ve yeniden üniversiteye dönüş derken Tahsin Bey'in kariyerindeki  tırmanış tekrar başlar. Evlendiği günden itibaren bir an bile çalışma hayatına girmeyi düşünmeyen, dahası o zamanlarda çalışan hanımların fazla olmayışı dolayısıyla böyle bir eksiklik dahi hissetmeyen Perizat Hanım, yirmi yıl sonra öğretmenlik teklifi alır. Üstelik bu ona telefonla bildirilir ve eşinin de onaylaması halinde teklifi aldığının ertesi günü işe başlaması istenir. Amerikan Koleji'nde edebiyat öğretmenliği yapması beklenen Perizat Hanım aradan geçen bunca vakitten sonra çalışma hayatına girme konusunda bazı tereddütler yaşar. Öyle ki öğretmenlik teklifinden eşine bahsederken bir yandan da eşinin onaylamayacağını umar. Aksine, Tahsin Bey teklifi çok olumlu karşılar: "Hem eski bilgilerini tazelersin hem de iyi bir meşguliyet olur, ben de ilk zamanlarında çalışma hayatına adapte olmanda sana yardımcı olurum der."
 </p>
 <p class="metin">
  15 yıl öğretmenlik yapan Perizat Hanım başarılı bir öğretmenlik dönemi yaşar. Öğrencilerine karşı çocuklarına ve eşine olduğu kadar müşfik davranır. Başarısız öğrencilerle tek tek ilgilenip, "Seni tekrar sözlüye kaldıracağım, notunu yükseltebilirsin" diyerek onları başarılı olmaya teşvik eder. Bir yandan da ev ve iş arasındaki o zorlu dengeyi muhafaza etme sıkıntısı içindedir. Öğretmenlik yapmanın üstelik edebiyat öğretmenin kolay bir iş olmadığını düşünür. Tahsin Bey'in tavrı ise daha farklıdır. Eşinin iş yoğunluğundan hiç bir zaman şikayet eder bir tavır göstermez. Aksine Perizat Hanım'ı da şaşırtan ve bir o kadar da memnun eden destekleyici bir tutum sergiler.
 </p>
 <p class="metin">
  Öğretmenliğinin onikinci yılındayken, dolayısıyla emekliliğine üç yıl kala eşi emekli olur. Kendisi işe gittikten sonra Tahsin Bey'in evde yalnız kalmasına gönlü razı olmaz ve işi bırakmaya karar verir. Bu kararına ne okul yönetimi razı olur ne de eşi. Emekliliğine kadar olan üç yılı da çalışıp tamamlar ama eşinin emeklilik günlerinde yalnız kaldığını düşünerek sürekli huzursuz olur. Kendisi de emekli olup evine döndüğünde sıradan emeklilik hayatı sürdürdükleri sanılmasın...
 </p>
 <p class="metin">
  Kültürel çevrelerden ziyaretçilerle dolup taşan evleri koyu edebi sohbetlerin yapıldığı bir mekana dönüşür. Ziyaretçileri Tahsin Hoca'nın sıcak sohbetleri kadar Perizat Hanım'ın misafirperverliği de fazlasıyla etkiler ve rahatlatır. Tahsin Hoca'nın ziyaretçilerinin bol olmasında Perizat Hanım'dan gördükleri alâkanın da etkisi büyük olur. Misafirlerin sohbet ortamının kesintiye uğramaması için türlü incelikler düşünür Perizat Hanım. Çocuklarıyla gelen misafirlerin çocuklarını alıp evin farklı bölümlerinde eğlendirir, ikramlarda bulunur. Mümkün oldukça sohbet ortamlarına katılarak misafirlerle de tanışıp sıcak ilişkiler kurar. Bu belki hiç dile getirilmese de Tahsin Hocanın da hoşuna gider. Çünkü misafiri seven eşinin bu rahatlatan tavırları huzurlu bir ortamda çok özel sohbetlere zemin hazırlar.
 </p>
 <p class="metin">
  Şimdiki eşler arkadaş gibi
 </p>
 <p class="metin">
  "Bizim dönemimizde baba imajı otoriteyi çağrıştırırdı. Baba, sevgisini çok belli etmez, çocuklarına mesafeli olurdu. Eşler arasında arkadaşlık ilişkisinden çok, saygı ve otorite ön plandaydı. Bir erkeğe gösterilebilecek ihtimam, saygı ve şefkati annemde gördüm. Babam işe giderken onu uğurlayışı ve kapıda karşılayışı, ev içinde etrafında pervane olması bana örnek oldu" şeklinde geçmişteki kadın profilini özetleyen Perizat Hanım bu özelliklerin kendisindeki etkilerini severek taşımış ve bundan rahatsızlık duymamış.
 </p>
 <p class="metin">
  "Benim evliliğimde saygı daha ön planda oldu. Konuşurken daima kelimelerimi tartar, ölçülü olmaya özen gösterirdim. Tahsin Bey de bunu bilirdi ve bana karşı saygılı davranırdı. Bu biraz da aramızdaki yaş farkından kaynaklanıyordu. Şimdiki eşler arasında ise arkadaşlık ilişkisi daha belirgin. Benim kızlarım da kendi seçtikleri eşlerle evlendiler ve daha çok arkadaş gibiler. Bugüne baktığımda eşlerin arkadaş gibi olmaları taraftarıyım ama ben hayatımda bunun eksikliğini hissetmedim" diyen Perizat Hanım evliliğindeki mutluluğu aileler arasındaki denkliğe bağlıyor. Ona göre eşlerin birbirlerini beğenmesi kadar yetiştikleri aile ortamlarının da benzer özellikler taşıması önemli. Çünkü eşlerin davranışlarında aileden gelen görgü ve terbiye belirleyici bir role sahip.
 </p>
 <p class="metin">
  "Fikirlerine bağlıydım"
 </p>
 <p class="metin">
  Klasikleşmiş bir söz olan " Her başarılı erkeğin arkasında bir kadın vardır" ifadesi Banguoğlu ailesinde anlamını bulmuş denebilir. Çünkü kendisini bir edebiyatçı olarak pek ileri sürmeyen Perizat Hanım başarısını eşinin başarısında görmüş. Dolayısıyla onun daha iyi bir yerde olması için kendi birikimlerini sonuna kadar kullanmış. Bunu yaparken eşinde gördüğü potansiyele olan inancı etkili olmuş. Yanılmamış da... Eşinin mantıklı ve tutarlı fikirleri onda saygı uyandırmış. Yaşadığı hiç bir şey, gösterdiği fedakârlıklardan dolayı onda pişmanlık hissi uyandırmamış. Hatta o bunu mecburiyet karşısında gösterdiği bir tavır olarak görmüyor hiç. Belki bugünün penceresinden bakıldığında biz onun pek çok fedakârlık yapmış bir eş olduğunu düşünebiliriz ama o bunun böyle olduğunu düşünmüyor. Öyle ki, yeniden dünyaya gelse yine Tahsin Bey'le evlenir miydi şeklindeki sorulara cevabı hep aynı; "Hem de nasıl..."
 </p>
 <br/>
 <center>
  <a class="anaorta" href="http://web.archive.org/web/20020329154733/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/haberler/8.htm), [web.archive.org (arşiv bağlantısı)](http://web.archive.org/web/20020329154733/http://www.aksiyon.com.tr:80/2002/371/haberler/8.htm)
