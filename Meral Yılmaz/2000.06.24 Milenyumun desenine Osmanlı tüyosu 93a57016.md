# Milenyumun desenine Osmanlı tüyosu

*Meral Yılmaz 2000.06.24*

<font class="agenda2NewsSpot">
 Yıldönümü kutlamaları geride kalmış olsa da, Osmanlı'nın tekstil ve işlemelerde ulaştığı nokta hâlâ gizemini koruyor ve araştırma konusu olmayı sürdürüyor.
</font>
<font class="newsDetail">
 Türk kırmızısı olarak bilinen kırmızının sırrı bugün bile bilinmiyor, tıpkı çini mavisinde olduğu gibi. Mavi ile kırmızı, dokuma sanatının en gözde iki rengi olur 18. asra kadar. Üç damla göz yaşına benzeyen üç incili Uzak Doğu motifleri en iyi anlatımını mavi renkte bulur. Yanıbaşından fışkıran altın simler, kırmızıya hayat veren önemli bir ayrıntının işareti olur. Asırlar sonra bile günümüz sanatçılarının başını döndüren kırmızı, mavi ve altın simler, sanatın en üst düzeyde olduğu 16. yüzyıla ait kaftanlarda daha çok ön plana çıkar.
 <br/>
 <br/>
 Bu dönemde kumaş işçiliğinin devrin diğer süslemeleri arasında olan çini, kalem işleri ve el yazması kitap sanatına ilişkin süslemelerle yakın bir üslup birliği içinde olduğu görülüyor. Aynı şekilde kompozisyon ve renkler, aynı dönem kitap süsleme sanatı ile yakın benzerlikler gösteriyor. Desenlerin tezhip sanatı kaynaklı olması, kitap süslemelerini yapan nakkaşlar tarafından yapıldığı ya da kumaş deseni çalışanların aynı zamanda kitap süsleme sanatına da vâkıf oldukları sonucuna götürüyor.
 <br/>
 <br/>
 Hat sanatındaki "bezeme" anlayışının kumaşa yansıdığı, kumaşın tüm yüzeyinin motiflerle dolu olduğu dönemlerden sonra kumaş üzerine serpme motifler tercih ediliyor 18. yüzyıla doğru. Hatta çiçek demetleri buketlere dönüşüyor ve Türk rokokosu adıyla anılan, süslemede çiçek motiflerinin hakim olduğu bir dönem başlıyor. Nar çiçeği, karanfil, sümbül, gül ve elbette ki "lale" tüm dönemlerin motifleri arasında. Öyle ki, 18. yüzyılda bir döneme isimini verecek kadar ön plana çıkan bir çılgınlık haline geliyor lale çiçeği. Bir statü sembolü olan lale, borsada tahviller ve hisse senetleriyle kıyaslanıyordu o dönemde. Hisse senedi spekülasyonlarının lale soğanı spekülasyonlarına dönüştüğünü düşünün. Bu o zamanların Avrupası için bile abartı değil oysa.
 <br/>
 <br/>
 Dönemin kumaş dokuma özelliği de farklılaşıyor; 16. yüzyılın kemha, kadife, çatma, diba, seraser gibi ağır ipekli dokumaları yerini, ipek oranının üçte bire düştüğü kumaş türlerine bırakıyor. İpeğin kalitesindeki düşüş, orijinal renge de yansıyor. Ülke ekonomisi hızla kötüye gittiğinden dolayı motiflerde altın tel kullanımı bir çok kez 3. Ahmet, 2. Mahmut gibi padişahların fermanlarıyla sık sık yasaklanıyor. Ancak bu yasağa ne saray halkı, ne kumaş işlemecileri, ne de çarşı esnafı riayet ediyor. Motiflerde altın işleme kullanımının çok yaygın olduğu ve ekonominin de oldukça iyi olduğu Kanuni döneminde de yasaklandığına dair kaynaklara rastlıyoruz.
 <br/>
 <br/>
 Dokuma sektöründe farklı kapıların aralandığı süreç kaçınılmazlaşıyor 19. yüzyıla doğru. Yüksek miktarda kumaş ithali başlıyor. Renkli ipek iplikle işlenmiş elbiselerden, kurdelalı, dantelli elbiselere geçişler görülüyor. Batının dokuma sanayiine çok da kayıtsız değildir oysa saray yönetimi. Sanayileşme sürecini yakalamak isteyen 3. Selim, Fransız dokumacılar eşliğinde Batılı tarzda dokuma yapan atölyeler kurduruyor. Burada üretilen kumaşlar Selimiye olarak adlandırılmaya başlıyor fakat, çok geçmeden 1814'te Yeniçeriler ayaklanmada atölyeleri de yıkıp yakıyorlar ne yazık ki.
 <br/>
 <br/>
 Lale, mavi üç benek ve kaftan
 <br/>
 <br/>
 motiflerine daha çok ilgi
 <br/>
 <br/>
 Yeniden fabrikaların açılması şeklinde başlayan sanayileşme sürecinde ilk ele alınan alan, dokuma sanayii olur. Ülkenin bir nevi tekstil cenneti diye anılmasının temelleri yüzyıl öncesinde atılır böylece.
 <br/>
 <br/>
 Tekstil alanında başarılı olup da desen ve motif, dolayısıyla moda sektöründe taklit durumundan öteye gidemeyişimize farklı bir çözüm arayışı niteliğinde başlatılan motif yarışması, eski motiflerin yeniden incelenmeye alınması bakımından oldukça değerli tutuluyor. Türk Tekstil Vakfının açtığı yarışmaya seçici kurul üyesi olarak katılan Doç. Dr. Hülya Tezcan, Topkapı Sarayı Müzesi'nde görevli bir araştırmacı olarak konunun önemine değiniyor. Yarışmaya katılan eserler arasında çok iyi olanlar biraz şaşırtmış onu. "Çok kötüler de vardı ama bu denli iyi desenlerin olabileceğini beklemiyordum" diyor.
 <br/>
 <br/>
 Özellikle Osmanlı dokuma ve süsleme sanatının zengin olduğu 16. ve 17. dönem motif özelliklerine değinen yarışmacıların tamamı güzel sanatlar eğitimi görmüş.
 <br/>
 <br/>
 Desen yarışmasında eseri birinci seçilen Fatma Hülya Koloğlu, en karakteristik Türk motifleri, lale, karanfil, nar ve çınar yaprağından yola çıkarak oluşturmuş çalışmasını. Teknik anlatımlarla belirli mesajları da var Koloğlu'nun. Eserin adını oluşturan "kültür bahçemiz"deki bitkileri, tekstili oluşturan (çözgü ve atkı) ipliklere yerleştiriyor ve koyu gri renkle kendi kültürümüzü daha iyi tanımamız gerektiğini vurguluyor. Yarışmaya gönderdiği tasarımında mesajlar içeren çalışmalarını şu şekilde açıklıyor Koloğlu: "Tasarımın anlatımla ilgili bir çalışma olduğuna ve tasarımcının da bu yolla kendini ifade ettiğine inanıyorum, ancak her tasarımımı mesaj göndermek için yapmıyorum. Tasarımcının ifade dilinden anlamak için zengin bir sözlüğe yani, motif desen bilgisine sahip olmak lazım. Bu sözlük zaten var ve sadece bunu öğrenmek ve sindirmek kalıyor geriye."
 <br/>
 <br/>
 İkinci olan eser, padişahların savaşa giderken giymiş oldukları 'tılsımlı' iç gömleklerin üzerinde işli olan desenlerden etkilenilerek hazırlanmış. Gömleklerin üzerinde bulunan, dönemin hattat ve nakkaşları tarafından işlenen ayet ve dualara değinen Metin Kafkas gömlekler üzerindeki bu süslemenin ahengini vermeye çalıştığını belirtiyor. "Benim eserimde, ne bir harfi tam olarak tanımlamak mümkün, ne de böyle bir çalışmayı. Desen olarak bu harflerden yola çıkıp onları soyutlayarak kurgu yapıyorum" diyor. O tarzda çalışmış olan "Picasso ve Ferit Edgü gibi" şeklinde yorumluyor çalışmasını.
 <br/>
 <br/>
 Metin Kafkas, 2001 yılı için hazırladığı sergisinden aldığı bu eseriyle günümüz tekstil sektörüne farklı bir ayrıntı sunuyor. Dekorasyonda, büyük yastık, kırlent ve masa örtüsü şeklinde kullanılabileceğine değiniyor bu tarz motiflerin. Yine de son sözü sektörün modacılarına bırakıyor.
 <br/>
 <br/>
 Kanuni'nin ve diğer padişahların giymiş oldukları kaftanları çalışan Kafkas bu tür eserlerini 2001'de açmayı planladığı sergisi için ayırmış. Kaftanların renklerinden etkilendiğini belirtiyor. Renklerin bir çoğu pastel olmasına rağmen vurucu, çok sert, kontrast renklerin kaftanlarda çok iyi kullanılmasından aldukça etkilenmiş. "Tüm renkleri bütünleyen o pırıltıyı yaratan altın simlerle oluşturulan o ahenk beni etkiliyor ve ben de çalışmalarımda altını kullanıyorum" diyor. Önceki dönemlerde kadınların da kaftan giymelerine karşılık, padişah kaftanlarının günümüzde daha çok ilgi bulması ve kadın giyimine uyarlanması bu işin ilginç yanı. Kadınları bu tür giysilerin daha çok ilgilendirdiği şeklinde yorum yapıyor araştırmacı Metin Kafkas. Yaygın olan kanaatin aksine, eski motiflerin unultulmuş olmadığını, üniversitelerde okutulup araştırıldığını belirten Kafkas'a göre, bu zengin geleneğe sahip olmak onur verici ve bu tür yarışmalar da sıradan değil. Motif kültürünün yaşatılması ve sanatçıya destek olması yönüyle devam ettirilmeli.
 <br/>
 <br/>
 Sultan 3. Selim'in kaftanındaki
 <br/>
 <br/>
 ay motifleri nelere kadir
 <br/>
 <br/>
 Padişah kaftanlarının renk ve motif süslemesinden etkilenen bir başka yarışmacı da grafik ve çizgi roman sanatçısı Doğan Ür. Mimar Sinan Üniversitesi Güzel Sanatlar Fakültesi Grafik Bölümü mezunu olan Ür'ün yarışmaya gönderdiği üç eserinin üçü de ilk yirmi beşe giriyor. Yarışma üçüncüsü olan Doğan Ür, süsleme sanatının dışında bir alan olan grafik sanatçısı olmanın desene kattığı farklı bir yaklaşıma dikkat çekiyor ve bunun beğeni bulduğunu düşünüyor. Atlas Dergisinde çalışan Ür, yarışmadan bir kaç gün önce bir arkadaşının tavsiyesiyle haberdar olmuş. Özellikle 17 ve 18. yüzyıllarda kullanılmaya başlayan tuğra motifiyle "lale" yi birleştirmiş. "Her iki motifin tekniğini de bilmiyordum üstelik" diyor. Tuğraların üst dik çizgileriyle oluşturduğu deseninde tuğraların etrafını yine 18. yüzyılda yaygın bir sanat haline gelmiş olan çiçek ve dal motifleriyle süslemiş.
 <br/>
 <br/>
 Diğer çalışmasını ise, Sultan 3. Süleyman'ın kaftanındaki ay motiflerinden esinlenerek oluşturuyor. Çintemani adıyla yaygın olarak kullanılan motifi iç içe geçmiş ay şeklinde tasarlıyor. "Çintemanilerin biri küçük, biri büyük olur, ben onları iç içe kafa kafaya verdim. Çok sade ve etkileyici oldu" diyor. Grafik sanatını kattığı eserleriyle türk motiflerine farklı bir yorum getiren Ür, "Belki de bu hoş karşılandı" diyor.
 <br/>
 <br/>
 Türk motiflerinin araştırılmasına dair bir kampanya mahiyetinde olan bu yarışmanın cesaret işi olduğunu söyleyerek vazgeçenlere sonuçları gördükten sonra hak veriyorum. Bu araştırma gerçekten yılların uzman birikimini gerektiriyor. Beğenilen eserler de bunun bir göstergesi. Birinci seçilen desenin sanatçısı Koloğlu'nun tespitini hatırlatalım çok da ümitsiz bir tablo çizmiş olmamak için: "Motiflerin ifade dilinden anlamak için zengin bir sözlüğe yani, motif desen bilgisine sahip olmak lazım. Bu sözlük zaten var ve sadece bunu öğrenmek ve sindirmek kalıyor geriye."
 <br/>
 <br/>
 Ve biraz da geçmişe ilgi duymak...
 <br/>
 <br/>
 <br/>
 <br/>
 Fatma Hülya KOLOĞLU
 <br/>
 <br/>
 (Desen yarışması birincisi):
 <br/>
 <br/>
 Günümüzde
 <br/>
 <br/>
 sadece taklit var
 <br/>
 <br/>
 Türk kumaşlarında en önemli renk kırmızıdır ve bazılarının sırrı bu gün bile hâlâ çözülememiştir. "Kültür bahçemizdeki" en karakteristik Türk motifleri lale, karanfil, nar ve çınar yaprağıdır.
 <br/>
 <br/>
 Türk kumaşları, dokunuş, malzeme ve desen zenginlikleri bakımından dünya kumaşçılığında önemli bir yer alır. Büyük Selçuklular ve Anadolu Selçukluları ile Osmanlı döneminde desen ve kalite bakımından en yüksek düzeye erişmiştir.
 <br/>
 <br/>
 Dokuma kumaş ve kadifeleri, 15. ve 18. yüzyıllar arasında Osmanlı'nın en önemli ihraç kalemleriydi. 18. yüzyılda Batı'da Türk modası yaşandı. Günümüzde de Armani, Oscar De la Renta, Versace gibi dünyaca ünlü modacılar Türk motif ve giysilerini koleksiyonlarında kullanmaktadırlar.
 <br/>
 <br/>
 Bugün Uzak Doğu veya Fransa'ya gittiğimizde o memleketin kültürünü, motiflerini sokakta, vitrinlerinde, otellerinde, lokantalarında görmek mümkün. O ülkelere giden turistin amacı sadece gezmek, eğlenmek ve dinlenmek değil aynı zamanda kültürünü tanımaktır. Fakat ülkemizde bunca kültür zenginliğinin içinde sadece taklit vardır.
 <br/>
 <br/>
 Kültürümüz evlerdeki bohçalardan dışarıya çıkmalıdır. Türkiye'de bazı önde gelen tekstil firmaları ve modacılar fevkalade güzel çalışmalar yapmaktadır. Bunun daha da artması bütün dileğim.
 <br/>
 <br/>
 <br/>
 <br/>
 <br/>
 <br/>
 Doç. Dr. Hülya TEZCAN:
 <br/>
 <br/>
 Bu seviyede
 <br/>
 <br/>
 olacağını
 <br/>
 <br/>
 sanmıyordum
 <br/>
 <br/>
 Katılımcılar daha çok geleneksel dönem olan 16. ve 17. yüzyılın süsleme sanatına ilgi duymuşlar. Eserler bu sanatlardan esinlenmiş olarak hazırlanmış. Üç benek motifine ilgi daha büyük. Desenler arasında çok kötü olanlar kadar çok iyiler de vardı. Çok iyilerin bu kadar güzel tasarlanmış olabileceğine ihtimal vermiyordum açıkçası. Türk motiflerinin yeniden gündeme getirilmesi adına sevindirici bir gelişme olarak yorumluyorum bu yarışma sonuçlarını. Bu yüzden seçici kurula katıldım.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-6315-34-milenyumun-desenine-osmanli-tuyosu.html), [web.archive.org (arşiv bağlantısı)](http://web.archive.org/web/20110313093915/http://www.aksiyon.com.tr:80/aksiyon/haber-6315-34-milenyumun-desenine-osmanli-tuyosu.html)
