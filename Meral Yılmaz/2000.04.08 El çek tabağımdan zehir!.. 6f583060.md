# El çek tabağımdan zehir!..

*Meral Yılmaz 2000.04.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her geçen gün beslenme şeklimizin ayrılmaz parçası haline gelen gıdalarla ilgili yeni bulgular öğreniyoruz ve aynı anda sevdiğimiz çeşitler birer ikişer eksilmeye başlıyor mönümüzden.
  </font>
 </div>
 <div id="newsText">
  <font class="detail-text">
   Bir yıl önce Aksiyon'da yayınlanan domuz eti dosyasından sonra bırakın satın almayı, görmek bile zorlaşmıştı salamları, sucukları.
   <br/>
   <br/>
   Zaten büyükşehirlerde et türü gıdaların satın alınabileceği yerler noktasında yaşanan sıkıntı insanları büyük ölçüde meyve ve sebzelerin vejetaryen beslenmeye yöneltmeye başlamıştı son yıllarda.
   <br/>
   <br/>
   Gıda konusunda bir düzenlemeye gidileceği ihtimali için verilen tarih çıkmaz ayın son perşembesi olduğu için insanlar kendilerince geliştirdikleri birtakım yöntemler deniyorlar. Kimi güvenmediği ürünü tüketmekten tümden vazgeçiyor, kimi de köylerle bağlarını daha sıkılaştırıyor. Zararlı katkı maddeleri taşıyan ürünleri ifşa etmek trilyonların döndüğü bu pazarda her yiğidin harcı gibi görünmüyor.
   <br/>
   <br/>
   Oysa bir konserve kutusu ne çıngar çıkarmıştı Belçika'da. Ülkenin önde gelen gıda dergisi konserve kutularında kullanılan cilanın kansere yol açtığını duyurmuş, balık konserveleri, limon, sirke ve domates içeren gıdalarda riskin daha da yaygın olduğunu belirtmiş ve marka ismi vermekten kaçınmamıştı. İşin ilginç yanı ise ülkenin en büyük gıda mağazası tüm konserve ürünlerini reyonlarından çekebileceğini açıklıyordu.
   <br/>
   <br/>
   Bizim ülkemizdeki en büyük sıkıntı süpermarketlerden bol bol satın aldığımız ürünlerin yapımında kullanılan katkı maddelerinin yolaçtığı zararlardan yeterince haberder olunmaması. Kanser etkisinden kalp hastalıkları ve damar sertliğine, mide ve bağırsak hastalığına, alerjiye kadar bir çok risk faktörünü barındıran yiyecek çeşitlerinin içinde dolanıyoruz bilinçsizce.
   <br/>
   <br/>
   Tüketicilere şimdilik önerilen en dikkatli davranış tarzı, almak istedikleri ürünü sepete atmadan önce arkasını çevirip muhteviyatında bulunan maddeleri incelemeleri ve bunu alışkanlık haline getirmeleri. Katkı maddelerinin ne kadar olması gerektiği ve ne kadarının zararlı olduğunun belirtildiği listenin bir başucu kaynağı gibi çantalarda taşınması gerekiyor. Aslında biraz dikkat edildiğinde bisküvilerde, çikolatalarda, ketçaplarda ve piyasadaki kimyasal işlem görmüş hemen tüm ürünlerde bu katkı maddelerinin listesini ve bazılarının miktarlarındaki yanlışlığı görmek mümkün.
   <br/>
   <br/>
   İyisi Avrupa'ya...
   <br/>
   <br/>
   Katkı maddelerinin verdiği tedirginlikten sonra diyetlerde baş tacı ettiğimiz meyve ve sebzelerimize sığınıp belki içimize biraz su serpebiliriz artık. Ama meyve ve sebzelerde de vaziyet sanıldığı kadar iç açıcı değil! Oysa hiç kimse onlara toz konduramamış, sağlıklı yaşamın yegane kaleleri gibi durmuşlardı şimdiye dek. Diyetisyenlerin rejim listelerinde baş sayfalara yerleştirilen meyve ve sebzelerdeki risk faktörleri özellikle de kilo problemi çekenleri biraz daha fazla sarsacağa benziyor. Hadi et türü gıdaları ya da diğer kimyasal karışımları anladık da meyve ve sebzeler de neyin nesi, diye düşünebilirsiniz doğal olarak.
   <br/>
   <br/>
   Bunu açıklamadan önce bir konuya değinmek gerekiyor. Ülkemizde meyve, sebze, hububat türü 67 çeşit ürün tamamen doğal yöntemlerle üretiliyor. 50 milyon dolarlık ihracatıyla yıllık 99 bin 300 ton civarında bir potansiyeli de var. Ancak bu doğal ürünler ilk akla geldiği gibi iç pazara yönelik değil, kimyasallardan dili yanmış Avrupa Topluluğu ülkeleleri için üretiliyor. Ülke içine verilen miktar toplam üretimin yüzde biri kadar bile değerlendirilemeyecek düzeyde ve sadece bu tarz ürün satışı olan küçük dükkanlara veriliyor. Üstelik doğal ürünlerin dörtte bir gibi az bir miktarının ihraç edildiğini, kalanının depolandığını da dikkate almak gerekiyor.
   <br/>
   <br/>
   Sözün kısası, üllke içinde tüketilen ürünler çeşitli kimyasal ilaç ve gübreleme yöntemiyle yetiştirilenlerden oluşuyor. Şimdi filmi biraz geriye saralım. Ülkemizde meyve ilaçlarının çoğunun kanserojen etkisinin olduğu bu alanda çalışmaları olanlar tarafından açık bir şekilde ifade ediliyor. Sebze ve tahıllarda da durum çok farklı değil. Ancak doğal üretim ya da organik üretim diye adlandırılan ekolojik tarımda verim yaygın olan diğer tarım şekline göre daha az ve daha pahalı.
   <br/>
   <br/>
   Hayvancılık açısından da durum farklı değil. Yemlerde kullanılan bazı hormonların kanser etkisinin kesinliği bilindiği halde bu maddeler 26 yıldır mevcut olan yönetmelikten kaldırılabilmiş değil.
   <br/>
   <br/>
   Ya seralarda yetiştirilen hormonlu domatesler? Saymakla bitirmek zor zehirlenme şekillerimizi.
   <br/>
   <br/>
   Piyasada satılan hazır gıda maddeleri ülkemizde insan sağlığını ciddi bir biçimde etkileyecek katkı maddeleri içeriyor. Ancak bu maddeler tüm çabalara rağmen medya aracılığıyla ilan edilmiyor. Günümüzde gıda sektörü büyük bir tröst halinde. Örneğin hiç bir yayın organında Coca Cola'nın zararlı olduğunu göremezsiniz.
   <br/>
   <br/>
   Her hangi bir gıda maddesini satın almadan önce ambalajın üzerini dikkatle inceleyip katkı maddelerini belirleyebilirsiniz. Hacettepe Üniversitesi tarafından hazırlanan bir listede piyasadaki hemen tüm ürünlerin ihtiva ettiği katkı maddeleri belirtiliyor. Burada E diye formüle edilen katkı maddeleri formülleriyle belirtiliyor.Herhangi bir satış yerindeelinize aldığınız ürünün arkasında belirtilen içeriğine bakarak zararsız olup olmadığını ya da ne tür etkiler taşıyan formüller içerdiğini anlayabilmeniz mümkün. Elinize aldığınız üründe belirtilen E120 ifadesi size kalp ve damar hastalıklarına neden olacak maddeler olduğunu hatırlatacaktır. Eğer sosis ya da salamsa almak istediğiniz E250 yazısını görme olasılığınız Hacettepe Üniversitesi'nin raporuna göre oldukça fazla ve bu da kansorejen madde ihtiva ettiği anlamına geliyor. Bisküvi çeşitlerinden, kolalı içeceklere konservelere kadar birçok gıda türünde bu tarz zararlı maddeleri bulabilirsiniz. Sadece biraz dikkatli ve duyarlı olmanız yeterli. En az kanser riski kadar tehlikeli olan bir faktör de son zamanlarda yaygınlaşmaya başlayan yüksek kolestrollü gıdalar. Kalp krizinden tutun da pek çok rahatsızlığa yol açacak bu gıdalardan haberdar değiliz ne yazik ki. Amerikan salatalarımız ve sofralarımızda vazgeçemediğimiz mayonezlerin kolesterol etkisi korkunç. Ayrıca kızartma türü hazır gıdalar, et ve etin yan ürünleri kolestrol açısından tehlike çanları çalıyor. Diyet ürünlerine merak salanların da dikkatli olması gerekiyor. Pek çok ürün var bu alanda ve çoğu katkı maddeleriyle dolu. Çocuklardan uzak tutamadığımız puding ve şekerlemelerin riski de az değil velhasıl. Alerji etkisi başta olmak üzere bir çok risk faktörünü de beraberinde getirebiliyorlar.
   <br/>
   <br/>
   Nuh'un ambarı gibi
   <br/>
   <br/>
   Türkiye'de ekolojik ürünlerin iç piyasaya verilme teşvikleri bir yıl kadar geçmişi olan çok yeni bir çalışma.
   <br/>
   <br/>
   Bodrum'da 10 yıldır doğal ürünlerle bir vejetaryan restoran işleten Victor Ananıas, Buğday adıyla açılan ve doğal ürünler konusunda danışmanlık hizmeti de veren küçük dükkanlarla ilgileniyor. Bu dükkanlar İstanbul'da Yeşilköy, Kuşadası ve Adana'da olmak üzere Türkiye'de sadece 3 tane. Buğday'ın dışında Üsküdar'da Aktar, Beşiktaş'ta Kırkambar, Çavdar ve Günışığı olmak üzere toplam 6 dükkan var. Nuh'un Ambarı ise hem restoranı hem satış reyonu olan, arkadaş grubuyla gidip çeşitli etkinliklerin izlenilebileceği ve alışveriş yapılabilecek fonksiyonel bir ortam. Doğal beslenme ve bitkiler konusunda kaynak yayınlar ve kitaplar da bulmak mümkün burada.
   <br/>
   <br/>
   Rapunzel, Mavi Deniz ve Işık Tarım'dan oluşan üç şirket tüm üretimin yüzde biri gibi değerlendirilebilecek miktarlarda iç piyasaya ürün veriyorlar. Çoğunlukla ürün alınan firma Rapunzel. Süpermarketlere verilenler ise daha çok üzüm, incir gibi kuru gıdalar ve yağlardan oluşuyor. Çabuk bozulabilecek meyve ve sebzelere yönelmeyi göze alamıyor süpermarketler. Bu konuda ilginç bir çelişki de yaşanıyor. Marketin bir bölümünde organik gıda bulunduran yetkililer sağlığa yararlı ürün satmaktan memnuniyet duyarken sattıkları diğer ürünlerin şüpheli durumları hakkında kendi kendileriyle çalışkiye düşüyorlar. Bu nedenle ürünlerini organik diye ayırmak ya da sağlığa zararlıyararlı ürünler diye sınıflamaktan rahatsızlık duyan bazı marketler bu tür satışı kabullenmekte zorlanıyor.
   <br/>
   <br/>
   Buğday gibi küçük dükkanlarla ilgilenen Victor Ananıas ekolojik ürünlerin süpermarketlerden ziyade küçük dükkanlarda satılması taraftarı. İnsanların bilinçleneceğine ve sağlıklı beslenmeye yönelik bir alt yapının ileride yaygınlık kazanabileceğine inanıyor. Doğal ürünlerin küçük dükkanlarda tanınıp yaygınlaşmasının 25 yıl aldığı İsviçre'yi örnek gösteriyor. İsviçre'de bugün gelinen nokta ise süpermarketlerde doğal ürünlere popülaritesi yüksek standlar ayrıldığı şeklinde.
   <br/>
   <br/>
   Kuru yemişler, kurutulmuş meyve ve sebzeler, çeşili bitkisel yağlar, kozmetik ürünler gbi oldukça çeşitli bir ürün yelpazesi sunuyor Nuh'un Ambarı. Yeri İstanbul Beyoğlu'nda.
   <br/>
   <br/>
   Meyvenin kurusu, soyanın kıyması
   <br/>
   <br/>
   Ne yalan söyleyelim soya etini ve kıymasını ilk kez görüyorum. Kuru meyve olayı da başka bir hadise. Meyveler kurutulduğunda besin değeri daha da artıyormuş. Kuru elmanın oldukça fazla tercih edildiğini belirten Nuh'un Ambarı'nın işletmecisi Gülten Kılışşen, kuru kayısının da kan yapıcı özelliğinden dolayı tercih edilenlerin başında geldiğine dikkat çekiyor. Ancak ülkemizde kayısının görünümünü daha çekici hale getirmek için ilaçlandığını, bunun da kansorejen etki taşıdığını bilenlerimiz çok değildir. Ayrıca kurtlanmaya karşı önlem olsun diye de yoğun miktarda kükürt kullanıyor kayısı satıcıları günümüz pazarında. Oysa yazın soğuk hava depolarında kışın ise serin ortamlarda saklanan kayısıların ilaçlanmaya ihtiyacı yok. Kükürt karaciğer açısından zararlı etkiler taşıyor. Oysa ömrü uzun olsun diye kükürtlenen kayısıda karaciğerler için fevkalade gerekli olan bol miktarda kalsiyum bulunuyor.
   <br/>
   <br/>
   Ayrıca tuzun, şekerin de rafine edilirken kaybettikleri minarelleri olduğunu biliyor muydunuz? Hızlı üretim kolaylığı açısından şeker yapımında kullanılan madde onun beyazlamasını sağlıyor ama daha da şekerli hale getiriyor. Şekerin doğal şekli açık kahverengi denebilecek kadar koyu. Nuh'un Ambarı doğal şekeri Brezilya'dan getirtiyor. Şeker kamışından elde ediliyormuş. Haliyle biraz pahalı. Bizim şeker pancarından elde edilen ve işlem sırasında daha da tatlı hale gelen şekerimiz şiddetle uzak durulması gereken üç beyazlar listesinden kurtulacağa benzemiyor bu gidişle. Üç beyazlar deyince, bunlardan tuz ve tabii ki un da üretim sırasında bir hayli değişerek gelmiş bugüne. İşlem sırasında çeşitli minerallerini kaybeden tuz gibi un da nasibini almış bu sistemden. Çoğumuzun kara ekmek olarak duyduğu, asıl olması gereken ekmek rengi ve formatından çıkarılmış ve tamamen nişastası kalan bir vaziyete getirilmiş.
   <br/>
   <br/>
   "Önde zeytin ağaçları, arkasında yar"
   <br/>
   <br/>
   Romantik bir girişle açıklamayı tercih ediyor zeytin üretimindeki aksaklıkları üretici ve ihracatçı Yunus Er. "Önde zeytin ağaçları, arkasında yar, yıl 1946 mevsim sonbahar" der şair diyor. Zeytin gözlüm şarkısını da hatırlatmadan geçemiyor. Zeytinin anayurdu Anadolu. Bu yüzden deyimlerimize, şarkılarımıza konu olmuş, barış sembolü sayılmış. Yunus Er'in tecrübeleriyle hakiki zeytini tanımanın bazı sırları var.
   <br/>
   <br/>
   Siyah zeytinin bir kaç yıkamada açılan ya da suyu karartan rengi piyasa diliyle zeytin boyasından başka bir şey değil. Kimyasal olarak Fe O diye bilinen demir oksittir diğer bir ifadeyle o renk. Zeytinin rengini sabitlemek için kullanılıyor. Zeytin üreticilerinin yaşadığı bölgelerde zeytin boyası gelmiştir yazısının doğallığına değiniyor Er, bu yöntemin ne denli doğal karşılandığına dikkati çekmek için. Aynı şişede hatta aynı tane üzerinde farklı renkleri görmek mümkün kimyasal madde katılmamış zeytinlerde. Bu renkler siyah zeytinlerde kahve renginden siyaha değişik renklerle; yeşil zeytinlerde ise, mor, sarı ve yeşil tonlarla ortaya çıkar. Kendi öz ürünü olan asitsiz sızma zeytinyağında korunan zeytinler dalından yeni koparılmış kadar tazedir. Bu açıdan yenilebilecek kadarının kabından çıkarılması tavsiye edilir.
   <br/>
   <br/>
   Renginin ve kokusunun yanında acımsı tadıyla da ayırt edilebiliyor doğal zeytinler. Bu tadın nedeni ise hazırlanmasında sodyum hidroksit kullanılmaması!. Bu kimyasal maddenin işlevi ticari üretim açısından zeytinin pazara hazırlanmasını hızlandırmaya yarıyor. Zeytinin bu şekilde acılığı kalmıyor ama Yunus Er'in ifadesiyle "zeytinde de canlı organizma kalmıyor". Ayrıca zeytinin çeşitli aşamalarında kullanılan kostik maddesi lavabo açlarda kullanılan eritici baz olarak ifade edilebilecek kadar hücreleri yakan bir madde. Oysa siyah zeytinlerin acılığı açık kapta bir kaç gün tutularak giderilebiliyor.
   <br/>
   <br/>
   Kekik kalmadı, karahan verelim!
   <br/>
   <br/>
   Baharatlar küçük ambalajlarıyla daima elimizin altında bulundurmamız gereken ve fiyatı da fazla olmadığı için tedarik etme sıkıntısı fazla yaşanmayan tatlandırıcılardır mutfağımızda. Ama nasıl baharat? Bunlarda da mı binbir çeşit hile var diye düşünüp iyice karamsar olmanızı istemeyiz ama maalesef böyleymiş. Mesela baharat zevkimizin aranan çeşitlerinden biri olan kekik bitkisinin bir de yedeği varmış meğer. Tatlandırıcı özelliğinin yanında iltihap dağıtıcı, spazm giderici özelliği bulunan kekiğe rengi ve kokusuyla tamamen benzeyen bu bitkinin adı karahan. Ancak laboratuvar ortamında ayırt edilebilen ve hiçbir aromatik değeri olmayan bu bitki kekiğin maliyetini düşürüp üretimi artıran bir kurnazlığı simgeliyor. Bir ton kekikte 600 kilo yani yarıdan fazla karahan bulunabiliyor. Bir de Türkiye'de 38 çeşidi bulunuyor kekiğin. Dış piyasada makbul olanı tek çeşidin bir arada olduğu kekik. İç piyasaya verilenleri de artık gelin ayırt edin bakalım. Kekik diye bildiğimiz neymiş meğer. Antalya'nın kaş şehrinin dağlık bir köyünde kekik üreticisi Fatih Tıraf. Ben en genç üreticiyim diyor. Hem üretimiyle hem de ihracaatıyla ilgileniyor kekiğin. Kaş'ta dağ havası alıyorum, kekiklerle sohbet ediyorum, İzmir'de modern hayatın içinde geziniyorum. Her ikisini de yaşadığım için şanslı sayıyorum kendimi diyor. Bu işin felsefesinin sınırlarını da zorluyor genç üretici.
   <br/>
   <br/>
   İncirin depolanmasında zehirli
   <br/>
   <br/>
   madde kullanılıyor
   <br/>
   <br/>
   Doğal üretim en önemli özelliğini coğrafi bölgeye göre projesini yönlendirme mantığından alıyor. Diyelim Karadeniz bölgesinde bir fındık projesi var ve doğal üretim yapılacak. Gübreleme şekli tamamen aynı bölgeden temin edilebilecek hayvansal gübrelerle yapılıyor. Fındık diplerindeki otların minarallerinin tekrar toprağa geçmesi sağlanıyor, bitkilerle ilaçlama yapılıyor. Tüm bu çalışmalar üretici ve danışmanlar eşliğinde yapılıyor. Fındık üreticilerine hayati önem arzeden uyarılarda bulunuyor danışmanlık hizmeti veren Mesurata şirketi. Fındık üretiminde yaygın olarak kullanılan toprak altı gübresinin toprağın azotunu azalttığı ve tuzlanmayı artırdığı, dolayısıyla da verimsizliğe sebep olduğu belirtiliyor. Bu verimsizliği ortadan kaldırmak için daha çok kimyasal gübrelere ve ilaçlara sarılıyor üreticiler yanlış bir şekilde. Bir bakıma tarımda kısır döngü oluşuyor.
   <br/>
   <br/>
   Eğer bölge Amasya'da bir meyve bahçesiyse meyvelerin diplerine bilinçli bir şekilde ekilen ya da yörenin özelliğine göre kendiliğinden çıkan sebze, tahıllar ve baklagillerin toprağa karışması sağlanıyor. Baklagiller, toprağın azot yönünden zenginleşmesini sağlıyor. Her şey ne kadar tabii.
   <br/>
   <br/>
   Ürünün depolanma işlemlerinde yaygın olarak piyasada tükettiklerimizde bir çok zehirli gaz, kükürt ve ilaç kullanılıyor. Yurtdışına gidecek olan organik üretimde depolama aşamasında hiç bir kimyasal işleme geçit verilmiyor.
   <br/>
   <br/>
   Eğer hazırlanan ürün buğdaysa deponun nemli olmaması gerekiyor. Temiz ve kuru ortamda buğday ilaçlanmadan depolanabiliyor. İncirin depolanması aşamasında yaygın olarak kullanılan zehirli maddeler içeren methilbromid gazı Avrupa birliği kriterlerine göre sakıncalı görülüyor. Bunun yerine 40 derecede bekletiliyor. Kayısının depolanması sırasında genelde yaygın olarak zehir ihtiva eden gaz kullanılırken organik üretimde sağuk hava deposunda stoklanması yeterli.
   <br/>
   <br/>
   Eğer depolama aşamasında belirli toksinler oluşmuşsa ürün üzerinde ihracat öncesi bu ürünler belirli cihazlarla taranıyor ve ayıklanıyor. Bu ürünlerin iç piyasaya sürülme ihtimalinin yüksek oluşuna dikkati çekiyor İmo'nun Türkiye temsilcisi Nurhayat Bayturan. Ne tür zararlara yol açtığını bildiğinden o ürünü tüketenler için üzülüyor haliyle.
   <br/>
   <br/>
   Meyve ve turfanda domates ilaçlarının
   <br/>
   <br/>
   çoğu kanser riski taşıyor
   <br/>
   <br/>
   Meyve ve sebze yetiştiriciliğinde yaygın olarak kullanılan ilaçların çoğunun kanserojen etkiye sahip olduğunu belirtiyor organik tarım alanında danışmanlık hizmeti veren Mesurata'nın sahiplerinden Rauf Önal. Yılda 1015 defa ilaçlanmayı gerektiren elma bu örneğin en dramatik olanlarından biri. Elmanın bu denli ilaçlanmayı gerektirmesi de başka bir çarpıklığı ele veriyor. Ülkemizde yaygın olarak iki tür elma yetiştiriliyor ve ikisi de İngiliz türü. Bunların da bizim iklim şartlarımıza elverişli şekle dönüşmesi için gereken işlemlerden biri ilaçlama. Bu nedenle en sağlıklı üretimin coğrafi bölge özelliğine göre yetişmiş yerli bitkilerle olabileceği organik üretimin şartlarından biri. Kışın yetiştirilen turfanda domateslerde kullanılan yabancı otları öldüren ve meyve bağlamasına yardımcı olan ilaçlama da ciddi oranda kanserojen etkisi taşıyor.
   <br/>
   <br/>
   Şimdiye kadar keşfedilmiş 200 bin kimyasal mevcut olduğuna değinen Ege Üniversitesi Tıp Fakültesi Halk Sağlığı Ana Bilim Dalı Başkanı Prof. Dr. Fethi Doğan bunların sadece 2 bin 500 kadarının çok yoğun olarak kullanımda olduğunu ve ancak üçte birinin incelenebildiğini söylüyor. Sağlıklı bir bilgiye ulaşmak için gereken deneyin meblağı 500 bin dolarla ifade ediliyor. Bu sebeple gelişmiş ülkelerin gıda üretimi, besin prosesleri, depolama, ambalajlama ve satış işlemlerinde kullanılan kimyasallar konusunda seçici davrandıklarını belirtiyor Prof. Doğan. Kanser yapan; genetik bozukluğa, sakat ve ölü doğumlara neden olan kimyasalların gelişmiş ülkelerde kullanım dışı tutulduğuna dikkat çekiyor bizdekinin aksine.
   <br/>
   <br/>
   Ancak 2020 yılında 100 milyonu aşacak olan Türkiye nüfusu için mevcut gıda üretiminin iki misline, kullanılan gübre miktarının 6.5 misline ve tarım kontrol ilacının da 6 misline çıkacağı hesap edildiğinde ülkemiz için en ortalama yol, üründe ve ilaçlamada kontrollü bir uygulamanın başlatılması gibi görünüyor.
   <br/>
   <br/>
   50 yıl öncesinde hiç bir problem yoksa ...
   <br/>
   <br/>
   Tarımda ilaçlama ve gübrelemenin yaygınlaşması ve dolayısıyla daha fazla üretim ve daha sağlıksız beslenme döneminin başlangıcı 1950'lere dayanıyor. Bizden çok önceleri tarımda böyle bir dönüşüm yaşayan gelişmiş ülkeler şimdi bu üretimden uzaklaşmayı genel politika haline getirdiler. 25 yıllık bir geçmişe sahip olan doğal üretim, bizde Avrupa Birliği ülkelerinin teşvikiyle 1980'lerde uygulamaya konuldu. Ancak tüm işlemler ve üretimin her aşaması Avrupa Birliği ülkelerinin yönetmeliklerindeki kriterlere uygun olarak gerçekleştirilebiliyor.
   <br/>
   <br/>
   Yurtdışına gönderilen organik ürünlerin üretimini destekleyen ve tarım arazilerini projelendiren 40'a yakın şirket var Ege bölgesinde. Üretimin her aşaması denetleme şirketlerince incelemeye tabi tutuluyor. Denetleme şirketleri de Avrupa Birliği ülkelerinin kriterlerine uygun olup olmamayı ön planda tutuyorlar.
   <br/>
   <br/>
   Mesela İsviçre, denetleme firması olan İmo çalışanları aracılığıyla satın alacağı ürünlerin ekim aşamasından depolanmasına kadar her yönüyle incelettirip kendi istediği kriterler doğrultusunda rapor tutturuyor. Ürünler hangi ilaçlama şekillerine göre yetiştirilmeli, tonajları ne kadar olmalı tüm kararlar Avrupa Birliği ülkelerine ait. Doğal üretimde iç piyasaya ürün veren Rapunzel firması üreticiye teşvik kredisi verildiği takdirde doğal üretimin daha çok yaygınlaşacağını belirtiyor. Diğer üretim şeklinde tarım teşvik kredileri var, gübreler pahalı. Bir de üstüne üstlük kanserojen etikisi taşıyanlar da çoğunlukta.
   <br/>
   <br/>
   Aslında ideal olan, tüm yurt genelinde yapılan üretimin her aşamasında sağlık değerlerinin de gözetilmesi olurdu. Hiç değilse organik üretimde yıllık ihracatın dışında kalan meblağın depolarda bekletilmesi yerine iç piyasaya verilmesi gündeme gelebilir. Geçen yılki üretimin üçte ikiye yakınının depolarda beklediğini düşünürsek neden iç piyasaya verilmediği noktası da ayrı bir soru işareti olarak kalacak zihinlerde. Tarım ve Köy İşleri Bakanlığı organik üretim konusunda hevesli görünüyor. Hatta denetimin Avrupa normlarına göre yapıldığının söylenmesine de içerliyor. Ziraat Bankası'yla koordineli olarak teşvik konusunda tasarılar hazırlıyor. Ancak işler gelip bütçeye dayandığında tüm projelerin üstüne ölü sessizliği hakim oluyor. Bize de sadece gelişmiş ülkelerin insanlarına ne denli önem verdiğini imrenerek seyretmek düşüyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0CE7148062D0EBDB8481A0E2C028E045?newsId=6057), [web.archive.org (arşiv bağlantısı)](http://web.archive.org/web/20131122070252/http://www.aksiyon.com.tr:80/aksiyon/newsDetail_getNewsById.action;jsessionid=0CE7148062D0EBDB8481A0E2C028E045?newsId=6057)
