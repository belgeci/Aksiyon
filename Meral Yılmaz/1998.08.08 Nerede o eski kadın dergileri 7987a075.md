# Nerede o eski kadın dergileri

*Meral Yılmaz 1998.08.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Değişimin aktif aktörleri olarak kabul edilen Tanzimat ve Cumhuriyet dönemi kadınlarına yönelik çıkan yayınlar,
  </font>
 </div>
 <div id="newsText">
  <font class="detail-text">
   kadın konulu kaynak eserler arasında önemli köşe taşlarını oluşturması bakımından son dönemlerde yeniden ele alınıp tasnifleniyor ve bibliyografya çalışmalarıyla daha düzenli hale getiriliyor.
   <br/>
   <br/>
   İlk olarak Kadın Eserleri Kütüphanesi bibliyografya oluşturma komisyonu tarafından 18691927 yılları arasını kapsayan eski harfli kadın dergilerinin İstanbul kütüphaneleri çerçevesinde araştırıldığı bir bibliyografya hazırlanmıştı.
   <br/>
   <br/>
   Hanımlar Alemi'nden Roza'ya adlı çalışmasıyla şimdi de Aslı Davaz Mardin, 1928 ile 1996 yılları arasındaki kadın dergilerinin bibliyografik çizelgesini veren kitabını hazırladı.
   <br/>
   <br/>
   Genel olarak yayın hayatı Tanzimat'la başlayan kadın dergilerinin Osmanlı ve Cumhuriyet sonrası yıllarda kapladıkları yer küçük olmakla birlikte özet olarak dünya kadınına, ayrıntılı bir bakış açısıyla da kendi kadın tarihimize doğrudan kaynaklık etmeleri açısından önemli bir yer tutuyor.
   <br/>
   <br/>
   Harf devrimi nedeniyle süreli yayınlardaki önemli isimlerin çoğu unutulup gitseler de son dönem kadın araştırmacıları bu kopuşun nedenlerini sorgulamakla birlikte eski harfli yayınları yeniden Türkçeleştirme projelerine de ilk adım olarak bibliyografyalar oluşturarak başladılar.
   <br/>
   <br/>
   Dergilerin inceleniş evrelerinde Tanzimat'tan 2. Abdülhamit'in tahta çıkışı, 2. Meşrutiyet ve Cumhuriyet'in ilanı, Latin harflerinin kabulü gibi birtakım toplumsal değişimler belirleyici rol oynuyor.
   <br/>
   <br/>
   Cumhuriyet sonrasında ele alınan dönem ise harf devrimiyle başlıyor ve 1940'lı yıllara kadar gelişerek devam eden yayınlarla birlikte ciddi bir duraklama dönemi diye tanımlanan 70'lere ve İslam dini açısından kadın sorunlarını ele alan dergilerin çıkmaya başladığı 1985'li yıllardan 1996'ya kadar uzanıyor.
   <br/>
   <br/>
   Zamanın gidişatına göre
   <br/>
   <br/>
   Yayın hayatında önemli girişimlerin görülmeye başlandığı Tanzimat döneminde özellikle de 1860'tan sonra yayın sayılarının artması ve 2. Abdülhamit döneminde kız okullarının çoğalmasının olumlu sonuçları bu yayınlarla birlikte etkisini gösterecektir. Aksinin savunulması mümkün olmayan yaygın bir görüş vardır artık benimsenmeye başlanan ve kalem ehli tarafından gereği istisnasız vurgulanan: "Ordudan, hatta donanmadan da önce kadınların eğitilmesinin kaçınılmazlığı."
   <br/>
   <br/>
   Devrin bu anlayışı irdelendiğinde bir çok nedenler düşündürebiliyor. Boğaziçi Üniversitesi öğretim görevlisi Doç. Dr. Zehra Toska, iyi yetişmiş annelerin elinde büyüyen bireylere ihtiyaç olduğunun neredeyse bütün dergilerde vurgulanışını, imparatorluğun içinde bulunduğu geri kalmışlığın, karamsar ruh halinin izlerini silip yeniden yükselme yönünde bir umut olarak görüldüğü şeklinde yorumluyor. 1876'lara kadar olan dergi ve diğer yayınların sıkı bir mercek altına aldığında neredeyse gerçek hedefin kadınlar değil aranan nitelikteki kadınların iyi yetiştireceği çocuklar olduğunu düşünecek kadar şüpheye bile kapılıyor Zehra Toska. Çocuk terbiyesi ve bakımı ile ilgili yazıların yoğunlukta oluşu, üstelik dergilerin çıkış gayelerinin belirtildiği yazıların da bu yorumu destekler nitelik taşıması düşüncelerini daha da belirginleştiriyor Toska'nın.
   <br/>
   <br/>
   Osmanlı Dönemi dergilerinde birinci bölüm olarak kabul edilen 1839 1876'lı yıllar kadınlar için bir kıpırdanış, eğitimlerinde ilk adımın atıldığı bir başlangıç teşkil eder. 2. Meşrutiyetin ilanına kadar geçen süreyi kapsayan ikinci dönem ise birincinin bir devamı olarak bilgilenmeyle birlikte ülkenin selameti için kadının iyi bir eş, iyi bir anne ve dinine bağlı bir şekilde yetiştirilmesine dair konuları içerir. Bu görüşün en belirgin tezahürlerini yansıtan 1887 çıkışlı Mürüvvet dergisidir. Kızların okumasının din ve geleneğe ters olmadığını izah etmek için Asrı Saadet dönemi kadınlarının hayatlarından örnekler verilir dergide. Böylece eğitimin gerekliliğini meşru bir zemine oturtmak için Batıdan kaynak aramaya gerek olmadığının da altı çizilmiş olur. Müslüman kadının giyim ve davranışlarına Avrupa modasının getirdiği yenilikler ve yabancı mürebbiye geleneği eleştiriye tutulan konular arasında yerini almaya başlar.
   <br/>
   <br/>
   Dönemin sonlarına gelindiğinde dergilerin kadınlar için bir okul görevi üstlenmekle kalmadığı, aynı zamanda onları yazı yazmaya ve yayın hayatına özendirdiği de gözlemlenecektir.
   <br/>
   <br/>
   Kadınların ilerlemesine hizmet etmek amacını taşıdığını belirterek kendisini tanımlayan 1895 çıkışlı Hanımlara Mahsus, Gazete İmparatorluk içindeki tüm kadınların yazılarını değerlendireceğini duyurur ve katılımlarını ister. Bu çağrının ilk adayları İstanbul ve taşradaki bilimum İnas mekteplerinde okuyan öğrenciler, Darulmuallimat'ı bitiren öğretmen hanımlar ve önceki dergilerde deneyim kazananlar olacaktır. Aydın kesim arasından yabancı dil bilen, iyi eğitim görmüş, yazar ve şair olarak tanınan kadınlardan da derginin çağrısına olumlu cevaplar gelir. Şair Nigar, yazar ve şair Fatma Aliye davet mektubu alan hanımlar arasındadırlar.
   <br/>
   <br/>
   2. Abdülhamit'in desteğini de arkasına alan Hanımlara Mahsus Gazete kadınların aile içinde bilgi edinmelerini sağlama yönündeki gayretleriyle devletin bu konudaki politikasını destekleyici özellikler taşır ve dönemin en uzun ömürlü gazetesidir. İç ve dış haberler, çocuk bakımı ve eğitimi, aile saadetinin temini için makaleler, evin temizliği, düzeni, sağlık bilgisi, Avrupa modasından İslama aykırı olmayan motiflerin seçildiği moda ve nakış gibi konular derginin belirgin konuları arasındadır.
   <br/>
   <br/>
   Cumhuriyet kadınının işi zor
   <br/>
   <br/>
   Çıkış yazısında şen şakrak, alaycı, resimlerle dolu zarif bir mecmua diye tanıtılan Hanımlar Alemi, harf devriminden sonra açılışı yapan ilk dergidir. Ağır başlı, gönül sıkıcı olmak istemediğini ve onaltı yaşındaki güzel bir kız ruhu taşımak gayesinde olduğunu belirtir. Cumhuriyet sonrası 1929'dan itibaren görülen dergileri bibliyografik tarzda irdeleyen Aslı Davaz Mardin'in çalışmasının ilk başlangıç noktası da Hanımlar Alemi'yledir.
   <br/>
   <br/>
   1928'den 40'lara kadarki dönem içinde bir dizi dergi çıkar fakat işleri pek kolay değildir. Yeni kurulan bir devletin ilkelerini, dönemin siyasi çizgisini, Cumhuriyet devrimlerini ve bu bağlamda kadının konumunu irdelemek gibi idealist bir çizgi üstlenmek zorundadır. Bu dönemi en iyi karakterize edebilecek dergiler arasında Cumhuriyet Kadını, Ev iş, Hanımeli ve Kadın Dünyası hem yeni bir toplumun davranış kurallarını verirken hem de geçmişten gelen geleneksel kurallar arasında sık sık bocalar ve çelişkiler gösterir.
   <br/>
   <br/>
   Dergilerin ve belirli özellikler atfedilen Cumhuriyet kadınının içinde bulunduğu durum hiç de kolay değildir. Çünkü yeni kurulan bir devletin ilkelerini anlama ve anlatma yoluyla modern bir toplumun mühendisliğini yürütme gibi sorumluluklar üstlenmiştir. Cumhuriyet Kadını dergisinin tanımladığı ideal Cumhuriyet kadını eğitimli olmalı, iş hayatında başarılı olmalı, fikir kadını olduğu kadar süs kadını da olmalıydı. Bir de ideal bir eş, örnek bir anne vasıflarını taşıyarak iyi çocuklar yetiştirmeyi de ihmal etmemeliydi.
   <br/>
   <br/>
   Kadınlara taşıyamayacağından fazla özelliklerin yüklenmeye çalışıldığı dergilerdeki idealizmin 40'lı yıllara kadar bile uzanamadığı gözlemleniyor.
   <br/>
   <br/>
   1970'lere kadar kısmen idealizm rolüne devam diyen Demokrat Partili kadın kollarının dergisi gibi yayınlar tek tük görünmeye devam etse de dergilerde genel olarak bir duraklama dönemi yaşanır. Eğitici rolden sapmalarla birlikte öncülük ve öncülüğün benimsetilmesi işlevi farklı biçimlere bürünerek daha çok fotoroman ve moda dergiciliğine dönüşmeye başlar.
   <br/>
   <br/>
   Aslı Davaz Mardin'in ifadesiyle 70'lerden sonra yeniden bir yükseliş dönemi gözlemlenir ve ilk defa Kadınların Sesi, Kadın Dayanışması gibi sosyalizmi benimsemiş kadınların dergileri girer devreye. Yine ilk defa gelişmiş ülkelerdeki dergilere eş bir dergi çıkarmak vaadiyle 1978'de Kadınca dergisi çıkarılıyor.
   <br/>
   <br/>
   Kadın sorunlarını İslam dini açısından irdeleyen dergilerin çıkışı ise 80'lerden sonradır. Bu yıllar aynı zamanda feminist söylemlerin belirmesi bakımından da farklılık içeriyor. Feminist içerikli Kaktüs, Feminist gibi dergiler daha teorik ve dar bir okuyucu kitlesine sahip olarak kalmakla birlikte radikalleri tarafından pek de feminist görülmeyen fakat kendisini feminist diye niteleyen Kadınca diğerlerine göre daha popüler karşılanmakta .
   <br/>
   <br/>
   Bizim Aile, Mektup, Sena, Kadın Kimliği, Kadın ve Aile gibi İslami konuların işlendiği dergiler de 1985'ten sonra bu halkada yerlerini almaya başlarlar. İslami içerikli dergilerin arasında ise çalışanlarının tümünün bayan oluşuyla Emine Özkan Şenlikoğlu'nun Genel Yayın Müdürlüğünü yaptığı Meptup dergisi dikkati çekiyor.
   <br/>
   <br/>
   Dergicilik kronolojisi içinde daha kolaya kaçan bir yöntem olarak tabir edilen yurt dışından isim alıp magazin dergiciliğine yönelme girişimleri ise geniş çapta 85'lerden sonra gözükmeye başlıyor. Bu tür dergilerin sayısının yaklaşık yirmibeş civarında olduğunu göz önünde bulunduracak olursak zaten bir kısmı orijinalinden çeviri olan içeriğinin diğer kısmında da moda, aşk, kadın erkek ilişkisi, cinsellik gibi konulardan oluşmasına şaşırmamak gerekiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3995-34-nerede-o-eski-kadin-dergileri.html), [web.archive.org (arşiv bağlantısı)](http://web.archive.org/web/20130603052330/http://www.aksiyon.com.tr:80/aksiyon/haber-3995-34-nerede-o-eski-kadin-dergileri.html)
