# Diplomalı kuaförler dönemi

*Meral Yılmaz 1999.06.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Daha iki yüzyıl öncesine kadar berberlerin, saç kesiminin yanı sıra yapmadıkları iş yok gibiydi.
  </font>
 </div>
 <div id="newsText">
  <font class="detail-text">
   Kahvehanelerin bir bölümünde kahveci yamağı olarak kabul edilen berber, hem diş çeker, hem sünnet yapar, hem de kan alma yani hacamat gibi hekimlik işlevlerini yerine getirirmiş. Kanuni Sultan Süleyman dönemi İstanbul'undan bahseden Reşat Ekrem Koçu, berberlerin çalışma çeşitliliğini bu şekilde ifade eder. Şehirleşme oranında gelişme kaydeden berberlik mesleğinde, dükkanı olanların yanında seyyar berberler de alışık hale gelmiştir mahalle aralarında. "Tası tarağı toplayıp kaçmak" deyiminin, gün sonuna doğru telaşlı bir şekilde eşyalarını toparlayıp uzaklaşan seyyarlara atfedildiği bilinir.
   <br/>
   <br/>
   Tanzimat döneminden bu yana bizde romanlarla başlayan saç ve kıyafetlerdeki ayrıntıların ön plana çıkması o yıllardaki moda kavramının irdelenme biçimini de yansıtıyor aynı zamanda. Modayı takip eden gruplar arasında saç biçimlerinden bir kadının evli ya da bekar olduğu, sakin bir mahallede oturduğu ya da DoğuBatı sentezini yapmaya vâkıf kültür birikimine sahip bulunduğu tespitini yapmak da zor değildir, bu dönemin kalıplaşmış çizgileri arasında. Boğaziçi Üniversitesi öğretim görevlisi Nur Gürani Aslan'ın araştırmasına göre, Serveti Fünun Dergisi başta olmak üzere bir çok yayının giyimle birlikte saç modellerinin tanıtımına geniş yer vermesinin saç modasının yayılmasında  etkisi büyüktür.
   <br/>
   <br/>
   İlk kadın roman yazarlarından Fatma Aliye Hanım'ın, "Muhadarat" adlı eserinde bir kadını saçını geleneğe aykırı taradığından dolayı eleştirmesi bu dönemin olaya bakışını yansıtan önemli bir örnektir. Kesin kurallarla belirtilen çizgilerin dışına çıkmak, neredeyse mümkün değildir.
   <br/>
   <br/>
   Osmanlı'nın son dönem yazarlarından Ahmed Rasim'e göre de, berberler mahallede tüm olup bitenden haberdardırlar aynı zamanda. 1900'lerde Avrupai tarzda berber dükkanları açılır ilk olarak İstanbul'da. Eskilerle karıştırılmaması için 'perukar' diye anılırlar.
   <br/>
   <br/>
   18 yaşından küçüklere
   <br/>
   <br/>
   Bugün her ilde bulunan kuaför ve berber odaları, merkezi Ankara'da bulunan tek federasyon altında toplanmış durumdalar. Federasyonun üye sayısından yola çıkılarak bakıldığında, ülkemizde 100 binin üzerinde kuaför bulunuyor. Berberlikten kuaför şirketine kadar çıtanın yükseldiği günümüzde, önemli bir gelişme daha kaydediliyor bu alanda. Artistik Kuaförler Derneği'nin çalışmalarıyla şimdi İstanbul'da ilk özel kuaför ve güzelleştirme okulu açılıyor.  Ülkemizde köklü bir kuaförlük geleneği oluşturan ve bir çok şehirde şubeleri bulunan Mos Kuaför başkanlığında yürütülen bu çalışmada, önümüzdeki eylül döneminden itibaren saç kesiminden şampuanlamaya kadar en ince detaylara yer verilecek kapsamlı bir çalışma programı içeren ilk özel kuaförlük okulu açılacak. Böylelikle saçı tanıma, şekil verme ve bakım uygulamadaki yanlış bilgilenmenin de önüne geçilme yönünde bir adım atılmış olacak. 18 yaşını aşmamış çocukların yararlanabileceği okulun eğitim süresi ise, 3 yıl olacak. Milli Eğitim Bakanlığı'yla işbirliği yapılan bu okulun ders programı için Loreal firması Fransa'daki programlarının burada da uygulanmasına bire bir katkıda bulunacak.
   <br/>
   <br/>
   Kuaförlük alanında çalışanların senelerce bu işin inceliklerini öğrenme durumunda kaldıklarını belirten ünlülerin kuaförü Mos'un ortaklarından Muammer Yaprakgül, okul projesini bu alanda verilecek en güzel hizmet olarak görüyor. Yaprakgül, "Ancak okul sonrası en az on yıllık bir tecrübe olmadan hemen bir yerlere gelmeyi düşünmemeliler genç kuaför adayları" sözleriyle de gençleri uyarıyor ve ekliyor "Bu meslekte kuaför salonu açabilmek, bu işi çok iyi yapmak sanıldığı kadar kolay değil".
   <br/>
   <br/>
   50 yıldır kuaförlük yaptığını belirten Yaprakgül, başarı için azimli ve istikrarlı olmayı tavsiye ediyor genç öğrencilere. Hangi meslekte daha çok para varsa ona göre sık sık alan değiştirmenin yanlışlığını vurguluyor. 'İnsan bir işe gönül verecek, sebat edecek ve en iyisini yapmaya çalışacak' diyor, başarısına nasıl ulaştığını anlatırken.
   <br/>
   <br/>
   1992 yılında fakülteye dönüşen Gazi Üniversitesi Kuaförlük Okulu da mevcut ülkemizde, fakat buradaki eğitim tamamen meslek okullarına kuaför ve güzellik uzmanı öğretmeni yetiştirmeye yönelik. Üniversite seviyesi öncesinin genç kuşağının kuaförlük eğitimi açısından tek adres olma özelliğini taşıyor bu okul. Daha önceleri iller bazında kuaförler ve berberler odalarınca verilen çıraklık eğitim kurslarının da geçtiğimiz dönemlerde içeriği diğişti ve kuaförlük eğitimi iptal edilerek sadece güzellik, manikür ve pedikür alanıyla sınırlandırıldı.
   <br/>
   <br/>
   Ünlü kuaförler hep erkek
   <br/>
   <br/>
   Biraz da bu sebepten Türkiye'de ünlü kuaförler hep erkeklerden oluşuyor. Kadınları güzelleştirmek adına çıkılan bu yolda, nedense kadın meslektaşlarına fark atmış erkek kuaförler. Türk kadınının çalışma hayatının 20 yıl öncesine dayanmasından dolayı böyle bir profesyonelleşme yoğunluğunun olmamasının normal olduğunu düşünüyor, Gazi Üniversitesi Kuaförlük bölümü hocası Ahmet Erkan. Kadınlarda saç kesimi için değil de daha çok manikür, pedikür gibi diğer eğilimlerin yoğunluk kazandığı şeklinde yorumluyor geri kalışın nedenini. Kadını güzelleştirmede, erkek kuaförün daha başarılı olduğu görüşü hakim bir de.
   <br/>
   <br/>
   Türkiye'de kuaför salonlarının bu kadar yaygınlığına rağmen, dikkatli bir saç bakımı hususunda kadınların gereken özeni göstermediklerine dikkat çekiliyor. En azından ciltlerine olan duyarlılığın daha gerisinde kaldıklarını belirtiyor, Muammer Yaprakgül. Zeytinyağı, badem, yumurta sarısı karışımı ya da vitamin kürleri en kestirme yöntemler olarak denenebiliyor.
   <br/>
   <br/>
   Aslında günümüzde doğal maddelere yöneliş olmakla birlikte dünya çapında rağbet bulan çok gelişmiş saç bakım ürünleri yelpazesinden uygun olanı temin edebilmek mümkün ve bir çoğu alanında oldukça iyi.
   <br/>
   <br/>
   Saçların hacimsiz ya da ince telli olması çok fazla bir eksiklik telakki edilmiyor artık. Kızgın maşayla saçlara şekil verildiği, fırça bulamama eksikliğini bir çubuğun ucuna pamuk dolayıp saç diplerine boya yapma dönemlerinin aksine saçların olduğundan daha hacimli, parlak ve alıcı görünmeleri için türlü türlü yöntemler, birden çok renkli kombinasyonlar mevcut. Asıl problemin köklü olanı modacılar kanadında yaşanıyor şimdilerde.
   <br/>
   <br/>
   Saçların kişiyi ele verdiği, örgülüörgüsüz ya da kısa olmasının çeşitli statülere tekabül ettiği zamanlardan günümüze kadar pek çok saç modeli denendi ve bitirildi. 1930'lu yıllara kadar katı kurallarıyla kadınlar üzerinde görünmeyen bir baskı oluşturan saç modellerinde, günümüzde denenmemiş bir tarzın kalmaması tasarımcıların bakışlarını gerilere çeviriyor ve ayakları yere basan yeni modelleri zorunlu kılıyor. Türkiye'de açılan ilk özel kuaför okulunun da bu yeni saç modellerinin oluşturulmasında öncülük edeceğinden hiç şüphe yok. Ne de olsa, onlar bizim kuaförlerimizin katkıları sonucu ilk mektepli kuaförlerimiz olacaklar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5179-34-diplomali-kuaforler-donemi.html), [web.archive.org (arşiv bağlantısı)](http://web.archive.org/web/20130623075049/http://www.aksiyon.com.tr:80/aksiyon/haber-5179-34-diplomali-kuaforler-donemi.html)
