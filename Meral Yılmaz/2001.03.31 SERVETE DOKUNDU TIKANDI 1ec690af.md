# SERVETE DOKUNDU, TIKANDI

*Meral Yılmaz 2001.03.31*

<div>
 <p class="spot">
  Medeni Kanun Tasarısı tartışmaları Televole'yi aratmıyor: Bu yılki Medeni Kanun  Tasarısı görüşmeleri önceki yıllardan çok daha renkliydi. Komisyon  üyelerinin gafletli  söylenmiş her sözü  medyaya yansıdı ve  Televole'yi aratmayacak  argümanlar çıkarttı. Mal  rejimini kabul ettiremeyen  Adalet Bakanı istifanın  eşiğine geldi. En feminist  bakan ilan edildi, yine  olmadı. Dört yılda  hazırlanan tasarının üç yıl  bitmesine rağmen ne  zaman kanunlaşacağı  merak konusu
 </p>
 <p class="metin">
 </p>
 <img border="0" src="/web/20020106050311im_/http://www.aksiyon.com.tr/2001/330/resimler/Servet.jpg"/>
 <p class="metin">
  Üç yıldır devam eden Medeni Kanun Tasarısıyla ilgili komisyon çalışmaları klasiğinde bu yıl Televole'yi aratmayacak argümanlar çıktı.
 </p>
 <p class="metin">
  Komisyon üyelerini birbirine düşüren en medyatik madde mal rejimi önerisiydi. Adalet Bakanı Hikmet Sami Türk, 1999 yılından beri kadın kuruluşlarına bunun izahını yapıyor ve tasarıyı sağ salim kanunlaştırma sözü veriyordu, ancak dilinin ağır oluşunun sıkıntısını da hatırlatmayı ihmal etmiyordu. Medeni Kanundaki kadın erkek eşitsizliklerine dair çıkışları karşısında en feminist Bakan ilan edildi. En çetin ceviz madde olan mal rejiminde kadın kuruluşlarının da onayladığı evlilik boyunca edinilen malların boşanma esnasında eşit bölüşümü düzenlemesini getirmek için karşı oklara karşı kendisini siper etti, olmadı. İstifa edeceğini ima etti, yine olmadı...
 </p>
 <p class="metin">
  Tasarı ilk kez 1998 yılında Adalet Bakanlığı bünyesinde oluşturulan bir komisyon tarafından hazırlanmış, başkanlığını da Prof. Dr. Turgut Akıntürk yapmıştı. İlk etapta bazı maddeler dikkatleri tasarıya çekmeye yetmişti: Ailenin reisi artık erkek olmayacak, kadınlar kendi soyadlarını kullanabilecek, kadına artık "karı" denmeyecek... Hakkında çok şey yazılıp çizilen Medeni Kanun Tasarısı, mal rejimindeki düzenlemeleriyle kadın derneklerinin yüzünü güldürürken, hukukçular aynı görüşte değildi.  Son 15 yıldır medeni kanunun kadın erkek eşitliğine aykırı olduğundan dolayı değiştirilmesini gündeme getiren kadın dernekleri ve hukukçu kadınların beklentisine aslında çok da uygun düşmeyen tasarıda kadınların en çok işine gelebilecek en önemli değişim, mal rejimine dair olanıydı.
 </p>
 <p class="metin">
  Buna göre, boşanma esnasında malların eşit paylaşımı ön görülüyordu. Çoğu ev kadını boşanma durumunda kocasının mal varlığının yarısını alma imkanına sahip olacak anlamına geliyordu bu büyük ölçüde. Edinilmiş malların eşit paylaşımı ilkesini bekleyen kadınlar 4 yıl boyunca ancak hazırlanabilmiş tasarının bu şekliyle kanunlaşacağına umut bağlarken Kezban Hatemi gibi bazı hukukçular ise tasarıyı "dağ fare doğuracak" tarzında yorumlamışlardı o yıllarda.
 </p>
 <p class="arabaslik">
  Az gittik uz gittik
 </p>
 <p class="metin">
  Her yıl TBMM'ye gelip giden tasarı hakkında olaylı tartışmalar, hazırlanışının üstünden bir yıl geçtiği 1999 Kasım ayı Meclis görüşmeleriyle başladı. Mal rejimini konu alan madde, bekar lider Devlet Bahçeli'nin eleştirisine takıldı. Boşanma esnasında malların eşit bölüşümünü öngören maddenin, zengin erkek avcısı güzel kızları türeteceğini söylemişti Bahçeli. Aynı maddeye FP, MHP ve ANAP'lı komisyon üyeleri de karşı çıkmıştı.
 </p>
 <p class="metin">
  Bu arada Bekâr Lider'e kadın örgütlerinden zehir zemberek tepkiler geldi. Yaklaşık 22 kadın kuruluşu, "Medeni Yasa için güç birliği" adıyla bildiri hazırlayıp, "Evlilikte malların eşit paylaşımı servet avcılığına yol açar" diyen Bahçeli'yi hedef almışlardı.
 </p>
 <p class="metin">
  Aynı kadın kuruluşlarını,  MHP'nin raporunda bulunan "gelenek ve göreneklere sıkı sıkıya bağlı kalma" ifadesi de fena halde çileden çıkarmıştı.
 </p>
 <p class="metin">
  Yine o günlerde, İstanbul Barosu Kadın Hakları Komisyonu ve Türk Hukukçu Kadınlar Derneği'nin tasarıyı konu alan toplantısına davet edilen Adalet Bakanı Hikmet Sami Türk biraz terlemişti doğrusu. Medeni Yasa'nın bu güne kadar değişemeyişinin sebebini dilinin ağır olduğuna bağlamıştı Türk. İstanbul Kadın Kuruluşları Başkanı Necla Arat ise bunun asıl nedeninin MHP ve ANAP'lı bazı bakan ve vekillerin ideolojik görüşleri olduğunu belirtmişti. Yeni bir yasa hazırlamanın vakit kaybı olacağı ileri sürülmüş ve  eski yasa üzerinde değişiklik önerilmişti Bakan Türk'e ama tasarı tüm bunlara rağmen 1999'un son gününde ancak TBMM başkanlığına gönderilebildi.
 </p>
 <p class="metin">
  Ocak 2000'e gelindiğinde 1027 maddelik tasarıyı açıklama zahmeti yine Bakan Türk'e kaldı. Evlenme yaşı, aile reisliği, evlilik birliğini temsil yetkisi, iş seçiminin kadına bırakılması gibi flaş değişiklikler sıralanırken kişisel ve edinilmiş malların neler olduğu hızla geçildi. Eşlerden birinin borçları diğerinin de borcu sayılacaktı aynı maddeye göre.
 </p>
 <p class="arabaslik">
  Boşanınca bir ceketiyle ortada kalmış kocalar gördüm
 </p>
 <p class="metin">
  Tartışmaların en trajikomik olanı  bu yıl yaşandı. Komisyon üyelerinin gaflet anında söyledikleri her söz  medyaya malzeme oldu ve ti'ye alındı. Mal rejimini kabul ettiremeyen Adalet Bakanı istifanın eşiğine geldi. Üyeler ısrarla boşanmada malların eşit paylaşımı maddesini reddetti. Bunun yerine ailenin ortak kullanımında olan malların bölüşülmesini öngören "paylaşmalı mal rejimini" daha uygun gördü.
 </p>
 <p class="metin">
  Tasarının önerdiği mal rejiminin menşeine değinen FP' li Ramazan Toprak "Burası İsviçre değil" diyerek karşı çıktı. Bu ülke için uzmanların araştırıp karar verdiği "paylaşmalı mal rejimi"nin uygun olduğu düşüncesindeydi.
 </p>
 <p class="metin">
  DSP Milletvekili Emin Karaa ise, avukatlık mesleği boyunca aile düzeni içinde edinilmiş malları kadın üzerine yapıp, boşanınca bir ceketiyle ortada kalmış kocalar tanıdığını belirterek tasarının eşleri koruduğunu savundu.
 </p>
 <p class="metin">
  MHP'li Orhan Bıçakçıoğlu, tasarıda belirtilenin aksine paylaşmalı mal rejiminden yanaydı. Bunun Türk hukukçularının bulduğu bir rejim olduğunu ve Adalet Bakanı'nın şahsi görüşünü tasarıya monte etme tavrının hukukçulara saygısızlık olduğunu söyledi.
 </p>
 <p class="metin">
  Adalet Komisyonu'nda, tasarının "Eşler Arasında Mal Rejimini" düzenleyen bölümün ilk maddesi, 3 saat görüşüldü. FP'li Fethullah Erbaş, MHP'li Orhan Bıçakçıoğlu ve DSP'li Ali Günay'ın verdiği ve "paylaşmalı mal rejimi" getirilmesini öngören önerge, 9 oyla kabul edildi. Oylamaya tepki gösteren Adalet Bakanı toplantıyı terketti. Türk'ün Ecevit'le görüşmesi üzerine bazı bakan ve vekiller, Türk'ün onları şikayet ettiğini söyleyip yargıya müdahale edildiği yorumunda bulundular.
 </p>
 <p class="metin">
  MHP, FP ve DSP'li üyeleri tarafından, tasarıdaki "edinilmiş mallara katılma rejimi"nin "paylaşmalı mal ayrılığı rejimi" olarak değiştirilmesi için verdikleri önergenin kabul edilmesiyle ipler koparken bir gün sonra ilgili maddenin eski haline getirilmesine karar verildi.
 </p>
 <p class="arabaslik">
  'Öyle karıyı bulun tüm malımı vereyim'
 </p>
 <p class="metin">
  Komisyon'da eşit paylaşıma karşı çıkan vekillerin direnmesi ilginç diyaloglara neden oldu:
 </p>
 <p class="metin">
  Bıçakcıoğlu (MHP): Adam 100 milyar maaş alıyor. Karısı 220 milyon lira... Bunlar bir ev alıyorlar. Ev kimin?
 </p>
 <p class="metin">
  Prof. Dr. Turgut Akıntürk (Tasarının sahibi): Hayat müşterek. Kadın da çamurlu semt pazarından alışveriş yapıp bütçeye katkı yapıyor.
 </p>
 <p class="metin">
  Bıçakcıoğlu: Nerde öyle karı...
 </p>
 <p class="metin">
  Akıntürk: O saçını süpürge ediyor, onun mükâfatını alsın.
 </p>
 <p class="metin">
  Bıçakcıoğlu: Öyle karıyı bul bütün malımı vereceğim.
 </p>
 <p class="arabaslik">
  Tasarının  sahibi yan çiziyor
 </p>
 <p class="metin">
  Tasarıyı 4 yılda hazırlayan Prof. Dr. Turgut Akıntürk'ün edinilmiş malların eşit paylaşımının aslında Türkiye şartlarına uygun olmadığını belirtmesi ilginçti. Akıntürk, "eşit paylaşımın" TBMM'den geçmesinin imkânsız olduğunu vurgulayarak 'Paraşütle yasa olmaz' dedi.  Akıntürk'e göre, mal ayrılığından, birden bire en uca, malların eşit paylaşımına geçmek gerçekçi değil. Kimse malını yedirmek istemez. Bu inat yüzünden tasarı tehlikeye girdi. Paylaşmalı mal ayrılığı da adil bir düzenleme. Bakan artık inadı bırakmalı" diyen Akıntürk neden fikir değiştirmişti? Meclis'teki tartışmalardan sonra Akıntürk'e gelen telefonların onun tavrında etkili olduğu görüşü de var.  Bu doğrultuda gelen telefonlara dair belirtilen örnekler ise dikkate değer:
 </p>
 <p class="metin">
  •  Doktor bir kadın: "Bunca yıllık çocuk doktoruyum. Eşim memur. Biriktirdiklerimle 3 daire aldım. Kocam beni gidip çocuk yaşında kızla aldattı. Boşanacağım. Tutup beni aldatan kocama, 3 dairemin yarısını mı vereceğim?
 </p>
 <p class="metin">
  •  Bankacı Kadın: Evlenmeden işe başladım. 23 yıldır çalışıyorum. Emeğimin karşılığını emekli olunca alacağım. Kocamın bunda hiçbir katkısı yok. Boşanınca kıdem tazminatımın yarısını bir de ona mı vereceğim?
 </p>
 <p class="metin">
  •  Müteahhit: Ben inşaat sektöründeyim. Daire yapıp satıyorum. Kriz nedeniyle daireler elimde kaldı. Satamıyorum. 30 tane dairem var. Yarın hanımı boşayınca 15 daireyi vermek zorunda mı kalacağım? Çalışıp didinip yaptığım dairelerin yarısını ona vereceğim, o da gidip başka bir herifle mi yesin?
 </p>
 <p class="arabaslik">
  Malının yarısını kaptırma meselesi
 </p>
 <p class="metin">
  Hangi rejim ne getiriyor? Tasarıda belirtilen ve Bakan Türk'ün ısrarlı olduğu edinilmiş mal ayrılığına göre, boşanma sırasında eşit paylaşılacak mallar şöyle: Çalışmanın karşılığı olan edinimler, sosyal güvenlik ve sosyal yardım kurum ve kuruluşları gelirleri, çalışma gücünün kaybı dolayısıyla ödenen tazminatlar, kişisel malların gelirleri, edinilmiş mal yerine geçen değerler. Evliliğin başında sahip olunan mallar kişisel mal sayılacak ve bölüşüme dahil olmayacak. Milli Piyango ikramiyesi ve manevi tazminat alacakları kişisel mal sayılacak. Emeklilik maaşı gibi sosyal yardım kuruluşlarının yaptığı ödemeler ile kişisel malların gelirleri ve faizleri de "edinilmiş mal" olarak değerlendirilecek. Evlilik bittiğinde, iki eşin edinilmiş malları arasındaki fark paylaştırılacak.
 </p>
 <p class="metin">
  Çoğunluklu oy alan ve önergede sunulan paylaşmalı mal ayrılığı: Buna göre, ailenin ortak kullanım ve faydasına özgülenmiş mallar ile ailenin ekonomik geleceğini güvence altına almak amacına yönelik yatırımlar veya bunların yerine geçen değerler, mal rejminin sona ermesi halinde eşler arasında eşit paylaşılacak...
 </p>
 <p class="metin">
  Görülen o ki, her yıl TBMM'ye gidip gelen tasarının mal rejiminde kabul edilen nihai karar, kadınların istediği şekilde biraz zor çıkacağa benziyor. Zira yüksek sesle dillendirilen en net tavır, "kimsenin malının yarısını kaptırmak istememesi" şeklinde.
 </p>
 <p class="metin">
 </p>
 <p class="arabaslik">
  "SERVET AVCISI GÜZEL KIZLAR TÜRETİR"
 </p>
 <p class="metin">
  Medeni Yasa Tasarısının en medyatik maddesi mal bölüşümü. Tasarıyı savunan Adalet Bakanı "edinilmiş mallara katılma rejimi"ni savunurken, komisyon üyeleri, İsviçre hukuku yerine Türk hukukçularının geliştirdiği "paylaşmalı mal ayrılığı rejimi"ni istiyorlar.
 </p>
 <p class="metin">
  Üç yıldır tartışılan yasa tasarısı dört yılda hazırlanmıştı ve her yıl ilginç yorumlara sahne oluyor.
 </p>
 <p class="arabaslik">
  Mal rejimiyle ilgili bazı yorumlar:
 </p>
 <p class="metin">
  Devlet Bahçeli: "Evlilikte malların eşit paylaşımı servet avcılığına yol açar." ( 1999— Kasım)
 </p>
 <p class="metin">
  MHP'li Orhan Bıçakçıoğlu: "Bizim hukukçularımız da en az İsviçreliler kadar kanun yazabilme kabiliyetine sahip. İsviçre'deki medeni kanunda, hala ve dayıyla evlenmek serbest. Onu da mı alacağız? Türk aile yapısına en uygun olanı yapacağız. Medeni kanunlar, milli kanunlardır. Türk toplumunda tahribatlar olur endişesi taşıyorum, yoksa ön yargılı değilim."
 </p>
 <p class="metin">
  DSP'li Emin Karaa: "25 yıllık avukatlık mesleğim boyunca aile düzeni içinde edinilmiş malları kadın üzerine yapıp, boşanınca bir ceketiyle ortada kalmış kocalar gördüm.Tasarı her iki tarafı da koruyor."
 </p>
 <p class="metin">
  Tasarıyı hazırlayan Prof. Dr. Turgut Akıntürk: "Kimse malını yedirmek istemez. Bu inat yüzünden tasarı tehlikeye girdi. Paylaşmalı mal ayrılığı da adil bir düzenleme. Bakan Türk, artık inadı bırakmalı."
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/330/haberler/2.htm), [web.archive.org (arşiv bağlantısı)](http://web.archive.org/web/20020106050311/http://www.aksiyon.com.tr:80/2001/330/haberler/2.htm)
