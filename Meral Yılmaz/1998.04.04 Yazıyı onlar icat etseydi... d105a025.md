# Yazıyı onlar icat etseydi...

*Meral Yılmaz 1998.04.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çocukların alfabesi olsaydı nasıl anlamlandırırlardı harflerin her birini? Kısacık hayat deneyimleri içerisinde ne tür yorumlar katarlardı onlara?
  </font>
 </div>
 <div id="newsText">
  <font class="detail-text">
   "D " onlara hem müziğin hem de golfun Dalton Biraderlerini özellikle de Joe Dalton'u mu hatırlatırdı, yoksa kendi ifadeleriyle "adamın göbeği" diye mi nitelerlerdi.
   <br/>
   <br/>
   Alfabenin en çocuk harfini, en haşarısını, en temkinli yaklaşılması gerekenini ya da en cevval harfini tayin edebilirler miydi büyüklerin kurguladıkları gibi? Kelimelerin başına ya da sonuna yapışıp başka başka deyişlere yol açan harflerin hangileri olduğunu tespit etmek gibi bir kaygıları olur muydu?  "A"nın muhteşem bir duyguyu oluşturan ve kaybedildiğinde bir daha ele geçirilmesi mümkün olmayan, bu yüzden de bulunduğu ilk andan itibaren sıkı sıkı tutunulmasının önerildiği aşk kavramının başına ilişerek onu tamamladığını belirten Metin Kaçan'ı umursarlar mıydı...
   <br/>
   <br/>
   Yapı Kredi Sermet Çifter Kütüphanesi'nin Harfi Harfine Arşiv Sergisi'ne şimdilerde bir yenisi olarak çocukların alfabe yorumları da ekleniyor. Daha çok büyüklerin yaptıklarını yazan, seslendiren bazen tedirginlik bazen ince hesap yapmayı öneren işgüzar, avare hafler onların kalemlerinden sıcacık, dost ifadelerle gülümsüyor, duygu yüklü anlamlar saçıyorlar etrafa. Böylelikle çocuk yüreğinin gizlerinin de alfabeye taşınabileceğini, yıldızların, güneşin, gökyüzünün kendi özel harfleriyle daha eğlenceli okunabileceğini gösterme fırsatı da doğmuş oluyor çocuklara.
   <br/>
   <br/>
   Harflerin soyut ortamına düşüp yalnızlıklarına kendilerini kaptırmak yerine birden fazla boyutlara taşıyorlar onları. "C"nin başına bir bere takıp gülümseterek ay dede havasını verip ay tozlarıyla bezemek onlar için işten bile değil.
   <br/>
   <br/>
   Artık çocuklara ders çalıştırırken "B" harfini gözlüğe benzetme, "O"dan simit yapma dönemleri de gerilerde kalmaya başladı böylece. Şimdinin çocukları hiç umursamadan harflerin saçlarını rüzgarda savurtuyor, ağlatıyor, salıncak kurup sallanıyorlar velhasıl.
   <br/>
   <br/>
   Sayın Veli
   <br/>
   <br/>
   "Ben M harfini anneme benzetiyorum, V'yi de babama" diyor, biri. Adımladıkça saçları savrulan 'R'ler çiziyor; L'ye "Loo loo loo, la la la, bugün hava çok güzel" diyerek şarkı söyletiyor, dans ettiriyor bir diğeri.
   <br/>
   <br/>
   Yapı Kredi'nin kütüphanesinde oluşturulan sınıfta, her türlü malzeme imkanları sunulan çocuklar resim öğretmenlerinin önerileriyle eğlenceli çizgilere dönüştürüyorlar hissettiklerini. Bazen de espriler had safhayı buluyor ve çaktırmadan onları da kağıda dökerek diğer resimlerin arasına sıkıştırıveriyorlar:
   <br/>
   <br/>
   "Sayın veli. Kızınız deli. Okula geldiğinden beri. Tüm tebeşirleri yedi ..."
   <br/>
   <br/>
   Kütüphane Müdiresi Fatma Türe bütün not ve harflerin resmedildiği kağıtları özenle arşivliyor. Bazılarını çalışma masasındaki lambaya asmış, bazılarını da arkadaki panoya. Her birini eline alıp gösterirken çocukları görüyormuş gibi bakıyor onlara ve böylesine rahat ifadeler ortaya çıkarılmasından mutluluk duyuyor. Harfi Harfine Arşiv Sergisi'nde çocukların da alfabesine yer verme ve alfabenin çocuk kalbiyle yorumunu oluşturma projesi de ona ait. Daha önce yirmi dokuz yazar ve çizere yorumlatılan her bir harfi bir de çocuklara sormak istemiş.
   <br/>
   <br/>
   Her hafta farklı bir okuldan ilkokul birinci sınıf öğrencileri servis arabalarıyla alınıp kütüphaneye getirilmiş ve büyüklerin çalıştığı harf sergisi gezdirilmiş. Sergiden de esinlenerek kendi serbest yorumlarını çizgi, söz ve renklerde dile getirmeleri için her türlü imkanlar sağlanmış. Ressam ve eğitimci Sonja Tanrısever ile yine ressam olan Enka Okulları'nda görevli Leyla Sak Pınar çocukların hayal güçlerini çalıştırmalarına farklı metotlarla yardımcı olmuşlar.
   <br/>
   <br/>
   "Hedefimiz onların çocuksuluğunu ortaya çıkarmaktı" diyor Sonja Tanrısever: "Büyüklerin tanımlarından sonra çocukların alfabesi nasıl olurdu, neler çıkardı harflerden diye düşündük ve ilk hedefi hayal gücünü çalıştırmak olarak belirledik."
   <br/>
   <br/>
   Teker teker küçük kağıtlara yazılan harfler öğrencilerin herbirinin önüne bırakılıyor. Harfleri olduğundan farklı görmek ve değişik anlamlar yüklemek için önce ön fikirlerden arınmak ve yeni yüzle harflere bakmak gerektiğini belirten Sonja Tanrısever, harflerin yeni yüzlerini keşfetmenin onlara o anda üstlenilen yeni bir yüzle bakabilmeye bağlı olduğuna inanıyor. "Bu boyut yakalandıktan sonra farklı farklı çizgiler, anlatımlar geliyor" diyor.
   <br/>
   <br/>
   Duygu yaklaşımı adını verdiği bu metot bir kere gerçekleştikten sonra çocuğun psikolojisine göre çok yumuşak, enerjik, çok sivri ifadelerin belirmesi zor olmuyor. Yeter ki sıcak bir girişle başlanmış olsun.
   <br/>
   <br/>
   Daha sonra çocukları kendileriyle başbaşa bırakıyor ve fikirlerin ortaya çıkmasını, farklı bakışların sergilenmesini, algılama çeşitlerinin oluşmasını seyrediyor. "Bir bakıyorsunuz diyor" elindeki "A" harfinden yapılan salıncakları göstererek, "Harfler salıncak olmuş çocuklar sallanıyorlar."
   <br/>
   <br/>
   Kötü şeyler yok
   <br/>
   <br/>
   Ocak ve mart ayları içersinde dört haftalık bir çalışma süresinde oluşan malzemeleri "kendileri gibi çocuksu, masalımsı" diye niteliyor çizimde öğrencilere yardımcı olan ressam Özlem Gezgin. Onlar çizerken ne yaptıkları hakkında sohbet ediyor. Malzemeyi kullanmakta zorlananlara yardımcı oluyor. Fikirler veriyor. "Akıllarına farklı şeyler gelen öğrenciler coşuyorlar o esnada; sohbet ediyorlar, oyun oynuyorlar espri yapıyorlar" diyor. Çizgilere yansıyan zeka pırıltılarına, duygu taşkınlıklarına ve esprilere hayran kalmış. Çocuk gibi sevecen, saf harfler gördüğünü söylüyor:
   <br/>
   <br/>
   "Tertemiz, minicik insanların arasında yürüyorsunuz. Etrafta kötü şeyler yok. Kendinizi huzurlu hissediyorsunuz. Onların içinde bulunmak beni de yumuşattı. Duygusal yönümü daha da ortaya çıkarttı."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5E2EA78A0F8CB2C203928F8E9964F8FA?newsId=3607), [web.archive.org (arşiv bağlantısı)](http://web.archive.org/web/20140930190839/http://www.aksiyon.com.tr:80/aksiyon/newsDetail_getNewsById.action;jsessionid=5E2EA78A0F8CB2C203928F8E9964F8FA?newsId=3607)
