# Hat'tın aşkı olmazsa, yazının meşki olur mu?..

*Meral Yılmaz 1998.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dönemin padişahı hocasının hokkasını tutuyor. Hocaya saygı, yazıya saygıyı getiriyor. Dizleri dibine oturunca ustanın, başlıyor aharlanmış kağıt üzerinde kamış gıcırtılarıyla şenlenen yazının raksı.
  </font>
 </div>
 <div id="newsText">
  <font class="detail-text">
   Harflerin en kıvrak şekilleriyle 'kağıt üzerindeki zikri' diye de tanımlanıyor perspektifin reddini somutlaştıran hat sanatı. Maharetin zirvelerine geçit sağlayan noktalar arasına doğru akıp giderken cim'ler, ye'ler Allah'ım kolaylaştır, zorlaştırma, hayırlısıyla tamamlamayı nasip eyle temennileriyle dualaşıyor rabbiyessirlerdeki kelimeler. Bu güzel duayla başlanıyor işe; el alışana, usta 'tamam' diyene kadar. Aylarca sürüyor bütün harflerin kıvraklığını içinde taşıyan rabbiyessir'li günlerin serencamı.
   <br/>
   <br/>
   Sabır ve maharetin sınandığı yolculukta yazının duvar tanımayan soyut dünyasına duyulan aşk, reddi mümkün olmayan meşke davet ediyor yazanını. Kalemine dokunduğu andan itibaren masanın kenarında kalıyor problemler ve tüm endişeler çalışılanın en güzel şekilde belirmesinde odaklanıyor.
   <br/>
   <br/>
   Sabır ve iman işi
   <br/>
   <br/>
   Hat'ta gönül veren kişinin hocayla imzaladığı yazılı olmayan kaideler icazet alsa da almasa da kolay kolay bozulmuyor geçmişten günümüze uzanamayan usta çırak ilişkilerinin yıkılmışlığına inat. Üniversitelerde ayrı bir bölüm halinde işlense de atölyeler ağırlamaya devam ediyor gönüllülerini.
   <br/>
   <br/>
   "Uzun yıllar hat öğreneceğim yerler aradım" diyen Zehra Dinçer de hat sanatına gönül verenlerden biri. Usta Fuat Başar'ın Sultanahmet'teki atölyesinden Mevlevilerce kutlanan Şebi arus gecesi için katıldığı bir kültür merkezinde haberdar oluyor. 1993'ten buyana hat çalışan Zehra Dinçer, Dördüncü Uluslararası Hat Yarışmasında sülüs dalında teselli armağanı kazandı. Yarışma, İslam Konferansı Teşkilatı'na bağlı kısa adı IRCICA tarafından düzenlenmişti.
   <br/>
   <br/>
   IRCICA'nın orijinal ve otantik hat sanatını korumak adına periyodik olarak düzenlediği hat yarışmaları diğer ülkelerdeki hattatlarda olduğu gibi Zehra Dinçer'in de azmini kamçılayan bir etken olmuş.
   <br/>
   <br/>
   Komisyon üyelerinin seçtiği metinleri kırküç defa tekrar tekrar yazmış Zehra Dinçer.
   <br/>
   <br/>
   Yoğun emek, sabır ve iman işi olarak nitelendirdiği bu çalışmasında kırkdördüncü yazısında karar kılmış ve onu göndermiş yarışmaya. Başlangıçta hocasının ilk derste bu yolun ne kadar zor ve sabır gerektirdiğini hatırlatışından bahsediyor. Bir 'cim' harfini yedi ay boyunca sürekli yazdım, diyor. Rabbiyessir duasını ise iki buçuk ay.
   <br/>
   <br/>
   Zehra Dinçer'in yaşantısının önemli bir parçası haline gelmiş kamış kalemi ve yazı için hazırlanmış aharlı kağıtlarıyla sükun dolu odasında çalıştığı saatler. Bütün problemleri kapının dışında bırakmak da varsa ucunda...
   <br/>
   <br/>
   Tek başına estetik değerle nereye kadar?..
   <br/>
   <br/>
   Estetik anlamda her kesimin zevkine hitap eden hat sanatı açısından geçmişle kültürel bağları yeniden güçlendirmek, salt estetik kaygılarla bu yolda ayları, yılları vermek ne kadar mümkün?
   <br/>
   <br/>
   IRCICA'nın düzenlediği dördüncü uluslararası hat yarışmasının celi sülüs dalında birinci seçilen Iraklı Ziyad AlMuhandis'e bu soruyu sorduğumuzda, ünlü Hattat Yakut alMustasimi'nin sözüyle karşılık vermişti. "Hat ruhani bir hendesedir fakat bedende teşekkül eder".
   <br/>
   <br/>
   Hat çalışan kişinin dinine bağlı olması gerektiğine inanıyor. Irak'ın hatırı sayılır hattatlarından Yusuf Zenun'un öğrencisi olan Al Muhandis, hat sanatının en iyi Türklerin elinde şekil aldığını sözlerine eklemeden geçemiyor.
   <br/>
   <br/>
   Ayrıca Caferağa Medresesi'nde de ders veren Zehra Dinçer, çalışma arkadaşlarından örnekler vererek ele alıyor estetik değerler ve hat yaklaşımını.
   <br/>
   <br/>
   Amerikalı bir turistin Sultanahmet'te bir dükkandaki hat örneklerinden etkilendiğini ve tekniğini öğrenmek istediğini anlatıyor. Amerikalı turist bir süre Fuat Başar'ın atölyesinde derslere katıldıktan sonra ülkesine geri döndüğünde de mektupla çalışmalarına devam eder. Geçen yıl icazet töreni yapılan Amerika'lı turist yazdığı metinlerden yola çıkarak İslamiyeti araştırmaya başlar. İcazet töreni için geldiğinde adını Muhammet Zekeriya olarak değiştirdiğini ve İslamiyeti seçtiğini öğrenirler.
   <br/>
   <br/>
   Yazdığına inanmayanların bir süre sonra sıkılıp dersleri bıraktıklarına şahit olmuş Dinçer. Var olan ilgi hep devam edebiliyor, evlerin duvarları özellikle de 90'lı yıllardan sonra hattın yeniden popularite kazanmaya başlamasıyla en ince hat örnekleriyle şekillenebiliyor, fakat sonuna kadar ısrarlı çalışanların peşine düştükleri gizem daha başka.
   <br/>
   <br/>
   İslam kültürünün çıkışı kadar eski olan hat sanatı, modern ressamları evrensel özellikleriyle etkilemeye devam ederken hatta gönül verenlerin tutkusu da hocaların hokkalarını hep hürmetle el üstünde tutacağa benziyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=3810), [web.archive.org (arşiv bağlantısı)](http://web.archive.org/web/20120613224318/http://www.aksiyon.com.tr:80/aksiyon/newsDetail_getNewsById.action?newsId=3810)
