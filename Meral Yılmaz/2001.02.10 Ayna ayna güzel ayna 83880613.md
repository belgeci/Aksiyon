# Ayna ayna güzel ayna

*Meral Yılmaz 2001.02.10*

<div>
 <p class="spot">
  "Güzelliğin on par'etmez, bu bendeki aşk olmasa" diyen  ozan, birgün gelip güzelliğin aşkın önüne geçeceğini nereden  bilecekti? Yaşadığımız imaj devrinde dış görünüş alabildiğine  öne çıkıyor. Kozmetikte doğallığa yönelişten sonra, şimdi  cerrahi müdahalesiz estetik revaçta
 </p>
 <p class="metin">
 </p>
 <img border="0" src="/web/20010719025543im_/http://www.aksiyon.com.tr/2001/323/resimler/Ayna.jpg"/>
 <p class="metin">
  Estetik cerrahinin kimi zaman harika sayılabilecek örneklerinden, kimi zaman da ucubeye dönüştürdüğü kişilerden sonra şimdinin yükselen eğilimi ameliyatsız estetik harikaları oluşturmaya yönelik.
 </p>
 <p class="metin">
  Genetik alanda gerçekleştirilen buluşlar estetik ve güzellik sektörünü de fazlasıyla etkiledi ve yeni bir bilim dalını ortaya çıkardı. Son hız ilerleyen bilimsel gelişmelere rağmen günümüzde yaşlanmaya karşı durabilecek bir ürün icat edilememiş olsa da, bu yönde geliştirilen çeşitli yöntemler neredeyse bu icadı aratmayacak boyutta. Başta yüz olmak üzere, tüm vücuttaki kırışıklıklardan, çeşitli leke ve yara izlerine, hatta çillere kadar rahatsızlık verip de giderilemeyecek hiç bir pürüz yok gibi.
 </p>
 <p class="metin">
  Cerrahi müdahale olmadan yaşlanmaya savaş açan yeni bilim dalı olan estetik dermatolojinin en büyük hedefi cildin genç ve düzgün kalmasını sağlamak. Bıçak altına yatmadan yüzdeki kırışıklıkları kamufle eden birçok yöntemi görebiliyorsunuz estetik dermatolojide. Yüzdeki derin kırışıklık ve sarkmalar bir kaç rötuşla gideriliyor. Alın ve ağız çevresindeki derin çizgiler dolgularla düzleştiriliyor; göz kenarları ve alında derinleşen çizgiler için de yöntemler var.
 </p>
 <p class="metin">
  Lazer ışınları da mucizeleri azımsanmamalı. Doğuştan kaynaklanan lekelerden yara izlerine, yaşlılık nedeniyle ellerde oluşan lekelerden çillerin tedavisine, kılcal damar ve benlere kadar vücudunuzda rahatsız olduğunuz bir çok problemin çözümünü bulabiliyorsunuz. Ayrıca ameliyatla bile izlerinin yokedilemediği dövmeler siliniyor.
 </p>
 <p class="metin">
  Selülitin kesin tedavi edilmesi ise teknoloji harikası sayılabilecek bir uygulama olarak yorumlanabilir. Bir kaç seanstan sonra tedavi uygulanan bölgede bir daha selülit oluşmuyor. Ancak belirli bir kilo barajı aşıldığında farklı bölgelerde anormal yağ birikme riski de var. Tedavi sonrasında alınan kilolar 10'un üstüne çıkmaya başlayınca tehlike çanları alarm verebiliyor.
 </p>
 <p class="metin">
  Deri yaşlanması engellenir mi?
 </p>
 <p class="metin">
  Estetik dermatolojide uygulanan tedavi yöntemleri, kimyasal peeling ve dolgu olmak üzere iki grupta toplanıyor. Kimyasal peeling, derinin kimyasal faktörlerle inceltilmesi anlamına geliyor. Bu uygulamayla derideki kuruluğun, kırışıklıkların, yara ve akne izlerinin, güneş lekelerinin tedavisi mümkün. İnce kırışıklıklar için, haftalık tedavi kürleri uygulanıyor. 6—10 haftalık süreyi kapsayan glikolik asit kürlerinin deri yüzeyini besleyip yenilediği ileri sürülüyor. Düzenli uygulanan kürler, cilde nem ve parlaklık kazandırıyor. Dermatolog Gamze Menteşoğlu, özellikle kamera önünde olanlar ya da aşırı yoğun tempoda çalışanların ayda bir glikolik asit kürü yaptırdıklarını belirtiyor.
 </p>
 <p class="metin">
  Daha derin kırışıklıklar ise, tirikolora asetik asit denilen farklı bir kür uygulamasına tabi. Derin yara ve sivilce izleri de aynı işlemle gideriliyor. Çeşitli ilaçların deriye enjektesiyle yapılan diğer bir yöntem de dolgu. 1976'dan beri ABD'de uygulanan dolgu tedavisi bazı handikapları da içeriyor. Ağız ve burun çevresi, kaş araları gibi bölgelerdeki derin çizgileri düzleştirmede kullanılan dolgu maddeleri bir süre sonra erimeye başlıyor. Dolayısıyla kısa süre önceye kadar her altı ayda bir yenilenmesi gerekiyorken şimdilerde bu süreyi bir yıl ile beş yıla kadar uzatan maddeler denenmeye başlandı. Bir kaç ay öncesine kadar yaygın olarak kullanılan ve altı ay kalıcı olabilen, kollojen maddesi allerjik reaksiyonlara yol açabiliyor ve uzun süre kalıcı olan kırmızı lekeler oluşturuyordu.
 </p>
 <p class="metin">
  Sigara tiryakisinin işi zor
 </p>
 <p class="metin">
  İnce kırışıklıklar ve derin çizgilere yönelik dolgular 18 yaşından itibaren her cilt tipi için geçerli olabilirken, kaslara bağlı deri yaşlanmaları için önerilen botoks tedavisi 35 yaş üstü için gerekli görülüyor. Yüz ve boyun çevresindeki kaslara bağlı olarak gelişen ve mimiklerden kaynaklanan çizgileri düzeltmede ideal kabul edilen bu yöntem aynı zamanda plastik cerrahide de önemli bir yere sahip. Botoks tedavisine göre, kasların deri ile temas ettikleri bölgeye iğne uçlarıyla akım veriliyor. Derinin kaslardan etkilenmesini azaltma amaçlı bu uygulama sonucunda kasların çalışmasında yaygın olarak her hangi bir yan etki görülmese de dudak üstü için uygulanan yoğun işlemde konuşma bozuklukları oluşabiliyor. Bu açıdan tecrübeli hekimler tercih edilmeli.
 </p>
 <p class="metin">
  Yoğun stresli ortamlarda çalışanlar, kahve, çay, kola gibi kafeinli içecek tiryakisi olanlar için deriye çeşitli yöntemlerle vitamin yükleme uygulamaları yapılıyor ancak sigara tiryakilerinin cilt tipleri tedaviye kolay kolay cevap vermiyor.
 </p>
 <p class="metin">
  Selülite kesin çözüm
 </p>
 <p class="metin">
  Yağ dokusu ve deri arasında meydana gelen değişimden dolayı derinin üst düzeyinde oluşan pürüzlenmeler olarak nitelenen selülitin kesin çözümü mümkün gibi gözükmezken, deri altındaki yağ dokuları arasına enjeksiyonla akım vererek yağları parçalayan yöntemle bu probleme kesin çözüm getiriliyor. Tedavinin uygulandığı bölgelerde yeniden yağ birikimi oluşmuyor. Ancak bazı riskleri de yok değil. Tedavi sonunda fazla kilo almamaya özen gösterilmezse vücudun farklı bölgelerinde yağ birikimi riski var.
 </p>
 <p class="metin">
  Çil tedavisi bir seansta
 </p>
 <p class="metin">
  İnternational Hospital Estetik Dermatoloji bölümünde Uzman Dr. Buket Pençe, ciltteki lekeler ve çillerin tedavisinde kış aylarının seçilmesini tavsiye ediyor. Çillerin güneş ışığında yeniden çıkma riski var. Tedavi sonrası ev içinde dahi koruyucu krem kullanılması öneriliyor. Genellikle tek seansta tedavisi tamamlanan yüzdeki çiller, kişiye göre ikinci seansa kalabiliyor. İkicinci tedavinin yaklaşık iki ay sonra yapılması öneriliyor. Çil tedavisi esnasında cildin lazer ışınlarından zarar görme riskinin fazla olmadığına dikkati çeken Dr. Pençe'ye göre, kılcal damar tedavisi en risksiz ve kolay olanı.
 </p>
 <p class="metin">
  Doğum sonrası yüzde oluşan dalgalı lekelerde lazer uygulanmasını sakıncalı buluyor. Glikolik asitli peelinglerle bu tür lekelerin giderilmesinin mümkün olduğunu belirtiyor. Lazerle tedavide ciltteki hemen bütün leke ve benlerin giderilmesi mümkün.
 </p>
 <p class="metin">
  Cerrahi müdahaleye gerek kalmadan genç kalma çabalarını kozmetikten ve dolayısıyla güzellik merkezlerinde uygulanan yöntemlerden farklı bir yerde değerlendirmek gerekiyor. Cildi nemlendirme, deriyi yenilemede önerilen peelingler kozmetik sektöründe de mevcut ancak dermatoloji kapsamındakiler ilaç niteliğinde ve uygulanan yöntemler de tıbbın kabul gördüğü çerçeveler dahilinde.
 </p>
 <p class="metin">
  Tedavilerin kozmetik ya da tıp alanında olması hedef kitlenin tercihini nedenli etkiliyor bilemiyoruz ancak her halükârda bu alandaki talebin tıbbın diğer alanlarının üstünde olduğu kesin. Milenyumunun dikte ettirdiği istatistiksel gerçeklere bakılırsa, ilk izlenimlerde ve kişiler hakındaki yargıların oluşmasında dış görünüş yüzde 80'lerin üstünde öneme sahip. Gerisi biraz ilgi ve de çok paraya bakıyor. Genç kalmanın bedelinin makul fiyatlarda olduğu düşünülemez haliyle. Özellikle de paraya dökülmüş bir sektör kaçınılmaz olmuşsa...
 </p>
 <p class="metin">
 </p>
 <p class="arabaslik">
  Dermatolog Dr. Arpi Tırpancı: Ameliyatsız estetik zor
 </p>
 <p class="metin">
  Ameliyatsız estetik mümkün fakat, kişiye özgü. Yaşın getirdiği ya da ince kırışıklıklar varıdır ve bunlar cerrahi müdahale olmadan giderilebilir. Derinin destek dokusu görevi gören lif takviyesi gerektiği durumlarda çözümü ancak cerrahi müdahaleyle mümkün olabiliyor. Dolgu işlemleri gibi cerrahi müdahale olmadan giderilmeye çalışıldığı yöntemlerle cerrahi müdahale kombinedir. Her hastaya yönelik farklı tedavi olur. Boyun, yüz, alın ve göz çevresindeki kırışıklıklar için botoks yöntemini plastik cerrahlar da uygular, dermatologlar da uygulayabilir. Dermatoloji plastik cerrahiyle iç içe. Dermatolojinin yetersiz olduğu durumlar da var. Belki göz çevresindeki derin çizgiler gideriliyor fakat, göz kapaklarındaki torbalanmalar için plastik cerrahi gerekli. Tercih kişiye özeldir.
 </p>
 <p class="metin">
 </p>
 <p class="arabaslik">
  Doç. Dr. Adem Köşlü: Türkiye'de estetik kargaşası var
 </p>
 <p class="metin">
  Genç ve hiç bir cilt problemi olmayan birine estetik alanında uygulanan yöntemler gereksiz ve saçma gelir. Ama ihtiyaç sahibi biri bütün dikkatini bu yöne yöneltir. Her duyduğu bilgiyi değerlendirmek ister.
 </p>
 <p class="metin">
  İhtiyaç hissedenlerin taleplerini karşılamak mecburiyetindeyiz. Varlıklı olanlar önceden gidip yurt dışında bu tür bakımlarını yaptırırlardı. Varlıklı olmayanlar da kulaktan duyma bilgiler ve alakası olmayan sağlıksız ürünlerle çalışıyor.
 </p>
 <p class="metin">
  Her kesimi ilgilendiren bir ihtiyaç var ve onu en doğru yönde karşılamak lazım. Bunu kimler karşılayabilir? Doktor olursa mesele yok. Eğitim alması ve diplomalı olması gerekir. Bizim ülkemizde diplomalı olanları da denetleyen bir mekanizma yok.
 </p>
 <p class="metin">
  Diyelim Türkiye o noktaya gelmedi, bazı konuların üstü örtülüyor. Bu boşluktan kaynaklanan enteresan hallere şahit oluyoruz. Kimyager biri kollejen yapmaya kalkışıyor. Masör, lenf diranajı uygulaması için kendinde yetki buluyor. Terziler, ev kadınları müşteri olarak güzellik enstitüsüne gidiyor, görüp öğreniyor, parası da varsa güzellik merkezi açıp çalıştırıyor. Bu alana talep varsa ve kontrol de yoksa insanlar neden böyle bir alanın içine girmesinler...
 </p>
 <p class="metin">
  Konuya ilişkin okullar olmadığı gibi yurt dışında öğrenim görenlerin ya da başka alanlarda çalıp bu alanda kayanların işlerini denetleyen, ruhsat veren mekanizma da yok.
 </p>
 <br/>
 <center>
  <a class="anaorta" href="http://web.archive.org/web/20010719025543/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/323/haberler/1.htm), [web.archive.org (arşiv bağlantısı)](http://web.archive.org/web/20010719025543/http://www.aksiyon.com.tr:80/2001/323/haberler/1.htm)
