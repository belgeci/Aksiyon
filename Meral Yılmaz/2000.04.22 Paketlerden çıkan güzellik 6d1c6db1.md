# Paketlerden çıkan güzellik

*Meral Yılmaz 2000.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Neydi o hepimizi ürküten tekerleme gibi sözler: "... yirmiden sonra geri sayım başlar, erkekler olgunlaşır kadınlar yaşlanır, güzel görünmek için genç olmak zorundasınız, otuzbeşe geldiğinizde hasar çoktan oluşmuştur..."
  </font>
 </div>
 <div id="newsText">
  <font class="detail-text">
   Neyse ki, "güzellik genç görünmek değil, iyi görünmektir, çirkin kadın yok, bakımsız kadın var" türünden daha ümitvar tespitlerle karşı saldırıya geçiliyor da tamamen bunalım tablosuna dönüşmüyor son durum. Aslında problem tam da kadınların içine su serpen sözlerle başlıyor. Madem ki çirkin kadın yok, bakımsız kadın var, o halde nasıl oluyor bu bakımlılık denen şey? Tabii ki, kişi oturduğu yerden kendi kendine bu tür sorular sorarak başını derde sokmuyor kozmetik sektörüyle. Sektör tarfından kurcalanıyor insanın aklı, ve sonra "gereği düşünülüyor."
   <br/>
   <br/>
   Hava kirli, beslenme alışkanlığı dengeli değil. Yıllar da geçiyor, roller değişiyor, yüzdeki her bir çizgi geçmişten izler taşıyor. Adım başı konuşlandırılmış kozmetik merkezleri her geçen gün biraz daha kafa karıştırıyor. "Salonumuzda tesettürlü kadınlara kadın personel tarafından hizmet verilir" notları daha az şaşırtıyor. Üstelik tesettürlü tesettürsüz ayırımı yapmadan tüm kadınları ortak bir paydada toplamayı başarabilen bir ortam güzellik merkezleri.
   <br/>
   <br/>
   Kusursuz, karton kadın görüntüsüne gözümüzün iyice alıştığı bir dönemde söz konusu kilo ve cilt problemleri olunca güzellik sektöründeki yöntemleri aşırılıkla itham etmek zorlaşıyor. Bu yönde dönen çarkın her bir dişlisi hayatımızın bir parçası haline gelmek üzere. Güzelleşme adına kabul gören her bir uygulamayı tetikleyen temel faktörleri kendi düzleminde ele almalı belki de.
   <br/>
   <br/>
   Cazibesiyle kadınları mıknatıs gibi çeken, fiyatıyla da erkeklerin ceplerine biraz dokunan birbirinden ilginç güzellik salonu yöntemlerine bir de tesettürlülerin penceresinden bakalım istedik.
   <br/>
   <br/>
   Tüm estetisyenleri tesettürlü
   <br/>
   <br/>
   Akademi Estetik adıyla çalışma yapan güzellik merkezi, tüm çalışanlarının tesettürlü olduğu ilk ve tek güzellik merkezi olma özelliğine sahip. Zayıflama programlarından, cilt bakımına ve çeşitli bakım ayrıntılarına kadar bir çok ihtiyaca cevap verebilen bir yer. Güzellik merkezlerinde kullanılan makinalarda farklı aksaklıklar ortaya çıktığı için, makina tercihinde hayli titiz bir araştırma yapılmış. Cilt bakımından zayıflama programına kadar hemen bütün işlemlerde etkili ve hızlı çözüm elde etmede makinaların rolü büyük çünkü. Cilt bakımında makina yardımıyla kan dolaşımı hızlanıyor ve cilde elastikiyet kazandırıcı etkiler daha yoğun ortaya çıkıyor. Elastikiyet ve kan basıncı daha sağlıklı ve genç bir görünüm anlamına geldiği için sektörün arz ve talep dengesi açısından önemli. Vücut bakımında ise yağları parçalama işlemi makinalarla daha hızla gerçekleşiyor. Bu yöntem ise, daha kısa sürede kilo verme anlamına geliyor. Ayrıca romatizmal şikayetler, gün boyu ayakta kalmaktan kaynaklanan ağrılar ve deformasyonlarda da etkili çözüme çabuk ulaştırıyor. Ancak aletler yoluyla farklı ciltlerden mikrop bulaşma riski de söz konusu. Bu noktada tercih edeceğiniz yeri iyi belirlemeniz gerekiyor. Cilt bakımı ve epilasyon çalışmasında bu tür risklerin daha çok görüldüğüne değinen Akademi Estetik'in sahibi estetisyen Emine Öztürk, epilasyonda kişiye özel başlıkların kullanılması gerektiğine değiniyor. Kullanılan ürün seçimi de içinden çıkılması zor bir karmaşaya dönüşmüş durumda. Güzellik merkezlerinde uygulanan belirli periyotların dışında evlerde sadece cildin temizliğine ve nemine yönelik ürün kullanımı tavsiye edilen en sağlıklı yöntem. Diğer ürünlerin çoğunun tüketime yönelik olduğu belirtiliyor.
   <br/>
   <br/>
   Estetik ameliyata veda
   <br/>
   <br/>
   Zayıflama programına alınacak kişi önce bu programa uygun olup olmadığına dair hekim kontrolünden geçiyor. Boy, kilo, yaş doğrultusunda gerçekleştirilen analiz sonrasında kişinin işleme tâbi tutulacağı programın tamamen ona özel olmasına dikkat ediliyor. Haftada iki defadan 12 seanslık bir paket programı sonucunda ortalama 8 ila 15 kilo veriliyor. Yaklaşık bir buçuk aya tekabül eden bu paket programın fiyatı 100 milyondan başlıyor.
   <br/>
   <br/>
   Cildin ihtiyacı doğrultusunda temizlenip, uygun vitaminlerin yüklendiği, kan dolaşımının hızlandırıldığı lifting işlemin önemli etkileri var. Kan dolaşımını hareketlendirip canlılık ve esneklik sağlıyor. Bir süre sonra lifting programı sonucunda kuruluktan kaynaklanan çizgiler ve belirli yaş çizgileri azalarak yok olmaya başlıyor. Düzenli bir şekilde cilt bakım paket programlarına dikkat edildiğinde cilt yaşının en az on yaş daha genç göründüğünü belirtiyor Estetisyen Emine Öztürk. Estetik ameliyatlardaki amacın da aynı şekilde kişiyi normal yaşından ortalama on yaş daha genç göstermek olduğunu düşünürsek düzenli bakım işlemleri estetik ameliyatı ortadan kaldıracağa benziyor.
   <br/>
   <br/>
   Belirli bir yaş üstü için kırışıklık tedavileri de dahil olmak üzere tepeden tırnağa bakım işlemleriyle birlikte düğün öncesi gelin bakımı ve başlık tasarımına da yer veriliyor Fatih'teki Akademi Estetik'te.
   <br/>
   <br/>
   Hiçbir erkek bu kapıdan giremez
   <br/>
   <br/>
   Reklamlarındaki "tesettürlülere de hizmet verilir" ibaresiyle dikkat çeken İstinye'deki Secret Face güzellik merkezinin sahibi Ümmühan Bostan, muhafazakâr kesimin bu yöndeki sıkıntısını farkederek reklam metnine böyle bir not düşmeyi uygun görmüş. "Bayanlara özel dediğiniz zaman bayanların gittiği salonlarda erkek çalışanlar olabiliyor, fakat tesettürlü hanımlara da özel bir yerden bahsedildiğinde erkek çalışanın söz konusu olmadığı net anlaşılıyor" diyor ve ekliyor: "Hiçbir erkek bu kapıdan giremez."
   <br/>
   <br/>
   Secret Face'in çalışanları tesettürlü değil ancak, Akademi Estetik'te olduğu gibi bir çok kesimden kadınları kaynaştıran bir ortamı var. Çarşaflı bayanların röfleli sarı saçları saşırtabiliyor diğer müşterileri. Biraz sonra başını örteceği halde neden boyatıldığına anlam veremeyenler oluyor. Bazıları da modeli beğenip aynısının kendilerine de uygulanmasını istiyor.
   <br/>
   <br/>
   "Burada çarşaflı birinin de özel bir yaşantısı olduğunu hatırlatıyoruz", diyor Ümmühan Bostan. "Hacı anneler eklem ağrılarına iyi gelen profin bakımı ve zayıflama programları için geliyor, genç örtülü bayanlar ise güzelleşmek için."..
   <br/>
   <br/>
   Çoğunlukla saç bakımı ve epilasyona ağırlık verilen Secret Face'de zayıflama programı yosunlu el masajıyla gerçekleştiriliyor. Toplam 16 seanslık programda sonuç almak için en az 11 programa girilmesi gerekiyor. El masajıyla zayıflama yöntemi daha uzun süreli kilo vermeye dayalı ve sabırlı olmayı gerektiriyor. Yosun masajıyla zayıflamak isteyenlerin ortalama 280 milyonluk bir bütçeyi gözden çıkarması gerekiyor. Seans başına bir santim incelme garanti ediliyor.
   <br/>
   <br/>
   "Saçımı yaktı der"
   <br/>
   <br/>
   Aynı zamanda kuaför olan Ümmühan Bostan'ın taviz vermediği bazı ilkeleri var. Saça üst üste bir kaç işlem yapmıyor. Kuru ve zayıf saça perma talebini geri çeviriyor. Önce bakımla saçı istenen işleme hazırlıyor. "Boyanmayacak saça boya yapmam" diyor. Röfle yapılmaması gereken boyalı saça da röfle yapmıyor: "Bu durumda saça bir süre bakım yapılır, saçın eksilmiş olan yağ oranı için bir süre bakıma alınır ondan sonra çalışılır. O kadın bana o röfleyi bir kere yaptırır gider ve bir daha gelmez. Ümmühan Hanım saçımı yaktı der".
   <br/>
   <br/>
   Saç dökülmesine karşı etkili olan ürünlerle iyi sonuç almak mümkün. Saç bakımında ortalama üç aylık bir programın maliyeti ise 80 milyon. Bu konuda da biraz dertli Ümmühan Bostan: "Bizim kadınımız sadece ürünü almayı seviyor, götürüp banyosunun dolabına koyuyor"diyor: "Sadece bir kaç kez kullanıyor ve sonra da 'ben o ürünü kullandım ve hiç fayda etmedi' diye yakınıyor"
   <br/>
   <br/>
   Tesettürlü iseniz gittiğiniz bir kuaför ya da güzellik merkezinde ilginç şeyler yaşamamış olmanız imkansızdır. Bayan kuaföre yetişkin çırağın yanında başınızı açamayacağınızı bir türlü anlatamazsınız. Bazen de sorunsuz bir saç tuvaletinin ardından borcunuzu öder başörtünüze yönelirsiniz; kuaför bayan bozulur; "Aaa, o kadar uğraştım, örtecek misin şimdi?" Tesettürlü bayanlar özel yaşamlarında kendilerini "güzel" hissedebilmek için kendilerini anlayan muhataplarla karşılaşabilecekler artık. Vakai âdiyeden durumlar yaşayıp strese girmeyecekler. Eee, ne demişler, hayat bir yolunu bulur..."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6102-paketlerden-cikan-guzellik.html), [web.archive.org (arşiv bağlantısı)](http://web.archive.org/web/20140429125334/http://www.aksiyon.com.tr:80/aksiyon/haber-6102-paketlerden-cikan-guzellik.html)
