# RENKLERLE TEDAVİ NE MENEM ŞEY

*Meral Yılmaz 2000.12.02*

<div>
 <p class="spot">
  Renkle tedavinin çok inandırcı gelmeyen ilginç yöntemleri var: Enerji renginiz ekrana yansıyor, eksik renk tedavisi için renk absorbe etmeniz öneriliyor. Renginizi görmek için deklanşöre basmak bile 100 dolar, ancak tedaviye inanması zor
 </p>
 <p class="metin">
 </p>
 <img border="0" src="/web/20020504115043im_/http://www.aksiyon.com.tr/2000/313/resimler/Renk.jpg"/>
 <p class="metin">
  Renklerin uğru var mı gerçekten de? Bazı renkler bazı günlere ve seremonilere özel kılınmış. Zamanın devinimi içinde farklılık oluşsa da hangi rengin ne gibi ortamlara özel olduğu hep belirli kalmış birilerince. Bu çizginin dışına çıkmak pek de kolay olmuyor bir yönüyle de.
 </p>
 <p class="metin">
  Matemimiz en iyi ifadesini siyahta buluyor. Siyah hüznün sembolü olduğu kadar ciddiyet anlamı da içeriyor. Yeşil inançla ya da kalple tanımlanıyor. Türbelerin yeşil renkte ısrarlı olması boşuna değil. Kırmızının güç ve enerji olduğuna, sarının entellektüelliğine, grinin sinsiliğine dair birbirinden ilginç yorumlara aşinayız.
 </p>
 <p class="metin">
  Yalnız özel günler de mi yaptırımı var renklerin? Eğer ertesi gün ne giyebileceğimiz akşamdan aklımızın bir köşesinden geçmişse ve sabah çok daha farklı bir seçim yapmışsak tasarladığımız kıyafetin aksini seçmemiz bilinçaltımızın bir oyunu mu bize? Bırakın canım, hangi renk giyinirsek giyinelim, bunun altını kazımanın ne gereği var şimdi diyeceği geliyor insanın. Katılım payı yüksek bir karşı çıkış ancak renkler konusu şimdilerde neredeyse bir uzmanlak dalı ve hastalıklarda tedavi şekli olarak karşımıza çıkmaya başladı. Dahası, doğruluğu tartışılır bir tedavi.
 </p>
 <p class="metin">
  Son zamanlarda özellikle de Rusya menşeli biyoenerjiyle ilintili tedavilere eklenen bir halka da renkle tedavi şimdilerde. Renkle tedavide, renkler konusunda çeşitli bilgiler veriliyor ve enerji—renk ilişkisiyle bir çok teoriler ortaya atılıyor. Tansiyon hastalığı, kalp ve kanser gibi aklınıza gelen bir çok hastalıkta renk absorbesinin etkili olduğu iddia ediliyor. Renk Uzmanı Metin Yahya Üster'in yönlendirdiği bu tedavi şeklinde amaç, kişinin renk dengesinin düzenlenmesi. Yapılan çalışmalara bir nevi kişiye dışardan yapılan renk takviyesi de denilebilir. Sanırım meselenin bel kemiğini de dışarıdan renk takviye etme işlemi oluşturuyor. Nasıl oluyor bu dışarıdan renk absorbe işlemi? Bilimselliği kabul görmediği için şüpheye açık olan renk takviyesinde kişinin iyileşeceğine içten inanması gerekli. Öte yandan renkle tedavinin ne denli doğru olduğu ve şifa getiriciliği tartışma konusu. Üstelik renkle tedavinin bel kemiğini oluşturan enerji uzmanları tarafından eleştiri alıyor.
 </p>
 <p class="metin">
  Renk takviyesi tedavi eder mi?
 </p>
 <p class="metin">
  Renkle tedavinin mümkün olduğunu belirten ve bu alanda çalışma yapan renk uzmanı Üster'in metodunda enerjinin renge dönüşümünden yola çıkılıyor. Beslenmeden astrolojiye, parapsikoloji, psikoloji, spor, numoroloji, resim, fotoğrafçılık dahil olmak üzere geniş bir alanda renklerin etkilerinin mevcut olduğunu belirtiyor. Bu doğrultuda elbete ki, renk tercihlerimizi ortaya çıkaran veya engelleyen nedenler var Üster'e göre. Astrolojiyi anlamak için renk bilimine vâkıf olmak gibi.
 </p>
 <p class="metin">
  Tedavide enerji ve renk ilişkisini ise her enerjinin bir rengi olduğu düşüncesiyle bağlantılıyor. Buna göre, kırmızı renk—kırmızı enerji, turuncu renk—turuncu enerji gibi her farklı rengin kendi enerjisi var. Bütün mesele ise bu renkleri insanın absorbe etmesinde. Sarı enerjisi olmayanın entellektüel olamayacağı, dolayısıyla yönetici, hırslı ve iddialı özellikleri bulunamayacağı görüşünde.
 </p>
 <p class="metin">
  Hangi rengin eksik ya da problemli olduğu nasıl anlaşılıyor? Üster'in Rusya'dan getirttiğini söylediği bir fotoğraf makinası var. Kirliyan ekranı denilen bu aletin çok önemli ve pahalı olduğunu vurguluyor. Denemek için, hatta deklanşöre basmak için 100 dolarınız olmalı. Bu aletin nasıl çalıştığını ve renkleri nasıl gösterdiğini anlatamayacağım, çünkü 100 doları gözden çıkarıp çıkarmamaktan emin olamadığım için makinanın fonksiyonlarını gözlemleme şansım da olmadı. Dışarıdan görüldüğü kadarıyla üç tane el aparatı var. Eski dönemlerdeki fotoğraf makinalarını andırıyor. Karşı tarafa oturan kişi ellerini yanlarda bulunan ve kablolarla ekrana bağlı bulunan cihazların üzerine koyuyor.
 </p>
 <p class="metin">
  Enerji rengini görmek ve ne tür bozukluklar olduğunu teşhis ettirmek isteyen kişiler bu ekranın karşısına geçince neler oluyor? Bu kısmı haliyle Üster'in anlatımına bırakmak durumundayız; renkleri gören ve teşhis eden o, ne de olsa: "Deklanşöre basınca kişinin enerji rengi anında ekrana yansıyarak rengarenk enerji fotoğrafını veriyor. Renkteki sis, pas, hare, matlık ve donukluk gibi çeşitli bozuklukları okumak bir sanat. Her türlü hastalığı, psikolojik ve ruhsal bozukluğu tespit etmek mümkün. Kalp hastalığı dahil. Kişiye renk yüklemek yalnız fiziksel değil psikolojik bozukluk açısından da önemli. Bu bir teşhis aleti. Tedavisi ise renk takviyesiyle yapılıyor.
 </p>
 <p class="metin">
  Kalbin tedavisinde ışıklı bir aleti gözünüze takıyorsunuz ve yeşili absorbe ediyor. Yeşil rengi kendinize monte ederek gözden yeşil renk enerjisi alıyorsunuz. Tedavilerde renk yastıkları kullanmak, sabahları aç karnına yeşil rengi düşünerek nefes almak, yatmadan önce yatak odasında yarım saat yeşil renkli bir mum yakmak, tene temas etmesi açısından yeşil giymek, yeşil sebzeler yemek gibi teknikler öneriliyor hastaya. Bunlar kişinin enerji bedeni için renk ilacı mahiyetinde. Bazı kişiye renk yüklemeyi çok çabuk monte edersiniz ve o kişi sebat bulur, bazısında daha uzun süre gerekebilir. Dayanmak, direnmek ve inanç bu tedavide önemli.
 </p>
 <p class="metin">
  "Eğer bu ekrana bilgisayar ve monitör de eklenseydi kişinin renk dolaşımını gözlemlemek mümkündü" diyor Üster. Böylece teşhis açısından psikiyatriye fark atıldığını belirtiyor.
 </p>
 <p class="metin">
  Renkle tedavinin yanısıra renk uzmanlığı kursları da veren Üster, amacının renk duyarlılığını Türkiye'ye yaymak ve daha mutlu bir geleceğe yöneltmek olduğunu belirtiyor. Ancak aynı şekilde enerjiyi kullanarak çeşitli tedaviler gerçekleştiren biyoenerji uzmanlarının renkle tedaviye karşı şüpheci yaklaşımları yabana atılmamalı.
 </p>
 <p class="metin">
  "İnandırıcı değil"
 </p>
 <p class="metin">
  Biyoenerji uzmanı Şuayip Dağıstanlı, insan vücudunun belirli bölgelerinde farklı çakralar olduğunu ve her çakranın ayrı bir renge tekabül ettiğini kabul ediyor ancak renk yüklemesinin uzmanlık gerektirdiği görüşünde. Kalp hastası olan birinin yeşil renk soluma ya da yeşil mum yakmayla yeşil enerji takviyesi yapabileceğine inanmıyor. "Ben biyoenerjiyi kullanarak renk takviyesi yapabiliyorum, ancak renk takviyesi hastalıkların iyileştirilmesinde yeterli değil" şeklinde görüşünü bildiren Dağıstanlı, "Renkle tedavinin yeterli olduğunu iddia edenler bana göre sahtekârdır" diyor. Dağıstanlı'ya göre renklerle tedavi olmaz; "Dolayısıyla kişi bu yöntemle iyileşeceğine inanabilir ve beynini bu yönde programladığı için kısmen kendisini kontrol edebilir ama şifa bulabilir mi, bunu söylemek güç"... Renk uzmanının kanser ya da kalp hastalığını tedavi ettiğini iddia etmesini de inandırıcı bulmayan Dağıstanlı "Ben olsaydım renkle tedavide kişinin neye dayanarak böyle çalışma yaptığını araştırmadan inanmazdım" diyor.
 </p>
 <p class="metin">
  Hastalıkların tedavisinde renk olduğu kadar ses, müzik, çeşitli form kullanma gibi bir çok yöntemin etkisini kabul eden Yogi Adnan Çabuk, her türlü tedavi yönteminde suiistimallerin olabileceğine değiniyor. "Esas olan tedavi edenin kişiliğidir" diyor ve iyi araştırıp güvenmeden her şifacıya inanmamak gerektiğini belirtiyor. Yogi Çabuk'a göre, renk tedavisinde asıl tartışılması gereken konu, renk kullanımının hastalığa göre doğru ayarlanması. Yöntemlerin iyi araştırılmasından yana.
 </p>
 <p class="metin">
  Renk düşünerek solumanın, renk yastıkları kullanmanın kişinin beyninde o rengi hayal etmesi ve beynini programlandırmasıyla alâkalı olduğunu belirten Çabuk'a göre kişi çok inanıyorsa başarabilir fakat, ne derece etkili olabileceğini söylemek zor... Psikolojik hastalıkları görüntülemek olarak nitelendirilen renk ekranı ve renk tedavisi uygulamasına Psikiatrist Dr. Mustafa Güveli, rengin görsel uyarıcılığının kabul gördüğü ancak renk takviyesiyle tedavinin inandırıcılıktan uzak olduğu şeklinde yorum getiriyor ve böyle bir yöntemin savunulması için bilimsel olarak ıspatlanması gerektiğine dikkat çekiyor.
 </p>
 <p class="metin">
  Görünen o ki, alternatif tıp alanında birbirinden farklı ve ilginç tedaviler olduğu sürece şifa bulanlar ve kandırılanlar da hep olacak...
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/haberler/6.htm), [web.archive.org (arşiv bağlantısı)](http://web.archive.org/web/20020504115043/http://www.aksiyon.com.tr:80/2000/313/haberler/6.htm)
