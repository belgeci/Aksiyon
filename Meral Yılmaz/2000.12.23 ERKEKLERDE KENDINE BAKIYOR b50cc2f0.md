# ERKEKLERDE KENDINE BAKIYOR

*Meral Yılmaz 2000.12.23*

<div>
 <p class="spot">
  Artık erkeklerin kuaförde  geçirdikleri vakit  bayanlardan aşağı kalır  değil. Manikür-pediküre  rağbet ilk sırada; cilt bakımı,  saç-sakal traşının da  önünde. Kaş düzeltme ve   epilasyona ilgi de hayli fazla. erkekler de  kuaförüne koşarmış...
 </p>
 <p class="metin">
 </p>
 <img border="0" src="/web/20020325031224im_/http://www.aksiyon.com.tr/2000/316/resimler/Erkek.jpg"/>
 <p class="metin">
  Kadınların güzelleşme yönünde harcadıkları bilumum çabayı erkeklerde de görebiliyorsunuz artık. Bazı kuaförler içeriklerini öyle zenginleştirmişler ki sadece adı kuaför. Güzellik salonundan hiç bir farkları yok. Pek yakında telafi etmeleri muhtemel olan küçük bir eksikleri var: Güzellik salonu tabelasının başına "Erkek" kelimesinin ilavesi. Kendisini salon olarak tanımlayan yerler de var zira, "Salon Vedat/Erkek Kuaförü" gibi. Güzellik salonlarını aratmayan kuaförlerde, epilasyondan cilt bakımına, solaryumdan manikür ve pediküre kadar yok yok. Üstelik sizin bildiğiniz gibi erkekler çoğunluklu olarak saç—sakal tıraşı için de geliyor değiller buraya. Manikür ve pedikürden cilt bakımına kadar tüm bakımları tek tek deniyorlar. Öyle ki, haftanın iki ya da üç günü manikür ve pedikür için düzenli olarak kuaförüne uğrayanlar, aylık periyodlarla saç ve cilt bakımına özen gösterenler bir hayli yoğunlukta. Kaş düzeltme ve epilasyon gibi ayrıntılara hiç girmeyelim. Bu alanda değil kadınlara yetişmek çok daha titizlermiş meğer. Neyse... Futbolcuların özellikle cilt bakımına özen gösterdiklerini biliyor muydunuz?
 </p>
 <p class="metin">
  Gözünüzün önünde günden güne saç miktarında ve görünümünde değişmeler olan arkadaşlarınız vardır. Onların saçı adına sizin içiniz erir. Yok mudur bunun bir çaresi, diye siz sorup soruşturur hâle gelirsiniz. Hatta bir çok önerilerle çıkarsınız karşılarına ama, nafile. Kimi babasının da kel olduğunu söyler o günü bekler gibi, kimi de kelliğin kendisine yakıştığından ve daha karizmatik gösterdiğinden dem vurur. Etraftakilerin onayını almak için de muhakkak sorma gereği duyar: "Öyle değil mi?".
 </p>
 <p class="metin">
  Bakalım, kuaförler ne diyor? Aslında kuaförlerin ne dediklerinden ziyade hangi semtteki kuaförün ne dediği daha önemli bu konuda. Etiler, Levent, Ulus gibi semtlerin ünlü kuaförlerine sorduğunuzda erkeklerin yüzde yüz saç bakımından epilasyona bilumum yöntemlerden haberdar olduklarını hatta kendilerine dert edindiklerini duyarsınız. Çok fazla uzağa gitmeden aynı civardaki kısmen daha küçük çaplı kuaförlere sorduğunuzda ise erkeklerin çoğunun eşlerin zorlamasıyla saç bakım ürünleri kullandığını, bir kısmının pahalı diye hiç yanaşmadığını duymaya başlarsınız.
 </p>
 <p class="metin">
  O halde bakımlı olma adına üstlenilen uğraşılarda etkili olan ne? Cilt bakımı, manikür, pedikür yaptıran, kaşlarını düzelttiren erkek mi "in" ya da "out" yoksa tüm bunları gereksiz ya da pahalı bulan mı? Bu sorunun cevabı büyük ölçüde gelir düzeyiyle mi bağlantılı yoksa ilgi daha önemli bir etken mi gerçekten de?
 </p>
 <p class="metin">
  Erkeklerin daha çok ihtiyacı var
 </p>
 <p class="metin">
  Bazı kuaförlerin müşteri kitlesine bakılırsa erkeklerin kuaförde geçirdikleri vakit bayanların harcadıkları zamandan aşağı kalır değil. Manikür pedikür bir saat sürüyor, cilt bakımı da öyle. Masaj da kırk dakika. Saç bakımı ve boyayı da eklersek, ortalama dört saati gözden çıkartmak gerekiyor.
 </p>
 <p class="metin">
  "Erkeklerde bayanlardan daha fazla bakım yapıldığını söylersek abartı olmaz"; iş yeri Levent'te bulunan Kuaför Vehbi&amp;Şükrü'den yükselen bir söz bu. Cilt bakımı, manikür, pedikür, boya, epilasyon, masaj, solaryum, saç bakımı gibi işlemlere ilginin yoğun olduğu sayılı yerden biri burası. Sanatçı kesiminden futbolcuya, iş adamına ve bakımlı olmaya ilgi gösteren orta gelir grubundan oluşan iyi bir müşteri potansiyeli var. Kuaför Veysel'e göre üst gelir grubundaki kişiler yurt dışında çeşitli bakım yöntemlerinden haberdar oluyorlar ve burada da uyguluyorlar. Orta gelir grubu ise diğer harcamalarından kısıp bu yöne kanalize ediyor. Öyle ki bu kitlenin de sayısı az değil ve fiyatları da sorun etmiyorlar. Yaşam tarzının bu yönde gelişmeye başladığına dikkat çeken Vehbi Kaçamak, "Erkek bakımında maddiyatın payı önemli ama artık bütün erkeklerde özenli olma yönünde gelişen bir tarz oluşmaya başladı; sadece bizde değil Levent ve Etiler civarındaki tüm kuaförlerde de aynı işlemlerin yapıldığını göreceksiniz" diyor.
 </p>
 <p class="metin">
  Estetisyen ve Güzellik Uzmanı Emel Gökaslan cilt bakımında kadın ve erkeklerde farklı işlemler olmadığı görüşünde. Aynı ürünleri tavsiye ediyor. Erkeklerin ciltlerini kadınlara oranla daha hassas buluyor. Cilt temizlemede aynı yöntemler geçerli erkekler için de; "Kimyasal peeling uyguluyor, buhar veriyoruz; siyah noktaları, sivilceleri temizleyip, maske uyguluyoruz, nemlendirici sürüp masaj yapıyoruz, diyor estetisyen Gökaslan.
 </p>
 <p class="metin">
  Erkekler kanadında cildin güzelliğinden ziyade temizliği daha ağır basıyor. Bir çok kişinin başının dertte olduğu yüzdeki siyah noktalardan bilindiğinin aksine erkeklerin de oldukça rahatsız olduğunu öğreniyoruz Gökaslan'dan. Kuaförde cilt için uygulanan ürünler evlerde de kullanılıyor. Aynı zamanda bayanlarla da çalışan estetisyen Gökaslan, erkeklerin daha düzenli cilt bakımı yaptırdıkları görüşünde. Konuya uzak olan müşterilere cilt tipleriyle ilgili bilgi veriyor, epilasyon gerekirse izah ediyor: "Şakaklardaki sakal derin alınabilir ilk zamananlarda ve rahatsız eder. Epilasyonla bu tür sorunların giderildiğini anlatırım. Bazıları kaşlarının çatık görünümünden şikayet eder ve daha rahat bir yüz ifadesi için kaş arası ya da üst bölgelerine epilasyon tercih ederler. Epilasyona hanımlardan daha ilgililer"
 </p>
 <p class="metin">
  Manikür pedikür ilk sırada
 </p>
 <p class="metin">
  Erkekleri merceğe aldık ya bir kere, manikür ve pediküre olan ilgilerinden bahsetmeden geçersek olmaz. Cilt bakımında olduğu gibi manikür ve pedikürde estetiğe mi yoksa temizliğe mi önem veriliyor?
 </p>
 <p class="metin">
  Manikür ve pedikürcü Hülya Dönmez, erkeklerle çalışmanın birtakım farklılıkları olduğunu belirtiyor. Dönmez'e göre, erkekler bayanlar gibi müdahale etmiyorlar. Ayrıntılara takılmayıp temizliği daha ön planda tutuyorlar. Dönmez'in bir başka tespitine göre, ki bunu yazarsam bayan düşmanı ilan edilme riskim var, bayan müşterilere oranla erkeklerin manikür ve pediküre ilgisi daha fazlaymış.
 </p>
 <p class="metin">
  Bazı kuaförler de bayan manikürcü çalıştırma sıkıntısı yaşıyor. Bakırköy Crown Plazada bulunan Kuaför Birol Elmas, erkek müşterilerle manikürcü uyumundan memnun kalmamış; "Ya kavga ediyorlar ya da aşırı samimi oluyorlar" diyor. Manikür işlemlerine eleman sıkıntısı yüzünden bir süre ara vermiş. Hiç erkek manikürcü yokmuş bunu da belirtelim.
 </p>
 <p class="metin">
  Üst gelir grubuna hitap eden Salon Veysel'in müşterilerinin de rağbeti çoğunlukla manikür ve pedikürden yana. Cilt bakımı ikinci sırayla saç bakımının önüne geçmiş.
 </p>
 <p class="metin">
  "Erkek de sıkılınca kuaföre gider"
 </p>
 <p class="metin">
  Hep dillendirilen o sözü hatırlatmanın tam da zamanı. Kadınların morali biraz bozulsun hemen kuaföre koşup saçlarıyla oynarlar denilir. Aslında sorun bu sözün yanlışlığından ziyade bu psikolojinin sadece bayanlara özgü olduğunun düşünülmesinde. Kuaför Vehbi Kaçamak, kuaföre gitmenin farklı bir terapi özelliği olduğunu belirtiyor; "Bir kaç gün sonra da saçını düzelttirebilecekken sırf rahatlama adına erkeklerin de sıklıkla kuaförüne uğrayıp fön çektirdiklerini belirtiyor. Erkek ya da kadın nitelemesinden ziyade insana özgü bir deşarj olma hâli bu tür davranışlar, Kaçamak'ın deyimiyle. Hatta "Erkek kuaförüne kendini daha çabuk açar, sıkıntısını dile getirir ve belki de kadından daha fazla sırlarını paylaşır... Biz erkek kuaförler müşterilerimizin sırlarını tutmakta kadın kuaförlerden daha sıkıyız. Sırdaşımızı kolay ele vermeyiz. Kadınlar sıkıntılarını açmakta zorlanırlar..." diyor.
 </p>
 <p class="metin">
  Müşterilerin çoğunun web'ten randevu aldığı bir yer olan Ulus'ta bulunan Salon Veysel de aynı görüşü destekler mahiyette bilgiler veriyor. Kuaförlük mesleğine birtakım açılımlar getirmesiyle ön planda olan bir yer burası aynı zamanda. Bayan kuaförlerden de önce solaryum ve cilt bakımını kuaförlük işlevine dahil etmişler. İsminden de anlaşıldığı gibi "Salon" tabirini uygun görüyorlar.
 </p>
 <p class="metin">
  Bir kaç yıl öncesine kadar erkeklerde cilt bakımının yadırgandığını belirten Veysel Şenel şimdilerde oldukça yaygınlaştığını belirtiyor. Solaryumun ise, erkek kuaförlerde bulunmasının gerektiğine inanıyor. Cilt bakımı, manikür ve pedikür gibi düzenli uygulanan bakımlar arasına solaryumunun da girdiğini belirtiyor.
 </p>
 <p class="metin">
  Hiç bir ürün saç çıkartmıyor!
 </p>
 <p class="metin">
  Bakırköy'de bulunan Kuaför Birol Elmas, bir yıl önceye oranla saç bakımı yaptıran müşteri sayısında hayli azalma olduğunu belirtiyor. İki haftada bir gelenler şimdilerde aylık periyotlara düşmüş. Kuaför Tahsin Kayabalı ise Etiler'de olmasına rağmen müşteri kitlesini kaybedenlerden: "Yirmi beş kilometreye neredeyse otuzbeş kuaför düşüyor" diyor.
 </p>
 <p class="metin">
  Erkek müşterileri genelde bayan müşterilerin yakınlarından oluşan kuaförlerden biri de Cem Göktaş. Göktaş saç bakımını kendisine de uyguluyor. Kellik sınırında da olsa yedi yıldır aynı saçı muhafaza etmeyi başarmış. Eşi Ümmühan Göktaş'la birlikte ayrı ayrı kuaför salonları var ve saç bakımını daha ön planda tutuyorlar. Tercih ettikleri ürün ise Kerastase. Saç problemi olanlar için şampuan ve ampullerle birlikte kullanılması gerekiyor. Eğer saç çok dökülüyorsa üç kutu arka arkaya tavsiye ediliyor.
 </p>
 <p class="metin">
  Bahsetmiştik ya, kuaförlerin söylediklerinden ziyade semtlerine ve kitlesine göre ne söyledikleri daha önemli diye. Üst gelir grubuna hitap eden bir kaç kuaför dışındaki yorumlar erkekleri biraz daha riske sokar nitelikte. Çok uzağa gitmeye bile gerek yok. Etiler'deki kuaförlerin yorumları arasında bile bariz farklar var.
 </p>
 <p class="metin">
  Görünen o ki, güzellik sektörü artık erkek kadın tanımıyor. Biraz paralı ve ilgili her erkek artık "Salon..." diye başlayan yerlerin yolunu tutmakta hiç bir beis görmeyecek. Ne diyelim, bu sahada hep kadınlar koşturacak değil ya, galiba sıra erkeklere de gelmiş...
 </p>
 <br/>
 <center>
  <a class="anaorta" href="http://web.archive.org/web/20020325031224/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/haberler/1.htm), [web.archive.org (arşiv bağlantısı)](http://web.archive.org/web/20020325031224/http://www.aksiyon.com.tr:80/2000/316/haberler/1.htm)
