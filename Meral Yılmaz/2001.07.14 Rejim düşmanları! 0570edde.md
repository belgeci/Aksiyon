# Rejim düşmanları!

*Meral Yılmaz 2001.07.14*

<div>
 <p class="spot">
  Güzellik merkezleri ve medya  kuruluşları, dünyaca ünlü top  modellerin diyetlerini ele  geçirmeye çalışırken, Yimpaş  Üsküdar Şubesi 1. Geleneksel  Pasta ve Börek Yarışması  düzenledi! İstanbullu hanımların  akın ettiği yarışma boyunca  rejimini bozmayan kalmadı.  Marifetli bayanlar, evlerine  kilolarla ve hediyelerle döndüler.  Dört haftalık maraton sonunda  "Hanım göbeği" birinci oldu
 </p>
 <p class="metin">
 </p>
 <img border="0" src="/web/20020425035938im_/http://www.aksiyon.com.tr/2001/345/resimler/rejim.jpg"/>
 <p class="metin">
  Televizyon programları arasında gündüz kuşağında hanımların en çok ilgilendikleri konuların ne olduğunu kestirmek aslında çok da zor değil. Bırakın tahmin etmeye çalışmayı, kadın programlarına gelen telefon ve fakslara bir göz atmanız yeterli. Bir kaç yıl önce dikkatimizi çeken bir konuydu bu ve en çok reyting alan programın 'yemek tarifleri' bölümü olduğunu tespit ettik. Yemek dergilerinin de hatırı sayılır bir yeri var bu mutfak işleri arenasında.
 </p>
 <p class="metin">
  Aslında hanımların en çok yemek programlarını izlemeleri onlar adına eksi bir değer olarak düşünülemez. Zaman zaman yolunuz yemek yarışmalarına düşerse daha iyi gözlemleyebiliyorsunuz farklı yemek öğrenme merakının ev hanımları üzerindeki tesirlerini. Hele hele yarışmalardaki jüri üyeleri arasında yemek programlarının ünlü isimleri de bulunuyorsa karşı masalarda pasta ve börekleri önlerine alıp oturmuş yarışmacıların hayran hayran bakışlarından daha da iyi anlıyorsunuz. Böyle durumlarda günün yıldızı elbette ki, sevilen yemek programlarının ünlü isimleri oluyor. Herşey hazırlanıp jüri yerini almaya başlarken duyulan alkış, puanların değerlendirilmesi için verilen aralara sıkıştırılan "Ben sizin hayranınızım, sizi her sabah ilgiyle izliyorum, bütün işlerimi bırakıp bütün tariflerinizi takip ediyorum'la başlayan hayranlık ifadelerini yadırgayamıyorsunuz bile. Bu arada popülariteden size düşen pay, bunca ilgi ve alkışın gölgesinde sessiz sessiz oturup pasta ve böreklerin tadına bakmakla yetinmek olacak. Eğer gülümsemenize güveniyorsanız o başka... Aksi halde, benim gibi çok sık olmasa da yarışmacıların bu kız da burada ne arıyor, tipinden yemekle pek alâkalı olmadığı görünüyor nevinden bakışlarına maruz kaldığınız günler olabilir. Günler diyorum, çünkü Yimpaş Üsküdar şubesinin düzenlediği 1. Pasta ve Börek Yarışması dört cumartesi boyunca devam etti. Bir de finalin olduğu haftayı sayarsak beş haftalık bir jürilik serüveni sonunda aslında öyle sanıldığı gibi jürinin işinin gücünün yemek yemek olmadığına daha yakından tanık olduk.
 </p>
 <p class="metin">
  Jüri üyelerine dönüp çok yediniz biraz dinlenin gibi espriler yapan spiker Şoray Uzun'a rağmen bilumum jüriler adına bir kez daha söylemeliyim, jüri öyle oturup yemek yeme derdine düşüp ter dökmüyor. Bir puan bile olsa ne eksik ne de fazla vermiş olmamak için ecel teri döküyor. Bir de her tabaktakini tatma şartının oluşturduğu itici duruma direnmek de var işin içinde. Yemek uzmanları Ayşe Ayyıldız ve Ayşe Tüter iseniz jüride tereyağından kıl çeker gibi puanlamaya gitmeniz mümkün. Ayşe Ayyıldız gibi biriyle yan yana oturup yemekleri test etmek ayrıca çok zevkli. Becerisinin yanında bol esprili, lafı gediğine koyan biri.
 </p>
 <p class="metin">
  Kokusundan anlıyor
 </p>
 <p class="metin">
  Bir kere öyle her önüne konulan börek dilimlerinin tadına bakmak, tatlılardan tuzlulara geçmek sanıldığı kadar kolay değilmiş meğer. Gerçi, bazı pasta böreklerde sırf koklayarak işi bitiren tecrübeli yemek uzmanları da yok değil. Üsküdar Fethipaşa Korusunda bulunan Dilruba restoranın sahibi Sait Özadalı'nın tabağı burnuna kadar kaldırıp kokladıktan sonra not verebilecek kadar birikime sahip oluşu hemen yanıbaşında oturan beni hayrete düşürdü ve fena halde komplekse soktu.
 </p>
 <p class="metin">
  Bizler hep yemek kültürümüzün geçmişte yeterince belgelenmediğini, mevcut kültürün ise globalleşmeye kurban gittiğine dair yorumlar geliştirirken sessiz sedasız bu işi hakkıyla yapan bir o kadar da yemek kültürünü araştırmayı hobi haline getiren restoranları yeterince tanıyabiliyor muyuz diye eleştirinin diğer ucunu kendimize yöneltmekten kaçınmamalıyız. Tad alma yöntemlerinden dolayı şaka yollu sataştığım Sait Özadalı, Hacı Abdullah'ın sahibi Abdullah Korun gibi yemek kültürüne bu denli gönül veren hem araştırmacı hem yemek ustalarını biraz daha yakından tanıma fırsatı bulunca bu ülkede güzel şeyler de oluyormuş hissine kapılmaktan kendini alamıyor insan, ama bir şeyi de belirtmeden geçmemeliyim: Nihayet Yimpaş'ın yarışmasının final bölümüne geldiğimizde benim notlarımla Sait Bey'in notları birbirine çok yakın ve bir kısmı da birbirinin aynı çıktı da rahatladım...
 </p>
 <p class="metin">
  Bu ev hanımları da bir âlem. Baklava dilimlerinin tepesine maket Türk bayrakları dikip yemek yarışmasına getirmişler. Hele o sultanın has bahçesine ne demeli. Yeme de karşına koy dedirten bir uğraş. Pastadan bir ev ve bahçesinde yok yok. İnsan onu kesip yerken kendisini cani gibi hissediyor olmalı diye düşünürken dilimlenip önünüze konuluşunu da eliniz mahkum seyrediyorsunuz. Böyle süper görsel vakalarda hemen çatala sarılmak sanıldığının aksine hiç doğru bir refleks sayılmaz. Sükutu hayale uğrayıp gerçekten de yemelik değil seyirlikmiş deme ihtimaliniz de var bu işin sonunda.
 </p>
 <p class="metin">
  Meryem Ana'nın tatlısı
 </p>
 <p class="metin">
  Anne tarafından Rumeli yemeklerine vâkıf, kayınvalideden Tatar yemeklerini öğrenmiş, değiştirdiği evlerdeki her bir komşusundan farklı yöresel yemekler edinmiş bir isim maharetiyle dikkatlerden kaçmadı. Ev hanımı Meryem Ergu'nun önünde bulunan baklava tepsilerindeki 'hanım göbeği' adını verdiği küçük buketler halindeki tatlı hem görselliğiyle hem de tadıyla diğerlerini geride bıraktı. Amerika'daki Türk mutfağı konulu bir yarışmaya eşi izin vermediği için katılamayışı hep içinde ukde olarak kalan Argu, birinciliği çoktan garantilemiş gibi yarışma boyunca kendinden emin duruşuyla ilgimizi çekmişti. Çevresinde maharetiyle bilinan hatta komşularının "Meryem Ana" dedikleri Argu, hatırını kıramadığı kalabalık aileli ahbaplarına misafir yemekleri de hazırlıyor. Tatlısından zeytinyağlı dolmalarına kadar 12 kişilik yemeği kendi mutfağında hazırlayıp göndermek onun için hiç sorun değil. Yemek yapmayı  ve bunları insanlara ikram etmeyi seviyormuş. Bunca maharete rağmen kilolarını kontrol altına alabilmiş mi, derseniz, elbette ki o da iyi bir rejim düşmanı sayılır. Onun gibi biri varsa çevrenizde misafir ya da iş toplantılarında sizin için donatılan sofralarda yemininizi on kere bozmanız işten bile değil.
 </p>
 <p class="metin">
  Komşularına baklava açmayı hobi haline getiren başka bir yarışmacı da Kadıköy'de oturan ev hanımı Şerife Boğaz. Yarışmanın 2. bölüm birincisi olmuştu. Her hafta yarışmaya izleyici olarak katılıp finalde yarışacağı rakipleri hakkında fikir edinmeye çalıştı. Final için oldukça heyecanlıydı ama bir kaç puanla geride kalınca, yarışma sonunda yanıma gelip "Acaba eksik bulunan neydi?" diye sormaktan kendini alamadı. Benim baklava favorim oydu ama diğer rakibi daha çok beğenildi ve tepesine Türk bayrakları dikilmiş baklavalar ikinciliği kaptı.
 </p>
 <p class="metin">
  Bazı hanımlar da görselliğe takmış. Kocaman bir tepsinin içinde, bu kadar şeftalinin pasta börek yarışmasında ne işi var dedirtecek türde şeftaliye benzetilmiş tatlıyla karşılaşıyorsunuz. Kıvamının çok beğenilmeyişine rağmen ilginçliği ve uğraşısı açısından özel ödül vermek istediğimiz bir çalışmaydı bu.
 </p>
 <p class="metin">
  Marifetli hanımların ortaya çıkardığı inanılmaz tatları burada saymakla bitiremeyiz. Beş haftalık maraton sonunda geriye baktığımızda İstanbullu hanımların aslında Osmanlı ve Türk mutfağının tüm güzelliklerini ortaya çıkardıklarını fark ettik. Belki de ilk kez mutfaklardan bir alışveriş merkezine taşınan pasta ve börekler ise lezzet avcılarının gözünden kaçmamıştır mutlaka. Hanımlara bu keşfedilmemiş lezzetlerin formüllerini havada kaptırmadan patent olaylarına el atmalarını öneriyoruz.
 </p>
 <br/>
 <center>
  <a class="anaorta" href="http://web.archive.org/web/20020425035938/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/345/haberler/2.htm), [web.archive.org (arşiv bağlantısı)](http://web.archive.org/web/20020425035938/http://www.aksiyon.com.tr:80/2001/345/haberler/2.htm)
