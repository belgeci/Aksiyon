# Müftülüklerde bayan uzman

*Meral Yılmaz 2001.01.20*

<div>
 <p class="baslik">
  Bayanlardan FETVALAR
 </p>
 <p class="spot">
  İstanbul  Müftülüğünde fetva  işlerine bakan Din  Hizmetleri Uzmanı  statüsüyle tek bir bayan  var. Diyanet teşkilatı  içinde bir bayanın  şimdiye kadar çıkabildiği en yüksek statü bu
 </p>
 <p class="metin">
 </p>
 <img border="0" src="/web/20020428181441im_/http://www.aksiyon.com.tr/2001/320/resimler/Bayan.jpg"/>
 <p class="metin">
  Bir grup akademisyen başörtülü bayan biraraya gelerek çeşitli konuları içeren bir kitap hazırladılar. Kitapta ikinci eş konusuna dair çeşitli yaklaşımlar irdelenmişti. Bana ilginç gelen sadece buydu. Kapatılan Refah Partisi'nin Kadın Kolları Başkanı Sibel Eraslan ve bir grup araştırmacı arasında bulunan bayanlardan birinin müftü yardımcısı olduğunu duydum. Şimdiye kadar 'bayan müftü' duymadığımız için, bir kadının hiç olmasa müftü yardımcısı olması şaşırtıcıydı. Heyecanla bu konuyu araştırmaya koyulduk, ancak doğrusunu söylemek gerekirse duyumlarımızla gördüklerimiz arasındaki fark karşısında biraz hayal kırıklığına uğradık doğrusu.
 </p>
 <p class="metin">
  Diyanet'in aldığı kararla iller bazındaki müftülüklerde bayan uzmanlara da kadro ayrılıyor. Fetva verme işlevleri ağırlıklı olan Din Hizmetleri Uzmanları fetva fonksiyonuyla müftü yardımcısı olarak nitelendiriliyor. Resmi bir titr olmasa da aslında ne müftülükler ne de Diyanet, bayan müftü kavramına resmen kapalı değil; fakat gereğine de inanmıyor. İlginç olan ve bir o kadar da değinilmesi gereken bir yaklaşım var: Bayanlar müftü yardımcısı oluyorsa, neden müftü olmasın? İstanbul Müftüsü'nün gayet rahatlıkla ifade ettiği bir görüşü bu. Kendi biriminde çalışan bayan uzmanların müftü yardımcısı olarak çalışmasının fetva almak isteyen vatandaşı — en yetkili merciden cevap almanın psikolojik tatminiyle— daha çok memnun edeceği görüşünde.
 </p>
 <p class="metin">
  "Kadından fetva mı alınırmış"
 </p>
 <p class="metin">
  İstanbul Müftülüğü'nde bir yıldır bayan uzman çalışıyor. Müftü Necati Tayyartaş, bayanların bu görevde çalışmaya istekli olmadıklarını düşünüyor. Altı ay sonunda sadece bir talep olmuş. Bir bayanın müftülükte uzman olarak çalışabilmesi için, İlahiyat Fakültesi mezunu olması ve devlet memurluğu sınavını kazanması gerekiyor. Müftü Tayyartaş'a göre bayanların bu alanı tercih etmemesi Kur'an Kursu öğretmenliği ya da vaizlik görevine oranla daha çok mesaiye tâbi olunmasına bağlı. Kur'an Kurslarının kapatılma süreçlerinin de bu tür görevleri destekler nitelikte olmayışını yine mesai açısından değerlendiriyor.
 </p>
 <p class="metin">
  Öte yandan, müftülüğe dini konularda soru sormak için telefon açanlar bir bayan sesiyle karşılaşınca kısa bir şaşkınlık geçiriyorlar. Bir yıldır İstanbul Müftülüğü'nde çalışan ve tek bayan uzman olan Nevin Meriç'in fetva vermesini ilgiyle karşılayanların yanında "bayandan fetva mı alınırmış" diye karşı çıkanlar da var. Sosyoloji alanında yüksek lisans yapan Nevin Meriç'e İstanbulluların dini konularda yönelttikleri sorular din kültürümüz açısından sağlıklı bir sosyolojik tahlil imkanı sunduğu kadar, ilerde konuya ilişkin bilimsel makaleler hazırlama fırsatı da hazırladığı muhakkak...
 </p>
 <p class="metin">
  Bir yılda İstanbul Müftülüğü'nü 10 bin kişi fetva almak için aramış. Çoğunluk Kadıköylülerde. Fetva için arayanlar ağırlıklı olarak 30 ila 50 yaş grubu arasındakilerden oluşuyor.
 </p>
 <p class="metin">
  Öğretim derecesi olarak ilkokul ve lise mezunları eşit ağırlıklı. Üniversite mezunu ve ilkokul mezununlarının din kültürü açısından bulundukları nokta yakın ve sorular arasında bariz farklılık yok. Zekatla ilgili sorular çoğunlukta. Bunları oruç ve namazla ilgili olanlar izliyor.
 </p>
 <p class="metin">
  Eşimi dövebilir miyim!
 </p>
 <p class="metin">
  Bayanların bilgi almak istedikleri konuları daha rahat konuşmaları adına düşünülmüş bir görev taksimatı da olsa, fetva veren bayan uzmanı şaşırtan sorular hayli fazla. Hanımlara özel soruların çoğunluğunu aile içi sorunlar oluşturuyor. Eşlerle ilgili sorular, yakın çevre, rüyalardan yola çıkarak, içinde bulundukları durumu izah ediyorlar. Bir nevi istişareyi, dertleşmeyi andıran konuşmalara dönüşen sorulardan bazılarına, dinden çok antropolojinin el atması gerekiyor. Eşini dövmek için izin isteyenler bile var. Bu soruya yetkililerin nasıl cevap verdiklerini yazamıyorum çünkü, 657'ye tâbi memur statüsünde çalışıyorlar ve Diyanet Teşkilatı'nda bürokratik engellerin bir hayli sıkı olduğu da belirtilmeli. Haftalarca sorunuza cevap bekleyebiliyorsunuz. Dini konulardaki hassasiyetin payını kabul ediyoruz ama yok mudur bunun başka bir çaresi diye dertleşmek istedik biz de.
 </p>
 <p class="metin">
  "... Kıbleye ters oturmuşum kafir mi oldum... İki lohusa hanım görüşebilir mi?, Hazreti İsa'ya mektup yazabilir miyim?" türündeki yoruma açık bu tarz sorulara yetkililerin yaklaşımı dikkate değer: Dinle alâkalandırılabilecek nitelikte olmayan soruları "kültürel İslam" olarak tanımlıyorlar.
 </p>
 <p class="metin">
  "Vatandaşın sorduğu konular gelenekten bağımsız düşünülemez. Kişi böyle bir soru soruyorsa ait olduğu toplumun kültürünü yansıtıyor. Din bilgisinin eksikliğinden kaynaklanan bir gerginlik alanı var toplumda. Geleneksel İslam daha ağır basıyor. Eğitim yeterli değil. "Torunum balonunu şişirmemi istiyor, orucum bozulur mu?, Önceden alınan kefene her sene sarılmak gerekir mi, diye soruluyor. Sıfır noktasında bir din bilgisi var..."
 </p>
 <p class="metin">
  Ucube sorulara rağmen fetva gerektirenler haliyle daha çoğunlukta. Uzmanlar vatandaşlara ilmihal kitaplarını en az bir kere okumalarını tavsiye ediyorlar. İlmihal kitabından anlaşılmayan kavramlar ya da fıkhi açıdan yorum gerektiren konular için müftülüklerde oluşturulan bu birimi zaruri buluyorlar.
 </p>
 <p class="metin">
  Din Hizmetleri Uzmanı Nevin Meriç, sosyoloji birikimiyle İstanbulluların fetva taleplerinden yola çıkarak ele alınan konuları sentezlemeyi düşünüyor. Fetva nedir, fetvanın sosyolojik açılımı, toplumsal alanın fetva açıdan okunması ve sayısal yaklaşımlarla değerlendirmesi açısından irdelemek istediği konuyu ilmi bir makale şeklinde ele almayı düşünüyor.
 </p>
 <p class="metin">
  Medya birimlerine yaklaşık bir yıl önce teklif gönderip dini konulardaki soruları cevaplandırabilecek bir bayan programı düşünüldüğünde uzman temin edilebileceği duyurulmuş. Kanal 7'nin dışında medyanın bu teklife yanaşmadığını belirten İstanbul Müftüsü Necati Tayyartaş, insanların dini konularda kafalarının karışmasında medyayı etkili görüyor. Tayyartaş'a göre vatandaşın din bilgisinin az olması, kafasının karışmasında büyük etken. Dünya gündeminde dinin her zaman birinci madde olması kaçınılmaz ve son senelerde vatandaş medya kaynaklı yanlış bilgilerle kaygılı ve rahatsız...
 </p>
 <p class="metin">
  Din Hizmetleri Uzmanı olarak fetva makamında çalışan bayanlar, şimdilik resmi olmasa da müftü yardımcılığı konumuna kadar yükselmiş sayılıyorlar. İstanbul Müftüsü'nün tespitinde olduğu gibi bundan sonra da o kapıları tıklayıp gidecekler mi, yoksa zorlayacaklar mı biz de merak ediyoruz.
 </p>
 <p class="metin">
 </p>
 <p class="arabaslik">
  Necati Tayyartaş  (İstanbul Müftüsü):
 </p>
 <p class="metin">
  Din Hizmetleri uzmanlığına kadın talebi az
 </p>
 <p class="metin">
  — Bayanlar neden din uzmanlığını tercih etmiyor?
 </p>
 <p class="metin">
  Hanımlar ilahiyat alanını fazla seçmiyorlar. Bu bir tercih meselesi. Diyanet işlerinde istihdam problemi de düşünülmüş olabilir. Teşkilat içinde gelebileceği en yüksek noktayı düşündüğünde kendisi için yeterli bulmamış da olabilir. Kabına sığmayan, daha yükseklere ulaşmak isteyen hanım için bizdeki görev sayısı yeterli değil. Ne olabilir? En fazla Din İşleri Yüksek Kurulu'na gelebilir. Müftülük makamına adetten değildir, gelinmemiş. Kapılar da keşke hep zorlansaydı, zorlanmadı. Ben 33 senedir bu teşkilatta hizmet eden birisi olarak bu kapının fazla gıcırdadığını görmedim. Çok zorlanmadan mütevellit ses çıkarttığını hiç görmedim. En fazla tıklanmış gidilmiştir. Çok fazla zorlamaya dağlar dayanmaz. O bir oluşum. İlgililer de düşünür. Fıkhın yerleşmiş kaidelerinden kaynaklanan engeller var tabii ki. Niye adetten değildir? Diyanet İşleri Başkana da olsa bizim bir numaralı görevimiz imamettir. Gerektiğinde camide imamlık da yapar müftü. Bu açıdan hanımlarda tatbik edilmemiş.
 </p>
 <p class="metin">
 </p>
 <p class="arabaslik">
  Ayşe Sucu (Diyanet Vakfı Kadın Kollları Başkanı):
 </p>
 <p class="metin">
  Uzmanlar koordine edilecek
 </p>
 <p class="metin">
  Kadın ve din bilgini sorunu tarihi bir sorun. Sebepler üzerinde çok boyutlu durmak gerekiyor. Sebeplere değil de olaya değineyim: Osmanlı dönemindeki etkili kadın tipi Harem—i Hümayundaki kadındır. Bu kadın özel eğitim yöntemleriyle belli bir seviyenin üstünde de olsa, Saray'daki yönetim ve iktidar işlerine dahil olmaktan öteye bir fonksiyon icra ettiği söylenemez. Osmanlı'da kadın medrese (üniversite) ve kalemiye sınıfında (bürokrasi) yoktur. Askeriyede de yok. Edebiyat alanında kısmen bulunmuş olsa da tasavvuf alanında neredeyse hiç yok. Osmanlı toplumunda kadın büyük ölçüde aile içindedir. Belki yönetimi dolaylı olarak etkileyebilecek bir konumda ama, çoğunlukla aile içinde günlük bir hayatı sürdürmektedir.
 </p>
 <p class="metin">
  Cumhuriyet döneminde önce kendini bulma mücadelesi veriyor. Yasal haklarını elde ediyor, ardından eğitim ve iş alanında mücadele sürecine giriyor. Siyasette, hukukta, bilimde, sağlıkta önemli başarılar sağlanırken din alanında durum böyle değil. Bir kadın din alimi Cumhuriyet döneminde de yetişmemiş, bir kadın müftü olmamış. Bunun muhtemel sebepleri neler olabilir?
 </p>
 <p class="metin">
  Birinci sebep geleneğin hâlâ etkili olması, ikincisi, Türkiye'de kadının sosyal hayattaki mücadele sürecinin devam etmesi, üçüncü sebep ise, psikolojiktir. Türk kadınlarının istidat gücü bazı alanlarda yeterince öne çıkmamakta.
 </p>
 <p class="metin">
  Diyanet teşkilatının hizmet birimlerinde eğitim uzmanı, vaize, din hizmeti uzmanı, Kur'an Kursu öğreticisi gibi kadrolarla kadınlarımız görev yapıyor. Din İşleri Yüksek Kurulu Üyeliği veya Müftülük gibi bir göreve henüz gelinmiş değil. Bunun yanında kadınların ilahiyat alanında yeterince ısrarcı oldukları söylenemez. Ömrünü hadis ilmine adamış bir hocamızın şu sözünü hayretle karşılamışımdır: "Master ve doktora yapması için özel çaba gösterdiğim hiçbir bayan öğrencime etkili olamadım. Evlendiler ve hayata atıldılar."
 </p>
 <p class="metin">
  İlahiyat Fakültelerinde tefsir, hadis, fıkıh, kelam gibi temel din bilimleri alanında doktora seviyesinin üstünde bir bayan yok. İlahiyat Fakültelerinde profesör bayanların branşları ise temel din bilimleri alanında değil; eğitim veya tarih. Diyanetin kadın konusunu da içeren bazı projeleri var. Mesela, Çağdaş Kur'an Tefsiri ve hadis çalışması. Bu çalışma Atatürk zamanından beri ilk defa yapılıyor.
 </p>
 <p class="metin">
  Ayrıca kadın konusunda bir müdürlük çalışması söz konusu. Din Hizmetleri Uzmanlarının çalışmalarını koordine edecek olan bu birim, kadın ve aile konusunda yapılan çalışmaları incelemek, kadınlarla ilgili genel sorunları tespit etmek, kadınların dini sorun alanlarını belirlemek gibi çeşitli çalışmaları yürütmekle görevli olacak. Bütün bunlar Din Hizmetleri Uzmanlarının faaliyet alanını ve hizmet şeklini belirleyecek.
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/320/haberler/3.htm), [web.archive.org (arşiv bağlantısı)](http://web.archive.org/web/20020428181441/http://www.aksiyon.com.tr:80/2001/320/haberler/3.htm)
