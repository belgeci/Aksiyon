# İran'da kadın her yerde

*Meral Yılmaz 1998.05.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Seklî motiflerle rejimini ayakta tutmaya çalıştığı yönünde eleştiri alan, kadınını siyahlara büründürdüğü için dış dünyanın nezdinde antipatik görünen İran,
  </font>
 </div>
 <div id="newsText">
  <font class="detail-text">
   yöneltilen bu tür bakışlardan sıyrılıp kendi gerçeğiyle tanınmak istiyor ve uluslararası organizasyonlar düzenleyerek en çok eleştiriye maruz kaldığı "kadının yerini" yeniden tartışma zeminine taşıyor.
   <br/>
   <br/>
   Kültür ve İrşat Bakanlığı'na bağlı Kültürel ve İslami İlişkiler Teşkilatı Yüksek Eğitim Merkezi'nin kararlaştırdığı organizasyonlardan birinde de biz bulunduk.
   <br/>
   <br/>
   Daha önce 1995 yılında da benzer bir çalışmayla belirli gazeteciler İran'a gitmiş ve 'İran'da kadın olmak' konulu araştırmaları gündeme getirmişlerdi. Aradan geçen üç yıl zarfında aile ve hukuk alanında gelişmelerin yaşandığı İran'da, Hatemi'nin kadınları hedef alan geniş özgürlük vaatlerine rağmen sürekli eleştiri almaktan kurtulamadığı belirli konular yeniden gündeme getirildi. Görüştüğümüz kadın siyasetçiler, gazeteciler ve dernek çalışanları yöneltilen eleştirilerin genelde hangi yönde olacağının da farkındaydılar.
   <br/>
   <br/>
   Bizim grubumuz içerisindeki bazı gazetecilerin başörtü zorunluluğu ve örtünün rengiyle ilgili eleştirileri karşısında "Sizin gibi müselman bir ülkeden gelmiş insanların böyle bir soru sormasını anlayamıyoruz" diyerek böyle bir soruyu beklemediklerini ifade ettiler ve gerekçelerini sunmaya başladılar: "Bizim ülkemizinin dini yasaları halkımızın yüzde doksan sekiz gibi bir çoğunluğuyla onaylanmıştır. Geri kalan yüzde ikilik bir kesimin olması doğaldır ve diğerlerine tabi olmak zorundadırlar."
   <br/>
   <br/>
   "Hürriyetin önündeki dinî anlayış dahi olsa.."
   <br/>
   <br/>
   Özellikle kadının aktif siyasete katılımı açısından değişim rüzgarları estirmesiyle dış basında adından söz ettiren Hatemi hakkındaki görüşlerini sorduğumuz Ayetullah Humeyni'nin torunu ve milletvekili Fereştei Ağrabi gibi yetkililer Hatemi'nin, zaten kadının önünün açık olmasını vaaat eden mevcut zemini devam ettirdiğini, konunun dış basında biraz abartıldığını belirtiyorlar. Ancak Hatemi'nin hakların kullanımı konusundaki kararlılığına da dikkat çekiyorlar.
   <br/>
   <br/>
   Hatemi'nin halkın popülaritesini kazanması siyasi kişiliği ve dini vasıflarından ziyade büyük ölçüde üslubundaki bilge kişiliğe bağlanıyor. Göreve gelişinin birinci yıldönümünün haftalar öncesinde gazetelerin tirajlarının artacağı biliniyordu. 23 Mayıs Cumartesi günü Tahran Üniversitesi'nde halka yaptığı konuşma yüzbinlerce kişi tarafından coşkulu bir kutlama havasına büründü. Konuşması sık sık tezahüratlarla kesildi. Ertesi gün Tahran Times'da Hatemi'nin sözlerinin hukuk ve hürriyetler bahsi geniş bir şekilde işlendi. 'Hürriyetin karşısında duran din dahi olsa yıkılmaya mahkumdur' ifadesi dikkat çekiciydi.
   <br/>
   <br/>
   Siyasete duyarlı halkın yanısıra lise ve üniversite gençlerinin daha çok kendi iç alemlerinde olduklarını gözlemliyorduk. Bazıları yanımıza yaklaşarak teybimizin kulaklıklarını alıyor ve ne dinlediğimizi merak ederek "Tarkan mı?" diye soruyordu.
   <br/>
   <br/>
   Uydu yayınları yetkililer tarafından izinsiz olarak hanelere tecavüz şeklinde açıklanıp resmen tasdik edilmese de bir çok aile tarafından izleniyor.
   <br/>
   <br/>
   Görüştüğümüz üst düzey yetkili ve gazetecilerin çoğunun Türkiye hakkında oldukça fazla gündeme sahip oldukları hissediliyordu.
   <br/>
   <br/>
   Sohbet etme fırsatı yakaladığımız kadınlar ve genç kızların iki umudu vardı ülkelerinin geleceğine dair: Biri gençlere güven vaat eden Hatemi, diğeri eğer bir şey söylemişse mutlaka yapar diyerek tanımladıkları Haşimi Refsancani'nin sporcu ve milletvekili kızı Faize Rafsancani'ydi.
   <br/>
   <br/>
   Kadın haklarında öncü üç hanım
   <br/>
   <br/>
   İran rejimini yapılandıran, binaların duvarlarında dev resimleri bulunan Ayetullah Humeyni'nin torunu Fereştei Ağrabi, gençler arasında aktivite dolu olarak nitelendirilen Faize Rafsancani ve siyaseti sanatlaştırmayı hedefleyen Hatemi'nin ressam ve yazar olan danışmanı Zehra Nehreverdi'den oluşan üç milletvekili gelecekte de İran kadınının önünü açacak öncü kadınlar olarak değerlendiriliyorlar.
   <br/>
   <br/>
   Fereştei Ağrabi, Faize Rafsancani kadar popüler değil. Siyasette sivrilmeyi istemiyor. Daha çok eğitim sorunlarıyla ilgilenmeyi tercih ediyor. Milletvekili, felsefe ve sosyal ilişkiler mezunu. Onbir yıldır adı dernek fakat çalışması tamamen parti özelliklerini taşıyan İran İslam Cumhuriyeti Kadınlar Derneği'nin başkanlığını yapıyor.
   <br/>
   <br/>
   Kadınların meselelerinin hiçbir zaman sadece kendilerine has olarak görülmemesi gerektiğini belirtiyor ve uluslararası kuruluşlarda kadın gruplarının azlığını hatırlatıyor. Parti çalışmalarında da sırf kadınları konu almadığını, genele hitap etmeyi ilke edindiğini söylüyor.
   <br/>
   <br/>
   Siyasette İranlı kadının eğer bilgisi müsaitse cumhurbaşkanlığına kadar yükselmesi için hiçbir engeli olmadığını fakat kendi amaçlarının kadını cumhurbaşkanı olarak görmekten öte onun sorunlarını çözmek olduğunu açıklıyor.
   <br/>
   <br/>
   Fereştei Ağrabi'nin zarif üslubu ile tane tane konuşmasına ve hanımefendi görüntüsüne karşın Faize Rafsancani sporcu olmasının da verdiği hareketlilikle oldukça rahat ve dobra tavırlarıyla ön plana çıkıyor. Çalışmalarını bir solukta izah ediyor ve önündeki kurabiyelerden atıştırırken "Çok hızlı konuştum değil mi?" diyerek espri yapıyor. Daha çok erkeklere özgü kabul edilen ayak ayak üstüne atış şekli de gazeteci arkadaşların gözlerinden kaçmıyor.
   <br/>
   <br/>
   Kadınlar Spor Birliği Konseyi'ne ait bir teşkilatın kurucuları arasında yer alıyor ayrıca. Altı yıl önce kurulan teşkilatın 40 ülkeden mensubu var. Rafsancani, sporun kadınların kendilerine güven duymalarında etkili olduğundan yola çıkarak böyle bir proje başlattıklarını söylüyor. Sporun kadına toplumda nasıl davranacağı konusunda sempati kazandırdığına inanıyor.
   <br/>
   <br/>
   Voleybol, basketbol, tenis, kayak, yüzme gibi spor dallarıyla uğraşan Faize Rafsancani teşkilatı içinde yedi bin kadın hakem ve onbir bin spor öğretmeni bulunduğunu belirtiyor.
   <br/>
   <br/>
   Olimpiyatlara sadece Müslüman ülkeler davet ediliyor. Katılan sporcuların gayrimüslim olup olmaması önemli değil. Müslüman bir ülke tarafından gönderilmiş olması yeterli görülüyor.
   <br/>
   <br/>
   Örtü konusu yeniden gündeme geldiğinde de beyanatları kısa ve net Faize Rafsancani'nin.  "Siyah bizim ülkemizde kabul edilmiş bir gelenektir. Her zaman siyah giymek de dinimize göre mekruhtur" diyor. Kendisinin neden bu konuda önder olmadığı eleştirisine de "Ben şikayetçi değilim" yorumunu getiriyor, "içime renkli giyiyorum ya..."
   <br/>
   <br/>
   Fereştei Ağrabi, örtü konusunu tartışmayı anlamsız buluyor ve "Biz bu tür sorularla karşılaşmaktan ne zaman kurtulup dünya çapındaki meselelere değineceğiz" diye sitem ediyor.
   <br/>
   <br/>
   Hatemi'nin siyasi danışmanı yazar ve ressam Zehra Nehreverdi ise özellikle bizi evine davet etmişti. Oturduğumuz bölümü 'hem mütalaa odam, hem resim atölyem hem de şahsi kütüphanem' diye tanıtıyordu Nehreverdi. Dört bir taraf kitap ve tablolarla doluydu. Hatta Osmanlı el işlemelerine ait bir kitap bile vardı kütüphanesinde. Tablolarında düşünen, kararlı kadınları görmek istiyor ve örtülerini rengarenk çiziyordu.
   <br/>
   <br/>
   İslam'ın belirli bir renk çizmediğini Kadının Adı adlı kitabında belirttiğini söylüyor ancak, gelenekleri bozacak kişi olmaktan kaçınmayı yeğliyordu.
   <br/>
   <br/>
   Hatemi'nin siyasi danışmanlığını kabul etmesinin önemli bir nedeni olup olmadığı sorusunu, Hatemi'nin medeni toplum mesajını tutarlı bulmasıyla açıklıyordu.
   <br/>
   <br/>
   Uzun yıllar medeni toplumla ilgili araştırma yaptığını ve onüç ciltlik bir kitap hazırladığını anlatarak bir cumhurbaşkanının kendi savunduğu fikirleri gündeme getirmesini olumlu buluyordu.
   <br/>
   <br/>
   Kadınların Hatemi'ye oy vermelerinin nedenini, kadının üstünlüğünü anlatışı, erkekler gibi bütün sahalarda bulunmalarını teşvik edişi ve fikirlerini beyan etme özgürlüklerini destekleyişiyle yorumluyordu.
   <br/>
   <br/>
   İran'da kadın sosyal hayatın en uç noktalarında yer alabiliyor. Kentlerde çalışan kadın sayısı 96 istatistiklerine göre kadın nüfusunun yüzde 7.11'ini oluşturuyor. Bu rakamın yüzde 3.87'si milletvekili ya da yüksek mevkilerde çalışıyor. İhtisas sahibi olanlar, yüzde 42.02 olarak belirtiliyor.
   <br/>
   <br/>
   Cuma namazı Tahran Üniversitesi'nde kılınıyor
   <br/>
   <br/>
   Tahran'da cuma namazı için Tahran Üniversitesi'nin bahçesi belirlenmiş. İki yanından abı cup adını verdikleri su arklarının ağaçları sulayarak akıp gittiği oldukça geniş caddelerden Tahran Üniversitesi'ne doğru giderken binaların duvarlarında ve caddelerdeki tabelalarda 'namaz dinin rüknüdür' yazıları dikkati çekiyor. Üniversiteye yaklaştıkça Pasteran denilen devrim muhafızları birkaç defa arabayı durdurup arama yapmak istiyor.
   <br/>
   <br/>
   Bayanlar ve erkekler ayrı ayrı kapılardan giriyorlar üniversiteye ve farklı bölümlerde namaz kılınıyor. Kapılardaki güvenlik görevlilerinin çoğu gönüllü üniversite öğrencileri arasından seçiliyor. Fotoğraf makinaları girişte kontrol için hemen toplanıyor.
   <br/>
   <br/>
   Cuma namazlarını genellikle Ayetullah Hamaney ya da diğer dini liderler kıldırıyorlar. Her hafta liderler siyasi, sosyal ve dini meseleler de içeren hutbe konularını kendileri saptıyorlar. Bir şehirde yalnızca bir camide namaz kılınıyor.
   <br/>
   <br/>
   Kadınların namaz kıldıkları bölümün ön saflarında bizim için önceden yer ayrılmıştı. İranlı kadınlar namaz için saf tutmuş, beyaz desenli çadorlara bürünmüşler, çantalarını ve ayakkabılarını yanlarına almışlardı. İlk defa cuma namazı kılacaktım. Yanımda oturan genç bir bayan hutbe metnini sağdan sola doğru Farsça yazılarla dikkatle not almaya çalışıyordu. Bazıları seccadelerinin üzerinde tespih çekiyor, bazıları da objektiflere gülümseyerek başlarını hafifçe öne eğiyor ve hoş geldiniz diyordu.
   <br/>
   <br/>
   "Merg berg İsrail"
   <br/>
   <br/>
   Seccadelerin yanlarına secde yerine konulması için mühürler konulmuştu. Şia inancına göre mühüre secde etmek sünnet sayıldığı için otellerdeki seccadelerin içinde de mühürlere rastlıyorduk. Bu mühürlerin  topraktan geldik toprağa gideceğiz inancının da sembolü olduğuna inanılıyor ayrıca.
   <br/>
   <br/>
   Bugünün hatırası olarak mühürü almak istediğimi diğer yanımda oturan mütercim arkadaşıma söylediğimde, ' Alamazsın' diyordu; 'Bunlar Beytülmal'a ait.'
   <br/>
   <br/>
   Sık sık "Merg berg İsrail (kahrolsun İsrail), merg berg Amerika" sloganlarıyla çınlıyor kampusün içi. "Bir insan imamı inkar ederse günahtır, onunla bir arada oturmaktan kaçınmalıdır ve bir insan kötü toplulukta bulunmamalıdır" diyor Kaşani ve sloganlar konuşmasını bölüyor bir süre.
   <br/>
   <br/>
   Cuma çıkışı kadınlar yanımıza yaklaşıyorlar ve "Türki'den mi gelirsen?" diye soruyorlar. Ellerini uzatıp iltiması dua diyorlar ve önümüzde kalabalık oluşturarak "Merg berg İsrail, merg berg Amerika" sloganlarını tekrarlamaya başlıyorlar.
   <br/>
   <br/>
   Beklemediğimiz bu kadar ilgi karşısında şaşkınlığımızı ifade ederken arkadaşlardan biri Kaşani'nin hutbe esnasında Türkiye'den bir grup kadın gazetecinin geldiğini duyurduğunu ve erkekler tarafından da bize hoşgeldiniz denildiğini söyledi. Kadınların bizi nasıl tanıdıklarının sırrı da ortaya çıkmış oluyordu böylece.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3788-34-iranda-kadin-her-yerde.html), [web.archive.org (arşiv bağlantısı)](http://web.archive.org/web/20121031153844/http://www.aksiyon.com.tr:80/aksiyon/haber-3788-34-iranda-kadin-her-yerde.html)
