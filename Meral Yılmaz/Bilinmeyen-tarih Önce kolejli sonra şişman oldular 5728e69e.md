# Önce kolejli, sonra şişman oldular

*Meral Yılmaz Bilinmeyen-tarih*

<div>
 <p>
  <font>
   İlköğretim dönemi çocukları ve özellikle kolej öğrencileri şimdiden kilo problemi çekiyor. Bazı okullar kantini iptal etmiş. Bazıları kolayı yasaklamış. Kaldı ki, okulların hemen hepsinde kalori cetvelleri doğrultusunda hazırlanmış öğle yemekleri de var ancak, öğrencilerin okul yemeğiyle yetinme niyetleri yok. Hem fazlaca beslenip hem de spor yapıyorlar. Hızla gelişip boy atıyorlar
   <br/>
   <br/>
   Senin annen nefis börekler yapıyor galiba diye soruyor okulun hemşiresi tombiş, kırmızı yanaklı küçük hanımefendi’ye. “Evet” diyor, börek lafını duyunca gözleri parlıyor, neden acaba!.... Orta ikinci sınıfta. Okulun şişmanlarıyla konuşurken annesinin yemeklerine atıfta bulunan ve her defasında tam isabet ettiren BJK Kolejinin hemşiresi okuldaki besili çocukların bir hayli oluşundan bahsederken aslında olağanüstü bir itirafta bulunmuş değil. Üç aşağı beş yukarı bütün özel okulların sağlık görevlilerinden buna benzer açıklamalar duyabiliyorsunuz.
   <br>
    <br>
     İlköğretim dönemi çocukları ve özellikle kolej öğrencileri daha ilkokul ve ortaokul sıralarında kilo problemi çekiyorlar. Hacettepe Üniversitesi’nin araştırmasına göre şişmanlık, ekonomik düzeyi yüksek okullarda daha fazla görülüyor. 10—17 yaş grubunda obezite sıklığı erkeklerde yüzde 2.6, kızlarda yüzde 6.7.
     <br>
      <br>
       Okullda kilo ve boy ölçümleri yapılırken tartıdan kaçıyorlar. Sınıflarda obezlik boyutunda olmasa da aşırı şişman birkaç öğrenci görmek mümkün. Bazı okullarda ise durum biraz daha ileri boyutlarda. Yaşıtlarının üç katı kiloya sahip obez çocukların merdinvenlerden inip çıkması bile problem oluyor.
       <br>
        <br>
         Olay bizim tarafımızdan şaşkınlıkla karışık bir tablo arz etse de okul yetkilileri ve sağlık personeli için kilolu öğrencilere sahip olmak gayet alışılmış bir vaziyet. Hatta muhtemel ve beklenen bir gelişme. Bunun izahını yaparken bile sıradan bir vakıaymış gibi olayı iki cümleyle özetliyorlar: “Hamburger çocukları bunlar. Ne yapabiriz ki!...”
         <br/>
         <br/>
         Yeni neslin kültürel değişimi bir yana sağlıklı ve fiziki görünümleri de önceliklerle kıyas kabul etmiyor. Bu yöndeki değişimin önemli ipuçları beslenme tarzında görülüyor. Fast food ve şekerlemeler onlar için yemeklerden daha öncelikli. Kolejli olmanın da bir ekonomisi var elbette. Minik cepler biraz daha kabarık.
         <br/>
         <br/>
         Gerek kolejlerdeki gerekse spor kulüplerindeki faaliyetlere katılıp gelişimlerini hızlandırıyor, boy atıp irileşiyorlar. Ayak boyları belki de önceki nesle göre önemli bir ayırt edici fiziksel özellikleri olacak. İri ayaklı ve fazlaca semirmiş çocuklar geliyor anlayacağınız.
         <br/>
         <br/>
         Hain hamburgerler!
         <br/>
         <br/>
         Bahçelievler’deki Aka Koleji’ne geçen yıl kayıt olan obez bir öğrencinin okula uyumunda ilk zamanlar bir hayli sıkıntı çekilmiş. Bir süre terapi gören yaşıtlarının üç katı kilodaki öğrenci bu yıl da doktor kontrolü altında. Okulun merdivenlerinden inip çıkmakta zorluk çekiyor. Spor derslerine uyumu da kolay olmuyor. Okulun hemşiresi Sema Başkaya oniki yıllık okul hemşireliği tecrübesine dayanarak öğrencilerdeki şişmanlığın öncelikli sebebinin kalıtımsal olduğunu, maddi imkanlar doğrultusunda aşırı beslenmenin bu özelliği tetiklediğini belirtiyor. Ailesinde şişman fert bulunmayan çocuklardaki kilo probleminin ise tombiş çocuk daha sağlıklı olur gerekçesiyle çocuğu fazla yedirmekten kaynaklandığı görüşünde. Ona göre maddi imkanlar doğrultusunda fastfood türü yiyeceklere çocukların çok para harcaması parayı dezavantaja dönüşmüş durumda.
         <br/>
         <br/>
         Üsküdar’daki Asfa Koleji’nin obez öğrencisi olmasa da sağlık görevlilerine göre okulun öğrencilerinin çoğu normalin üstünde bir kiloya sahip. Beşinci sınıf öğrencileri arasında kilosuyla dikkat çekenlerin daha fazla olduğunu belirten Hemşire Sema Urgancı, bunun nedenini aşırı yeme alışkanlığına bağlıyor. Şişman öğrencilerin bir kısmının ailesinde de kilo problemi olduğunu görmüş. Kilosu fazla olan öğrencilerin not durumu nasıl diye soracak olursanız hemşire Urgancı “Ne çok başarılılar ne de kötüler” diyor.
         <br/>
         <br/>
         Eftal Koleji’nin yetkilileri, yaşına göre şişman olmayı çocuklarda normal görüyor. Gerekçe olarak çocukların fast food yemeleri gösteriliyor. Bazı yetkililer ise evlerdeki yemek kültürüne dikkat çekiyor. “Bir evde fazlaca börek çörek yeniyorsa bunlar mutlaka çocuğa yansır” diyor BJK Koleji’nin hemşiresi Zehra Günaydın. Öğrenciyi ve aileyi karbonhidrat alımını azaltma konusunda sık sık bilgilendirmeye özen gösteriyor ama ne kendi telkinlerinin ne de ailenin gayretlerinin öğrenci üzerinde etkili olacağı kanaati var. Çocuğun her istediği yiyeceğin ailesi tarafından itiraz edilmeden alınmasını yanlış buluyor. Anne babaların bu konuda kolaycılığa kaçtıklarını belirtiyor. Çocuğun istediğini almak yerine tavır gösterip o yiyeceğin oluşturacağı zararları anlatmaları gerektiğini söylüyor.
         <br/>
         <br/>
         Boğaziçi Koleji yetkilileri ise obez bir çocuğun okuldan ayrıldığını, hormon tedavisinin sürdüğünü belirtiyorlar.
         <br/>
         <br/>
         Kadıköy’deki Eftal İlköğretim Okulunda olduğu gibi, annesini sürekli diyet halinde görüp yemek yemeye korkan çocuklar da var. Eftal Koleji’nde de her sınıfta diğerlerini aşan şişmanlıkta birkaç öğrenci mevcut. Onlar da öğrencileri beslenme konusunda bilgilendiriyorlar ama bu çabaların pek kâr ettiğine inandıklarını söylemek zor.
         <br/>
         <br/>
         Bazı okullar kantini iptal etmiş
         <br/>
         <br/>
         Çocukların tombişliğini artıran faktörler arasında okullardaki kantinlerin rolü, okullar arasında tartışmalı bir konu. Öğrencilerin öğle tatillerinde daha çok rağbet ettikleri tostlar, dönerler ve hamburger gibi fastfood türü besinlerin bulunduğu okul kantinini iptal ederek önlem almaya çalışan müdürler de var. Bazı okullarda küçük sınıfların kantinden beslenmesi yasak. Bazılarında çok sınırlı gıdalar var ve kolaya geçit verilmiyor. Bir kısmında ise teneffüs saatleri bir tost yiyecek kadar uzun bile değil. Kaldı ki, okulların hemen hepsinde öğle yemekleri de veriliyor ve bunlar kalori cetvelleri doğrultusunda okulun sağlık personelinin denetiminde hazırlanıyor ancak, öğrencilerin okul yemekleriyle yetinmeye niyetleri yok.
         <br/>
         <br/>
         Öğrencilerdeki kilo artışında önemli bir etken olarak kantini gösteren Özel Işık Lisesi Müdürü Mehmet Berber, kantinin okullarda önemli bir rant kaynağı olduğunu söylüyor. Işık Lisesinin uygulamasında anaokul eğitiminden itibaren beslenme programı verildiğini, velilerin de bu konuda titiz olduğunu ve okulda şişman öğrenci bulunmadığını belirtiyor. Velilerin hepsinin iyi eğitimli, kendilerine dikkat eden kişiler olduğunu söyleyerek bu konuda veliye de çok iş düştüğünü savunuyor.
         <br/>
         <br/>
         Değil okulda şişman öğrenci bulunması velilerin dahi formunu koruduğunu savunan Işık Lisesinin Müdürü Mehmet Berber’in ısrarla savunduğu bu beyanatına karşılık 1. Levent’te bulunan Yıldız Kolejinin Doktoru Ferhan Kuzucu kantinden beslenmekle obez olunmayacağını söylüyor. Ona göre, kantini iptal etmek yeterli değil. Kaldı ki, öğrencilerin teneffüs saatleri kantinden tost alıp yiyecek kadar da uzun değil.
         <br/>
         <br/>
         Çocuklar üzerinde diyet kontrolü yapmanın zorluğuna dikkat çeken Dr. Kuzucu yiyecekler konusunda sabırsız bir varlık olduğunu, okulda kısıtlansa da eve giderken ya da dışarda abur cubur yiyecekleri tüketmenin engellenemeyeceğini söylüyor. Bu açıdan okulda alınan önlemleri evdeki uygulamalar da desteklemeli. Evde pişen yemeklerle okuldaki diyetisyen kontrolünde hazırlanan mönü tezat içinde olmamalı.
         <br/>
         <br/>
         Aileyi bilinçlendirmek için zaman zaman çeşitli etkinlikler düzenleyen Yıldız Koleji, şubat tatili dönemindeki etkinliklerini bu konuya ayırmış. Beslenme konusunda okul ve ailenin işbirliği içinde olması, şişmanlık sorunu karşısında nasıl önlem alıncağı gibi aşamalar ailelere anlatılacak. Beslenme konusunda velileri bilgilendirecek olan Diyetisyen Feyhan Ulukan, okula başlayan çocukların önceki beslenme tarzlarına ilave olarak dışarıda yemek yeme alışkanlığına dikkat çekiyor. Doktor gözetiminde hazırlanan okul mönülerini ailenin de yakından takip etmesi gerektiğini söyleyerek, yanlış beslenmenin okul ve aile işbirliğiyle düzeltilmesinin mümkün olduğunu belirtiyor.
         <br/>
         <br/>
         Tombişin tehlike çanları
         <br/>
         <br/>
         İlkokuldan sonra ortaokul döneminde de çocuk hâlâ kilolu ise bunun ona sevimlilik katmaya devam ettiği düşünülemez. Okul döneminde özellikle 6. ve 8. sınıflarda fazla kilolar sempatiklikten ziyade tehdit halini almaya başlıyor. Bu yaşlar aynı zamanda çocuğun ergenlik dönemi. Bu dönemlerde çocuk şişmansa biraz daha şişman olma ihtimali daha yüksek. Ergenlik döneminde şişmanlığın psikolojik olumsuzlukları da görülüyor.
         <br/>
         <br/>
         Öğrenciler sportif faaliyetlere katılmaktan çekiniyor. Sosyal çevreden soyutlanmaya başlıyor. Beden derslerine çeşitli mazeretlerle girmiyor. Arkadaşları istedikleri kıyafetleri giyerken onlar daha kısıtlı giyiniyor veya umursamıyormuş gibi davranıyor. Arkadaşlarının alaylı esprileri de cabası. Çocukların okullardaki tartıdan kaçmalarında arkadaşlarının alayla karışık meraklı bakışları küçümsenemeyecek boyutlarda.
         <br/>
         <br/>
         Bilinçli bir beslenme düzeniyle çocuklarda fazla kilolardan kurtulmak mümkün olduğu gibi sonraki yıllarda da düzenli bir beslenme alışkanlığı kazanmış oluyorlar. Bunu başarmada önecelikli görev aileye düşüyor. Ailenin olaya çocuğun şişmanlığını abartmadan ve de evin en önemli problemi gibi lanse etmeden bakması ve tetkik ve tedaviyi bırakmaması gerekiyor.
         <br/>
         <br/>
         Bu doğrultuda ilk yapılacak işlem psikolojik ve sosyal açıdan çocuğun iyi gözlemlenmesi. Çocukta aşırı kilo artışı meydana gelmeye başladığı zaman bunun bir hastalıktan mı yoksa beslenme bozukluğundan mı kaynaklandığının araştırılması gerekiyor.
         <br/>
         <br/>
         Genelde aileler bu tarz kontroller yaptırıp uzun vadede çözüme inanmak yerine ya çocuğun şişmanlığını örtbas etme yoluna gidiyor ya da diyetisyenlerden kısa sürede zayıflatan ot reçeteleri istiyor. Bu durumdan bir hayli dertli olan Diyetisyen Feyhan Ulukan, kendisinden kısa süreli ve sağlıksız çözüm isteyen aileleri bilgilendirmenin kâr etmediğini görmüş.
         <br/>
         <br/>
         Ulukan’a göre, çocuğun öncelikle doktor ve psikiatrist kontrolünden geçmesi gerektiğini öneriyor aileye. Daha sonraki işlemde ise diyetisyenle çocuğun beslenme alışkanlığını düzeltme yönünde çalışma yapılıyor.
         <br/>
         <br/>
         Buna göre, çocuğun sportif faaliyetlere katılması teşvik edilmeli. Gereksiz gıdalar ailesi tarafından onun için ödül olarak gösterilmemeli. Gelişimi izlenmeli. Kısa süreli çözüm arayışlarına girilmemeli. Çünkü, çocuktaki şişmanlık bugünden yarına hallolacak bir problem değil. Ailesi onu bıktıracak boyutlarda rejim meselesini abartmamalı...
         <br/>
         <br/>
         Bir yandan uzman görüşleri, okul yetkililerinin yaklaşımı diğer yandan kantindeki yasaklılarla diyetisyeniyle annesinin börekleri arasında kalan çocuklar için madalyonun arka yüzünün eğlenceli olduğu düşünülemez. Sorunun bir tedavi sürecinden ibaret olmayıp çok daha uzun süreli bir hayat programı gerektirdiğine inanıp ciddiye almalarını sağlamanın çocukça pratik yolunu bulmak anne babaları ve okul yönetimini bir hayli zorlayacağa benziyor.
         <br/>
         <br/>
         Bana sorarsanız çocukları yemekten korkutmaktansa bol bol sportif faaliyetleri teşvik edin. Kim korkar hain çikolatadan!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 16 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=12160), [web.archive.org (arşiv bağlantısı)](http://web.archive.org/web/20050301145908/http://www.aksiyon.com.tr:80/yazdir.php?id=12160)
