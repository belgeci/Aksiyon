# Mını mını bır kus donmustu

*Meral Yılmaz 2000.01.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bilemezdi, sıcak bir yuvanın geçmiş güzel günlerde kalacağını... Donup pencereye konanlar ancak serçelerdi; annesi, babası, yuvası olan çocukların başına gelmezdi böyle şeyler...
  </font>
 </div>
 <div id="newsText">
  <font class="detail-text">
   Şimdi onlar yuvasının dışında kalmış küçük serçelerden farksızlar. Kimi eskisinden daha da çok sıkı sarılıyor annesinin eteğine. Hiç bırakmıyor korkudan. Annesi nereye o da oraya. Kimi büyük denilebilecek yaşına rağmen anne ve babasıyla yatmakta ısrar ediyor. Geceleri artçı sarsıntılarda çadırdan bile kaçmaya yelteniyor, toprak yarılıp içine alacak küçük ve narin bedenini diye korkuyor, herşey ihtimal dahilinde.
   <br/>
   <br/>
   Henüz konuşmayı sökememiş Onur. İki yaşında. Yıkılan binaları görünce anlamlandırmaya başlamış geceki sarsıntıyı. Gün boyu devam eden artçılarla karşı evlerin yamuk duran çatılarının daha da birbirlerine doğru yaklaştıklarını görerek yerinden sıçrayıp eliyle etrafındakilere göstermeye çalışıyor. Ellerini birbirine yaklaştırıp hızlı hızlı sağa sola sallayarak anlatmaya çalışıyor gördüklerini. Gözlerini büyük büyük açması da sanırım korkusunu ifade ediyor. Mutlu bir çocuk aslında. Çadır'ın tabanını örtmeye yetmeyen küçücük kilimin üzerinde oynadığı oyuncaklarla avutabiliyor kendisini. Fakat her sarsıntı ona korkuyu hatırlatıyor.
   <br/>
   <br/>
   Ahmet onbir yaşında; "Kardeşlerimle ilgileniyorum" diyor. Annesinin ayağı sakatlanmış. Omuzlarında, evle ilgilenmenin ağırlığını taşıyormuş gibi olgun bir hal var Ahmet'in. Bir kaç ay öncesindeki hayatıyla bugünkü durumu arasındaki değişiklikleri tahlil edebilecek yaşta değil henüz. Hayal dünyasında fazla soruya yer yok. Her soru bir imkansızlık duvarına çarpıp geri dönüyor. "Abla bizim de resmimizi çeksenize" diyor yanındaki kardeşini göstererek. İşte diyorum, o çocuk yüzlerde beliren geçici mutsuzluğun iflası böyle olmalı. Gerçekleri umursamayan çocuksu bir imrenme. Gülümsüyorum ona.
   <br/>
   <br/>
   Her sallantıda bacakları titriyor
   <br/>
   <br/>
   Büşra ve Merve benim yeğenlerim. Şiddetli sarsıntı olunca ne yapacaklarını çok iyi kavramışlar bir kaç tatbikattan sonra. Ayakkabılarını giymekle bile vakit kaybetmeden doğru dışarı fırlayacaklar. Adapazarı'nın dışında bir köye taşındıktan sonra tek katlı evde bile depremden kaçış planlarını tekrarlıyorlar. Bir ay kadar önceki 6.1'lik artçı sarsıntıda komşu evdeki arkadaşlarıyla oynarken tüm çocuklardan önce kendilerini dışarı atmayı başarmışlar ya şimdi daha soğukkanlı ve keyifliler.
   <br/>
   <br/>
   Furkan'la ilk kez geçen yılın ramazan bayramı arefesinde tanışmıştık. Birbuçuk yaşlarındaydı. Özenle yaptırdıkları evlerine yeni taşınmışlardı.  Evin içinde bile annesinin peşinden hiç ayrılmıyordu. Annesi nereye o da oraya. Şimdi prefabrik evlere taşınacak olmalarının heyecanı içinde Furkan. Bu kez de artçılar nedeniyle annesinin eteğini hiç bırakmıyor. "Her sallantıda bacakları titriyor" diyor annesi Ülkü Hanım. Çadırdaki son birkaç günlerine ramazan bayramı da dahil olacak. Furkan ve sekiz yaşındaki ablası Betül'ün soğuk ve çamurlardan uzak sıcak bir ev havasında bayramı yaşamaları için şehir dışındaki teyzesine götürmeyi planlıyor anne ve babası. "Çadırda olduğumuz halde hâlâ deprem korkusu çeken sadece küçük çocuklar değil" diyor Ülkü Hanım. Komşumuzun 18 yaşındaki oğlu anne ve babasıyla yatıyor. Gece sarsıntı olduğu zaman korkup dışarı kaçmak isteyen çocuklarına, nihayetinde çadırdayız, kaçmanın ne anlamı var diyorlar...
   <br/>
   <br/>
   16 yaşındaki yeğenim Elif'in korkuları da aslında annesi ve babasıyla yatan delikanlı'nın durumundan farksızdı bir kaç hafta öncesine kadar. "Deprem olunca biliyorum ki çadır başımıza yıkılmayacak ama sanki yer yarılacak ve bizi içine alacakmış sanıyorum ve bulunduğum yerden kaçmak istiyorum" diyordu. Şimdi biraz daha toparlandı Elif. Evde kalabiliyor. Hatta deprem olacak diye bırakıp gelmemiz için bize yalvardığı İstanbul'a bile gezmek için gelebilecek bayramdan sonra. Ama o da diğer arkadaşları ve kardeşleriyle birlikte bayramı enkazı kaldırılmış binalardan arta kalan o soğuk o hayalet şehirde  geçirecek. Bayram sabahı el öpmek için çıktıkları komşu evlerinin yerinde binanın beton temeli var sadece. Çadırlarda karşılanacak konu komşu, sağ kalan akrabalar. Belki de çocuklar ilk kez bu kadar istekli olacaklar odalarını toplamak için. Hiç dağıtmayacaklarına dair sözler verecekler annelerine; eğer bir daha eskisinin yarısı kadar bile güzel bir odamız olursa diye...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5715-mini-mini-bir-kus-donmustu.html), [web.archive.org (arşiv bağlantısı)](http://web.archive.org/web/20131220105109/http://www.aksiyon.com.tr:80/aksiyon/haber-5715-mini-mini-bir-kus-donmustu.html)
