# Boşluğu Sanat Doldursun

*Meral Yılmaz 2001.07.07*

<div>
 <p class="spot">
  Resim sanatçısı, bir ressam ve edebiyatçı, eski dönem Türk işi çeyizleri günümüze kazandıran önemli bir isim ve bir rölyef ustasından oluşan Sanatçı Kadınlar Derneği, hem sosyal faaliyetlerde bulunmak, hem de her hangi bir sanat dalında yoğunlaşmak isteyen bayanlara kapılarını aralamış
 </p>
 <p class="metin">
 </p>
 <img border="0" src="/web/20020501063653im_/http://www.aksiyon.com.tr/2001/344/resimler/iste.jpg"/>
 <p class="metin">
  Ortak özellikleri ev hanımı olmaları. Bir araya gelip dernek kurmuşlar. Kimi içindeki naif dünyayı tuvale çatıyor; kimi romantik şiirlere, aşk hikayelerine bolca konu olan "gergef"le altın tel işliyor; bir kısmı mimaride ısrarlı, eski Türk evlerini, yalıları sokak taşlarına kadar tek tek inceleyip rölyef sanatının minyatür anlatımıyla evlerine taşıyor.
 </p>
 <p class="metin">
  Resim sanatçısı Nimet Kuru, rölyef sanatçısı ressam ve edebiyatçı Haluk Sena Arı, eski dönem Türk işi çeyizleri günümüze kazandıran önemli bir isim Güngör Yazıcı Dursun, rölyef sanatçısı Siray Uğur gibi isimlerden oluşan Sanatçı Kadınlar Derneği, hem sosyal faaliyetlerde bulunmak, hem de herhangi bir sanat dalında yoğunlaşmak isteyen bayanlara kapılarını aralamış.
 </p>
 <p class="metin">
  Çoğu sanat eserinden elde edilen geliri bağışlamayı seçiyor. Güney Afrika dahil olmak üzere çeşitli ülkelerde sanat eserlerini inceleyen ressam Nimet Kuru, yapıtlarından elden ettiği gelirin tamamını bu yöne kanalize etmeyi tercih ediyor.
 </p>
 <p class="metin">
  Evinin camından görüntülediği karşı kıyılardaki kırmızı konak, bahçe kapısındaki paspas üzerinde oynayan kediler, Afrika'da Mandela'nın bulunduğu binanın havuzundaki nilüfer çiçekleri ya da küçük ayrıntılar onun resimlerine konu olabiliyor. İbrahim Çallı gibi manolyalara özel bir merakı olan sanatçı, sergisi için hazırladığı tablolar arasına manolyalardan oluşanlara özel bir yer ithaf etmiş.
 </p>
 <p class="metin">
  Kuru'nun etkilendiği resim hocası Belkıs Soran'ın da dikkatinden kaçmamış manolyalı tablolar. "Çallı görseydi o da beğenirdi diye düşündüm" diyor.
 </p>
 <p class="metin">
  Bir lalede oniki renk tonu
 </p>
 <p class="metin">
  Derneğin diğer üyesi olan Güngör Yazıcı Dursun, Türk işi nakışlar çalışıyor. Yoğunluklu olarak 16. yüzyıl desenlerinden yola çıkan Yazıcı'nın birlikte çalıştığı ve işi öğrettiği bir çok öğrencisi var. Sanatsal yönü ağır olan desen ve kumaşları tercih ettiği için ticari kazancı arka planda tutmak durumunda kaldığını belirtiyor. Gelinen bu noktada, insanların onun çalışmalarının değerini pek bilemeyişinden kaygılı. Altın, gümüş ipleri ve ipekli kumaşları tercih eden Yazıcı'nın evi adeta müzeye dönmüş durumda. İpek saten, organze kumaş üzerine altın simle Türk işi buketler işlediği masa örtüsüne 3.5 milyar değer biçiyor. 16. yüzyıl motif özelliğini yansıtan, Fransız keten üzerine işlenmiş şömen tablo, karanfil motifleriyle bezenmiş atlas saten yatak örtüsü 5 milyar küsur.
 </p>
 <p class="metin">
  Detaylı ve ağır motifleri seçen Yazıcı, bu özelliğinden oldukça şikayetçi. Masa örtüsündeki desenlerin renk tespiti için bir hafta araştırma yapmış. "Lalenin içinde oniki renk tonu kullandım, oniki senelik bir emek sonucu ortaya çıktı" diyor. Masa örtüsünde işlediği gümüş simleri ise hocasının sandığından aldığına ve yüzyıldan daha eski tarihlerde imal edildiğine, dolayısıyla tekrarının olmadığına dikkati çekiyor.
 </p>
 <p class="metin">
  Motif ve kumaş seçiminde sanat değerini daha çok ön plana çıkaran Yazıcı'yı bu tarzı ciddi bir handikapla karşı karşıya getirmiş. Onca yıllık emek ve araştırmanın eseri olarak ortaya çıkan lale desenli ipek yatak örtüsüne 5 milyara alıcı bulsa da gönlü örtünün müzede sergilenmesinden yana. "Artık benim gibi 12 yıl boyunca masa örtüsüyle uğraşan kimse bulunmaz" diyor.
 </p>
 <p class="metin">
  Otuz yıllık atölye çalışması ve özel derslerinden sonra pek çok öğrenci yetiştiren Yazıcı, Türk işi öğrenmek isteyenlerin gözden kaçırmamaları gereken iyi bir adres. Desenlerini kıyafetlere ve gelin başı süslemelerine de uyarlayarak daha fonksiyonel hale getiriyor.
 </p>
 <p class="metin">
  "Fırça küsermiş..."
 </p>
 <p class="metin">
  Türk kültürü üzerine çeşitli dergilerde yayınlanmış makaleleri ve kitapları bulunan ressam ve rölyef sanatçısı Haluk Sena Arı, sanatçı kadınlardan oluşan derneğin başkanlığını yapıyor. Evinin duvarlarını "Birini diğerine tercih edemiyorum" diye tanımladığı birbirinden eşsiz güzellikte tablolarıyla süslemiş. Eski iğne oyalarını derleyip oluşturduğu çevreler ve vazolar da ayrı bir güzellikte.
 </p>
 <p class="metin">
  Hem fırçaya hem de kaleme vâkıf olan Arı, resimlerine ağırlık verip kalemini ihmal etmemeye özen göstererek "kalem küsermiş" inancına dikkat çekiyor. "Benden yazmamı istedikleri belirli bir konu olduğunda düşünüp yazıyorum, diğer zamanlarımda ise tablolarımın başına oturmak daha çok keyif veriyor" diyor.
 </p>
 <p class="metin">
  Konak tarzı evleri çalışmaya karar vermesinde eşinin işi dolayısıyla İstanbul dışına çıktıklarında İstanbul'a ve dolayısıyla baba evine duyduğu özlem önemli bir etken olmuş. Şimdi çok sevdiği İstanbul evlerini Kadıköy'de bulunan konutunun duvarına astığında uzun bir süre gözü üstünde oluyor ve "Her odaya girip çıktığımda bakarım ve mutlaka aylar sonra bir kusur olup olmadığına karar veririm" diyor. Tablolaştırdığı evlerin ayrıntıları arasında su kuyularının olmazsa olmaz bir ayrıcalığı var.
 </p>
 <p class="metin">
  "Televizyon seyrederken tablolarımı çalışırım"
 </p>
 <p class="metin">
  Haluk Sena Arı'yla dernek çalışmalarında tanıştıktan sonra sanat hayatı başlayan Siray Uğur, bir yanda kalabalık bir ailenin yükünü üstlenen diğer yanda ise sosyal aktiviteleri aksatmayan mücadeleci özelliğiyle ön planda. 1968'li yıllarda Şule, Tohum gibi mecmualarda hikaye ve şiirleri yayınlanan Uğur, bu günlerde şiirlerini kitaplaştırma çalışmalarına yoğunlaşmış durumda.
 </p>
 <p class="metin">
  Rölyef çalışmaya iki yıl önce başlamış. Halit Paşa konağının tıpa tıp minik versiyonundan farksız olan çalışması gece lambası ve süs eşyası olarak nostaljik olarak da kullanılabiliyor. 300 milyon değerindeki bu minik konak için yalıyı taşlarına varana kadar günlerce didik didik incelemiş Uğur.
 </p>
 <p class="metin">
  "Televizyon seyrederken boş durmam, tablolarımı çalışırım. Senelerce içimde bir boşluk vardı, rölyef çalışmaya başladıktan sonra artık farklı hissediyorum" diyor.
 </p>
 <p class="metin">
  Psikolojik tahlillere yer veren hikayelerini de ihmal etmeyen Siray Uğur, 3 torun sahibi, derneğin genel sekreteri, aynı zamanda güncel konuları takip etmekten de geri kalmıyor.
 </p>
 <p class="metin">
  Sosyal aktivitesizlikten yakınan ev hanımlarının bir araya gelip organize olmaya pek yanaşmayışlarından yakınan Uğur, resim, Türk işi el işlemeleri, rölyef gibi çeşitli sanat dallarıyla birlikte şiir ve hikayeciliği de içeren edebiyat alanında öğretici ve yol gösterici nitelikteki derneklerini bu amaçla kurduklarına değinerek bir anlamda hep içlerinde bir sanat dalıyla ilgilenme isteği olan fakat uygun ortam bulamamış bayanlara "hodri meydan" diyor. Siray Uğur ve diğer arkadaşları tüm yardımseverliklerini göstererek kendi çalışmalarını ev hanımlarına öğretmeye hazırlar ama bakalım onların gayretleri ev hanımlarını yerlerinden kımıldatmaya yetebilecek mi?...
 </p>
 <br/>
 <center>
  <a class="anaorta" href="http://web.archive.org/web/20020501063653/mailto:meral.yilmaz@aksiyon.com.tr">
   meral.yilmaz@aksiyon.com.tr
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/344/haberler/1.htm), [web.archive.org (arşiv bağlantısı)](http://web.archive.org/web/20020501063653/http://www.aksiyon.com.tr:80/2001/344/haberler/1.htm)
