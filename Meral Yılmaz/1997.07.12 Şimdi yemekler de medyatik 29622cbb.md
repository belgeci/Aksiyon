# Şimdi yemekler de medyatik

*Meral Yılmaz 1997.07.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çeşitli dönemlerde farklı kültürleri içinde barındıran ülkemizin yemek kültürü de değişik tatlardan oluşuyor.
  </font>
 </div>
 <div id="newsText">
  <font class="detail-text">
   Bu zengin kültürün nesilden nesile aktarılması işlemini uzun yıllar, görevi ev ve ev işleri çerçevesinde çizilen kadınlar üstlenmişti. Annelerinin dizleri dibinde büyüyen kızlar evin büyüklerinden en ince ayrıntılarına kadar öğrendikleri yemekleri bir sonraki dönemin genç kızlarına usta çırak ilişkisi içinde öğretirlerdi.
   <br/>
   <br/>
   Günümüzde özellikle de büyük kentlerde okuyan ve çalışan gençlerin çoğunlukta olmasıyla yoğun uğraşı gerektiren ve fazla vakit alan yemeklerin yerini pratik ve hafif yemekler almaya başladı. Böylece geleneksel mutfağımıza ait yemek çeşitleri unutulma, hatta yok olma tehlikesiyle karşı karşıya kaldı. Fakat yapımından kaçınılan ancak daima ilgi duyulan ve özlenen bu tür yemeklerin tarifleriyle birlikte diğer ülkelerin de mutfak kültürünü tanıtan bilgileri içeren yemek dergilerinin çıkmasıyla insanlara her zaman başvuracakları bir kaynak sunulmuş oldu. Daha önceden de bu görevi üstlenen birtakım yemek ansiklopedileri ve kitaplar vardı fakat görsel yönden ilgi çekmeyince pek fazla rağbet bulmuyordu. İnsanların görmedikleri bir şeyi pişirmediklerini iyi tespit eden yemek dergilerinde en çok üzerinde durulan ayrıntı, yemeklerin görünüşünün beğeni bulacak tarzda olması. "İnsanlar bakacaklar ve yakalanacaklar" diyor Ziyafet Dergisi Yazı İşleri Müdürü Filiz Köymen.
   <br/>
   <br/>
   Demek ki insanımız çok meraklı!...
   <br/>
   <br/>
   Birçok kişinin yapısında bulunan 'bir gün lazım olur' psikolojisiyle bu dergilerin satın alınıp saklandığını belirten Sofra Dergisi Yazı İşleri Müdürü Seda Kaya Güler "Demek ki insanımız çok meraklı" diyor. Çünkü yemek dergilerinin diğer dergiler gibi bir süre sonra zamanının geçmesi ya da çöpe atılma ihtimali yok. Bu dergilerde alıp saklayanların sayısını artıran birtakım yenilikler de yok değil. Örneğin unutulmuş yemeklerin araştırılıp yapıldığı belirli restoranlardan bilgi alınıyor ve bu yemekler herkese tanıtılıyor. Yöre yöre gezip geleneksel yemekler öğreniliyor. Güler, Sofra'da yabancı mutfaklardan da örneklere yer verdiklerini belirtiyor. Lezzet dergisi ise yemeğiyle birlikte o yöre ya da ülkenin kısaca kültürünü de vermeyi amaçlıyor.
   <br/>
   <br/>
   Artık sadece kadınların değil ailenin her ferdinin bu dergilerde bulacağı bir şeylerin olması tasarlanıyor. Bu düşünceyle tertip edilen bölümlerden birinin de "Ünlülerin Mutfağı" olduğunu söyleyen Lezzet Dergisi Yazı İşleri Müdürü Nuray Mestci, "Çocuklar bile, sevdikleri bir ünlünün yemek zevkini merak edip dergiyi okurlar, bu şekilde onlar da faydalanabilirler" diyor. "İnsanlar yemek pişirsin pişirmesin yemeğe bakmayı seviyorlar, bakmadan geçmiyorlar" şeklinde konuşuyor Filiz Köymen de.
   <br/>
   <br/>
   Damak tadı değişiyor mu?...
   <br/>
   <br/>
   Dergilerin amacı, sadece karın doyurmak değil. Önemli olan, yemeği sunma sanatını yakalayarak yemek yemekten ve yapmaktan zevk alan insanları keyiflendirmeyi başarabilmek... Sofra düzeninden yemekler arasındaki renk ve tat uyumuna kadar tüm ayrıntılar düşünülüyor. Yoğun bir emek ve ince bir beceri gerektirdiği için güzel sanatlardan biri olarak ele alınıyor mutfak sanatı.
   <br/>
   <br/>
   Birazcık el becerisi ve görsel zevki olan, tariflere kendinden birşeyler katarak kendisini mutfağa yansıtabilen herkese iyi bir aşçı olabileceği öneriliyor. Seda Kaya Güler, "Farklı yemekleri denemek, tatmak, ondan yeni tatlar çıkarmak... Zaten her şey böyle gelişir" diyor. Şimdi her malzemeye değişik tatlar katılabiliyor. Korunması gereken lezzetler olduğu için geleneksel yemeklerin  içeriğini değiştirmek mümkün değil. İç göçlerle birlikte yemek kültürünün karma bir ortamda erimekte oluşunun önüne geçilemediğine üzüldüğünü söyleyen Nuray Mestci, yemek kültürünü yazılı olarak bir sonraki nesle ulaştırmayı arzu ediyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2767-34-simdi-yemekler-de-medyatik.html), [web.archive.org (arşiv bağlantısı)](http://web.archive.org/web/20120129002833/http://www.aksiyon.com.tr:80/aksiyon/haber-2767-34-simdi-yemekler-de-medyatik.html)
