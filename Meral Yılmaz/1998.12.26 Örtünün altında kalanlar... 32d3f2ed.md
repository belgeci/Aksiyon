# Örtünün altında kalanlar...

*Meral Yılmaz 1998.12.26*

<font class="agenda2NewsSpot">
 Öğrencilerin takvimine göre üçüncü vize dönemi olan geçen yılın nisan ayında yoğunlaşmaya başlamıştı başörtü problemleri.
</font>
<font class="newsDetail">
 O ana kadar beklemeyi ve sınıflara girmemeyi tercih eden öğrenciler, yasağa dair bir değişiklik olmayacağı kanaatine vararak hiç değilse sene kaybı olmaması için üçüncü vizelere katılmaya başladılar.
 <br/>
 <br/>
 Artık sessiz sedasız başlarını açıp okullarına devam ediyorlardı öğrenciler. Dışarıdan görüldüğü gibi onların iç dünyalarında da sessiz sedasız mı uygulanmıştı bu karar ve her şey gerçekten de bir bez parçasına takılıp kalmak ya da kalmamaktan mı ibaretti...
 <br/>
 <br/>
 Öğrencilik yılları boyunca kendilerine sonuna kadar açık olan o kapılardan bundan sonra girebilmek için farklı imaj ve stiller deneyeceklerdi. Daha çok pantolon tarzını tercih eden birinin beğenmediği tarzlarla zorlanması ya da saç rengi başkaları tarafından belirlenenlerin durumundan biraz daha farklıydı bu imaj değişikliği.
 <br/>
 <br/>
 Başörtüyü çıkaran öğrenciler, gözlerden uzak en kuytu köşelere oturmaya başlayacaklardı anfilerde; hiç konuşmayıp derslere katılmayarak bir an önce dersin bitmesini ve kendilerini dışarı atacakları anın gelmesini bekliyorlardı.
 <br/>
 <br/>
 Bir suçlu psikolojisiyle hareket etmeye engel olamıyorlardı ve dışlanmış, hor görülmüşlükle içlerine kapanmaya başlamışlardı. Kampus dışında da bu histen kurtulamıyorlardı. Yolda, evde, uykuda her yerde insanların kendilerine acıyarak baktıklarını düşünüyorlardı.
 <br/>
 <br/>
 Çoğu, bir süre psikolojik tedavi gördü.
 <br/>
 <br/>
 Yeniden toparlandıkları şu günlerde tam da sınav döneminde uzaklaştırma cezaları alanlar oldu içlerinde. Gerekçe olarak geçen yıldan soruşturma alınması gösterilmiş olsa da öğrenciler kampus içinde yasak olan başörtüden dolayı bu tür uzaklaştırma verildiği kanaatindeler.
 <br/>
 <br/>
 Başörtüyü çıkardıkları halde öğrenciler korku ve tedirginlik halinden kurtulabilmiş değiller. Üst üste hem öğrencilere imzalatılan hem de öğretim üyelerine gönderilen genelgelerden sonra okuldan atılmaları ya da uzaklaştırma cezaları almaları zor değil.
 <br/>
 <br/>
 Ders bitip kampusü terk ettikten sonra kazara bir şey unutup tekrar alıp gelmek için geri döndüklerinde başörtüyü çıkarmaya gerek görmemişlerse bu durum yeterli bir sebep her şey için. Hatta özellikle tıp fakültelerinde büyük ölçüde kanaat notu geçerli olan bazı hocalar için bu öğrencilerin önceden başörtülü olmaları dahi yeterli sebep.
 <br/>
 <br/>
 Seni o konumda adam yerine koymamak...
 <br/>
 <br/>
 İstanbul Üniversitesi Tıp Fakültesi son sınıflardan iki öğrenciyle başörtülerini açtıktan sonrayı konuştuk.
 <br/>
 <br/>
 Yeşim:
 <br/>
 <br/>
 14 Mart anfisi adında bizim 400 kişilik sinema büyüklüğünde bir anfimiz var. O kadar kişinin gözü önünde içeri girebilmemiz için başımızın açtırılması çok utanç verici bir şey.
 <br/>
 <br/>
 Anfiden içeri girdikten sonra sanki podyumda yürüyen mankenlermişiz de biz, herkes başlarını çevirmiş merakla bizi süzüyordu. Bütün gözler bizim üzerimizde. Bu öyle kötü bir durum ki insanın ayakları birbirine dolaşıyor.
 <br/>
 <br/>
 Depresyon tedavisi görmeye başladık çoğumuz. Uykularımız kaçıyordu ya da uykuda sayıklıyorduk. Çok değişik tepkiler vermeye başladık. Herkesin üzülmesi gereken konularda ben gülerek espriler yapıyordum.
 <br/>
 <br/>
 Bana göre iki kimlikli bir insan oluşuyor. Bizim beşinci senemiz. Şimdiye kadar kapalı devam ettik. Sürekli etek ya da pantolon giyen bir insana hadi sen bunu değiştir demek gibi bir şey. Bir o kadar da aşağılayıcı. Seni o konumda adam yerine koymamak.
 <br/>
 <br/>
 Kimlik bunalımı yaşıyoruz. Öyle ki, açık olarak servislere gittiğimde orda benim kapalı olduğumun anlaşılmasını istemiyorum. Bakışlar değişiyor hemen. Önceden kapalıymış şimdi açık oldu diye düşünmelerinden rahatsız oluyorum. Zaten bizim tarzımızdan başını açan öğrenciler olduğumuz belli. Diğerlerine göre daha az süslü giyiniyoruz. Saçlarımız derli toplu. Makyaj yapmıyoruz, çok fazla takı yok. Farklı olduğumuzun anlaşılması dahi bir kimlik bunalımı oluşturuyor bizim için.
 <br/>
 <br/>
 Bizim fakültelerin farklılığı şurada. Bizde hocaların kanaat notu çok önemli. Düşüncesi tamamen zıt bazı hocalar demokratik davranıp buna saygı duyar ama ismini vermeye gerek duymadığım bazıları da örtülülere ters davranır.
 <br/>
 <br/>
 Pratik derslerimize kimlik getirmeyi unutan bir arkadaşı derse almamakta çok ısrar etti bunlardan biri. Daha sonra hepimize soruşturma açıldı. Soruşturma kurulunda o arkadaşa, "Mutlaka sen önceden kapalıydın. Şimdi açılıp geldin ve kimlikteki resmini gösteremiyorsun" gibi ifadeler kullandı aynı hoca. Halbuki arkadaş hiçbir zaman kapalı değildi. Bu hocamız onu düşünceleri için yargıladı. Dolayısıyla bu gibi durumlar bizi hocalarımıza karşı önceden kapalı olduğunu belli etmeme yönünde bir kimlik bunalımına götürecek davranışlara sevk etmeye başladı.
 <br/>
 <br/>
 Asıl sorun geçen yıl nisan ayında başladı. O zaman üçüncü vizelerimiz vardı. Son ana kadar bir şeyler değişir diye üçüncü vizelere kadar bekledik ve sonra örtüyü açmaya karar verdik. İstisnasız hepimizin vizeleri kötü geçti. Hepimiz bunalımdaydık.
 <br/>
 <br/>
 Sınıfa girdiğimde en arkaya oturuyordum
 <br/>
 <br/>
 Hande:
 <br/>
 <br/>
 Önceleri sınıfa girdiğimde en arkaya oturuyordum ve yerimden hiç kalkmıyordum. Sınıftan çıkarken de en son çıkıyordum. En samimi arkadaşlarımın yanına da gitmiyordum. Utanılacak bir şey yapmışım gibi yerimden kalkmak istemiyordum.
 <br/>
 <br/>
 Henüz yeni alışmışken bu duruma yeniden soruşturmaların açıldığını duyuyoruz. Tam kendimizi toparlarken yeni darbelerle bir kez daha yıkılıyoruz. Şu anda kendimi istenmeyen biri, bir suçlu, bir katil gibi hissediyorum. Tekrar kendimi toparlamaya ihtiyacım var.
 <br/>
 <br/>
 Herşeyi kabullendik
 <br/>
 <br/>
 Hastanedeki insanlar gibi olduğumu düşünüyorum. Hasta psikolojisiyle davranır oldum. İnsanlardan uzak kalması gereken ya da insanların kaçtıkları hastalar vardır ya tüberkülozlular gibi, neredeyse kendimizi bu tür hastalar gibi hissediyoruz.
 <br/>
 <br/>
 Hocalar bize yardımcı konumundayken bu soruşturmaları kim açıyor? Her şeyi kabullendik. Artık belirlenen kurallara uygun olarak okula giriyoruz. Neden hâlâ bizi okulda istemiyorlar? Neden tereddüt ve korku içindeyiz?
 <br/>
 <br/>
 Şimdi bu durumda zararlı hale gelmiyor muyuz? Ben sadece doktor olmak isteyen ve insanlara yararlı olmak için okulu bitirmeye çalışan biri iken artık bana bu muameleyi yapanlara ve bunu destekleyenlere karşı içimden bir sevgi hissedemiyorum ve bunu da engelleyemiyorum.
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-4517-34-ortunun-altinda-kalanlar.html), [web.archive.org (arşiv bağlantısı)](http://web.archive.org/web/20101210100135/http://aksiyon.com.tr/aksiyon/haber-4517-34-ortunun-altinda-kalanlar.html)
