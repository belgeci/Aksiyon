# Kişiliğin şifreleri çözüldü

*Meral Yılmaz 2003.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şifreleri çözülen sadece DNA'larımız değilmiş meğer. Tepkilerimize bakıp bize bizi anlatmanın formülünü bulanlar da var. İnsanlık hallerine zoom yapan bir proje bu. Bilimsel verilere dayanıyor. Kendinizin ve çevrenizdekilerin kişilik yapısını öğrenip ona göre gardınızı alıyorsunuz.
  </font>
 </div>
 <div id="newsText">
  <font class="detail-text">
   Yeryüzünde söylenmemiş söz yok. "Gelişim" ve "değişim" ise son zamanlarda, söylenenlerin merkezinde mağrur duruşlu iki zıt kavram oldu. Birinin getirdikleri diğerine muhalif olan ve hayatımızda iki merkezkaç noktası gibi yer alan bu kavramlar, insanın hem temel cazibe noktası, hem de kendisini kaptırmaması gereken ciddi bir tehlike niteliğinde.
   <br/>
   <br/>
   Gelişim adına ne tür kitaplar okuyacağımızdan tutun da neler giymemiz gerektiğine kadar yaşantımızda etkin olan stratejler, bir süre sonra önerilerinden çark ediyorlar. Mesela, 2 yıl önce NLP'cilerin dilinden düşürmedikleri bir kuraldı, "kendine hedef belirle" sözü. Hatta, "iki elin kanda da olsa" tarzında bir yaklaşımla, hedefinden asla şaşma diyor ve ekliyorlardı: "İnsanlar hep hedefe çok az bir zaman kala pes etmişlerdir; oysa biraz daha gayret gösterselerdi başaracaklardı"...
   <br/>
   <br/>
   Şimdilerde ortalık daha sakin bir liman görünümünde. Toptan kurallar yerine, kişiye uygun önerilere yer vermeyi daha uygun buluyorlar. İnsanı anlamaya yönelik faaliyetlerde Amerika'dan ithal kitap çevirileriyle yola çıkmaktansa, kendi kültürümüzü yansıtan kaynaklardan araştırmayı daha doğru bulan gelişimciler bir adım önde. Bunlardan biri de "Sıfır Merkez" çalışma grubu.
   <br/>
   <br/>
   Grubun kişiyi tanımada referans aldığı kaynaklar, 'Batı'nın bilgisi ve bilimsel birikimi ile 'Doğu'nun bilgeliği ve irfan birikimi. Psikolog Carl Jung'un çalışmalarından, İbni Sina, İbni Miskeveyh ve Mevlânâ'ya uzanan çok sayıda kaynağın sentezine dayanıyorlar.
   <br/>
   <br/>
   Sıfır Merkez çalışma grubundan Fatih Uzunoğlu bu projeyi şu şekilde tanımlıyor: "Yaklaşımımız bilimsel ve sistemci. Bu yaklaşım, kendi kültür atlasımızı yeni bir anlayışla harmanlamamızı sağlıyor ve tarihin derinliklerinde unutulmuş koskoca bir irfanı su yüzüne çıkarıyor."
   <br/>
   <br/>
   Proje kapsamında ele alınan kişilik motifleri 9 ayrı kategoride inceleniyor. Her insan bu dokuz kişilik motiflerine ait özellikler taşımakla birlikte bunlardan biri onun karakterini daha baskın olarak yansıtıyor. Tüm insanlığın yapısını yansıtan bu kişilik grupları hakkında bilgi sahibi olduğunuz zaman hayatınız bir çok açıdan kolaylaşıyor. İnsanlarla iletişiminizdeki problemlerin çözümüne dair ipuçlarınız oluyor. Eşiniz, çocuğunuz, iş arkadaşlarınız, patronunuz ve çevrenizdeki insanları daha kolay anlayabiliyorsunuz.
   <br/>
   <br/>
   Tüm kişilik gruplarını 1'den 9'a kadar gruplayan bu sistemi inceleyerek, etrafınızdaki insanların hangi kişilik grubunu yansıttıkları hakkında fikir sahibi olabiliyorsunuz.
   <br/>
   <br/>
   1'ler ayrıntıya takar
   <br/>
   <br/>
   Mesela, evinde bir minder bile yamuk dursa rahatsız olan kadınlar vardır. Ayrıntılar onlar için çok önemlidir. Boyasız ayakkabılara, dağınık saçlara, uyumsuz giyim tarzına dayanamazlar. Daha ilk görüşte öneriler getirmeye başlarlar, "Şunu şu renklerle giy, ıyyy bu ne biçim ayakkabı!" derler.
   <br/>
   <br/>
   Bu kişilik grubundaki arkadaşlarınızla konuşurken daha dikkatli olmaya çalışırsınız. Açık ve net olmanızı isterler. Genelde yalan söylemezler. Enerjiktirler. Hafta sonu bile evde duramazlar.
   <br/>
   <br/>
   Kendilerini geliştirmeye önem verirler. Dakiktirler. Her şeyin usulüne uygun olmasına inanırlar. Hukuku ön planda tutan Cumhurbaşkanı Ahmet Necdet Sezer'in bu gruptan olduğu düşünülüyor. 1'ler negatif durumlarda aşırı eleştirel, titiz ve dayatmacı olabiliyor. Ne şekilde olursa olsun asla onları kendilerini salmış göremiyorsunuz. "Yapmalıyız, kendimizi zorlamalıyız"ı konuşma esnasında sık sık vurgulayan 1'ler hata yapmaktan korkuyorlar.
   <br/>
   <br/>
   2'ler göstere göstere yaşar
   <br/>
   <br/>
   Her halini çevresiyle paylaşan, dışa dönük kişilerin grubu ise 2. kişilik motifi. Sevimli ve duyarlı olan 2'ler insanlığa yardım etmekle görevli olduklarına inanıyorlar. İş yerlerindeki çaycının babasının hasta olduğunu ve yardım gerektiğini ancak 2'ler fark edebilir.
   <br/>
   <br/>
   Önemli bir şey öğrendiği zaman herkesle paylaşır. Yanında iki dakika sessiz kalıp kitap okuyamazsınız. Susmak onun için işkencedir.
   <br/>
   <br/>
   Takdir görme isteği 2'lerin can damarı. Özellikle evliliklerde eşlerden takdir ve ilgi göremezlerse negatif yönleri baskın olur. "Bunu senin için yaptım" ifadesi onlar için çok önemli. Çünkü kendileri başkaları adına düşünür ve fedakarlık yaparlar. İlgi göremeyince yaptıkları iyilikleri bir bir sıralayabilirler. "Sana yıllarımı verdim" diyerek sitem ederler.
   <br/>
   <br/>
   Vazgeçilmez bir kişilik olduklarına inanırlar. Bu yüzden reddedilmeye tahammül edemezler. Öfkelerini dışa vurma şekilleri abartılı olur. Birden bire esip gürlerler. Ortalığı velveleye verir, hatta bayılabilirler tartışma esnasında. Sevgilerindeki abartı gibi nefretlerini dışa vurma şekilleri de yoğun olur. Sevgisiz kalmaktan korkarlar.
   <br/>
   <br/>
   Tarih ikincileri affetmez
   <br/>
   <br/>
   Başarıyı herşeyin üstünde tutan 3'ler, tarihin ikincileri affetmediğini düşünürler. İnsanların sadece başarılı kişilere önem verdiğine inanırlar. Kendilerini başarıya götüren olaylara adapte olur, aşağıya çekenlerden kaçarlar. Okulda 90 aldım diye ağlayan öğrenci tipik 3'tür.
   <br/>
   <br/>
   İşleri iyi götüren, motivasyonu yüksek, pragmatik, enerjik, popüler insanlardır. Negatif durumlarda ise mekanik, hesapçı, sabırsız ve sosyetik olurlar, imaja önem verirler. Kendi reklamını en iyi yapan kişiler yine bu gruptandır. Farkında olmadan kendilerini ön planda tutarlar. Narsizme yatkındırlar.
   <br/>
   <br/>
   Modern dünyanın aradığı insan moduna en uygun tip olan 3'ler her duruma uyarlar. İyi rol yaparlar. Makam mevki onların en büyük imtihanı olur.
   <br/>
   <br/>
   Kişisel gelişim kitaplarının ana karakteri 3'lerdir. Gelişmeye açıktırlar, bir işten başka bir işe koşarlar. Ev hanımları evini ihmal eder. Bir parça liderliğe sahiptirler. Bu yönleri onların bazen iş yerinde harcanmalarına neden olur. Özgüvenleri çok yüksektir ve çok üretkendirler.
   <br/>
   <br/>
   Hayatlarında iyi gitmeyen bir şeyler olduğu zaman 3'ler kendilerini tamamen işe verirler. Aile iş dengesini ayarlayamazlar. Evlilikte sorunlar yaşarlar.
   <br/>
   <br/>
   3'ler için iletişim tavsiyeleri ise şöyle: İnsanların sizi sevmesi başarıyla ilgili değil. İş ve aile dengesini gözetin. İçinizdeki kendini beğenme düşüncesiyle mücadele edin...
   <br/>
   <br/>
   TBMM Başkanı Bülent Arınç hitabet yönüyle 3'ler arasında gösteriliyor.
   <br/>
   <br/>
   Aşkı için tahtını sadece o bırakır
   <br/>
   <br/>
   Oğuz Atay'ın "Tutunamayanlar"ına iyi bir örnek teşkil eden 4'lerin belirgin özellikleri hayata pek bağlı olamayışları. Farklı olduklarını düşünürler. Yaşantılarında hep bir şeyler eksiktir. İlham ararlar, "anlam" onlar için çok önemlidir. "Ben hassas, duyarlı ve sezgileri güçlü biriyim" derler. Herkesin gittiği yere gitmezler. Farklı giyinirler. Moda olandan kaçınırlar. Orijinal, ilgili, duygulu kişilerdir. Kaliteye önem verirler. Kendilerini ifade etmeyi severler ama, iddialı bir şekilde öne atmazlar.
   <br/>
   <br/>
   Negatif durumlarda hayatı reddederler. İntihara, yatkın olurlar. Med-cezirli bir hayat yaşarlar. Dramatik, abartılı, bencil ve şikayet eden konumunda olabilirler. Ortalama 4'ler ise, melankoliye yatkındır. Aşkı önemserler. Öyle ki, aşkı için tahtını bırakan bir kral ancak 4'lerden çıkar. 4'lerin öfkeleri kendilerini hayal kırıklığına uğratan, terk eden, aşağı çeken insanlaradır. Öfkelerinin doğası depresyon, göz yaşlarına boğulma, lafını esirgememe şeklinde açığa çıkar. Alınganlıktan kurtulma, insanlara gücenme, spor gibi birtakım öneriler geliştirilir onlara.
   <br/>
   <br/>
   Kültürel ve estetik derinliklerine bakarak sağlıklı 4'leri yansıtan edebiyatçı, yazar ve sanatçı örneğini çoğaltmak mümkün. İskender Pala, Beşir Ayvazoğlu vs. Öte yandan Şarkıcı Teoman da bu gruba dahil.
   <br/>
   <br/>
   Arka bahçede karınca sayıyorsa...
   <br/>
   <br/>
   Arkadaşlarıyla sohbet etmektense okulun arka bahçesindeki karıncaları sayan bir çocuk tipik 5'leri yansıtır. Odasına çekilip kitap okumakla vaktini geçiren, bilim adamı olmaya namzet kişilerin grubu olan 5. motif "yürüyen beyin" olarak tanımlanıyor.
   <br/>
   <br/>
   "Dünya değişik ve garip bir yer" diye düşünüyorlar. Hayata bakış açıları "anlamaya çalışmak" olan 5'lerin sağlıksız olanları sevgiyi anlamakta zorluk çeker. İnsanların birbirlerini neden sevdiklerini çözemezler.
   <br/>
   <br/>
   Gözlemci, rasyonel, entellektüel, mantıklı, insanlara karşı mesafeli vs. yönleriyle fark edilen 5'lerin en büyük handikapı toplumdan aşırı derecede kopuk yaşamaları. İnsanlarla sohbet etmeyi, selam vermeyi anlamsız bulurlar.
   <br/>
   <br/>
   5'ler için en önemli kavram uzmanlıktır. Bir konuda derinlemesine bilgi sahibi olurlar. Konsantrasyonları çok yüksektir. Bu gruptan bir çocuk santranç oynarken kendisine seslenen annesini kesinlikle duymaz.
   <br/>
   <br/>
   Bir konuda harekete geçmeden önce konuyla ilgili derin araştırma yaparlar. Öğretmen iseler sınıftaki bütün çocukları potansiyel geri zekalı olarak görürler.
   <br/>
   <br/>
   Bilgi onlar için önemli bir güçtür. Kendilerini bu yolla güvende hissettikleri için sürekli okuyup araştırırlar. Kitap gibidirler, tartışmaya son noktayı koyarlar.
   <br/>
   <br/>
   Orhan Pamuk ve Oktay Sinanoğlu bu gruba uyduğu belirtilen örnekler arasında. Ayrıca bilim ve akademi dünyasında 5'ler çok fazla.
   <br/>
   <br/>
   Komplo teorisyenleri 6'lardan çıkıyor
   <br/>
   <br/>
   Ya mevcut otoritenin yanında yer alan ya da bu otoriteye karşı bir duruş gösteren 6'lar arasında dominant eşlere boyun eğen erkekler de var.
   <br/>
   <br/>
   Sisteme karşı duranlar için, işin mahiyetini öğrenme çok önemlidir. Kuşkuyu o denli artırırlar ki, kendilerine biri selam verse, "Bu niye selam verdi?" diye düşünürler.
   <br/>
   <br/>
   Kriz zamanlarında en iyi yöneticiler 6'lardan çıkıyor. Sağlamcı ve temkinli oldukları için ilk önce olayların negatif yönlerini görüyorlar. İyi yatırımcı oluyorlar. Onlar için en önemli kavram sadakat, en kötü olan ise ihanet. İş yapma tarzları ise, karda yürü izini belli etme...
   <br/>
   <br/>
   Dışarıdan bakıldığında 2'lere benzeyen 6'lar sıcakkanlı, ihtiyatlı, Allah'tan korkan, güvenilir kişiler olarak tanınıyor. Negatif 6'lar ise, dogmatik, felaket habercisi, kurallara harfi harfine uyan, statükocu bir tutum gösteriyor. Kendisini bir konuya adama yönü olan bu grup arasından ajanlar da çıkıyor.
   <br/>
   <br/>
   İğneleyici sözler, alaycı gülümsemeler şeklinde öfkesini gösteren 6'lara tavsiye edilen belli başlı hususlara gelince; "Hayata güvenle bak, yeteri kadar bilgi almadan ön yargılı olma; yöneticiysen bürokrasi koyma. Kulis yapmadan niyetini açıkça ifade et..."
   <br/>
   <br/>
   Olayların perde arkasını araştırma tarzına bakarak basın camiasında bol bol 6 görebilirsiniz. Otoriteye tümden başkaldırma yönüyle Fatih Altaylı bunlardan biri. Ayrıca Fehmi Koru'yu da zikredebiliriz. Çocuklar Duymasın dizisindeki Selami karakteri ile 2. Abdülhamid de 6'dan.
   <br/>
   <br/>
   Mutluyum derler
   <br/>
   <br/>
   Hayatın olumsuzluklarından uzak duran, eğlenmeyi bilen, neşeli insanlar 7'lerden çıkıyor. Mutlu ve yaşam dolu olduklarını düşünüyorlar. 7'lerin tipik özelliği başladıkları işi hep yarım bırakmaları. Geçmişi her yönüyle çabuk unutuyorlar. Paralarının hesabını bilmiyorlar. İlginç, heyecan verici olaylara ve konulara yöneliyorlar. Macera onlar için önemli. Bilim dünyasındaki 7'lerin belirgin özelliklerinden biri de bir alanda doktora yapıp başka bir alanda çalışmaları.
   <br/>
   <br/>
   Sınırlanmaya tahammül edemiyorlar. Dışarıdan bakıldığında gamsız olarak nitelendirilen 7'lerin en büyük korkularından biri can sıkıntısı. Oyunculuk kabiliyetleri güçlü. İnsanları makaraya saracak kadar şamatacı olabiliyorlar. Mehmet Ali Erbil bu grubun bir çok özelliklerini yansıtıyor. 7 olan çocuklara hiperaktif teşhisi konulabiliyor ya da ilaç veriliyor.
   <br/>
   <br/>
   7'lerin evliliklerindeki sorunlar genelde eşlerin kısıtlamasından çıkıyor. Bu kişilik motifindeki eşlere akşam şu saatte evde olacaksın türü bir ültimatom vermek son derece sakıncalı.
   <br/>
   <br/>
   Ne yaparsan yap ama haber ver
   <br/>
   <br/>
   Bulunduğu çevrenin hakimiyetini kazanmayı başaran 8'lerin ayırt edici özelliği iddialı olmaktır. Hayata bakışları güç odaklıdır. Bu gruptaki annebabaların çocuklarına belirgin tavsiyesi şu şekilde olur: "Bu dünya acımasız bir dünya. Ayakta kalabilmek için güçlü ve mücadeleci olmalısın..." Çocuklarıyla iletişimlerinde açık olurlar. "Ne yaparsan yap ama bana mutlaka haber ver" derler. Kendilerine diklenen çocuklarını daha çok severler.
   <br/>
   <br/>
   Güçlü, samimi, içi dışı bir, doğal lider gibi baskın vasıfları bulunan 8'ler yöneticilikte başarılı olurlar. Sağlıksız durumlarda ise, bütün diktatörler bu gruptan çıkar. Adalet duygusu yüksek olan 8'lerin sağlıklı liderleri Hz. Ömer gibi adaletin dağıtıcısı olur.
   <br/>
   <br/>
   Yönetici 8'ler işe geç kalan çalışanların mazeretlerine inanmadıkları için kandırılmaya çalışıldığını düşünürler. Kendi doğrularında ısrar ederler. Toplantıya başlarken "Ben zaten kararımı verdim, siz ne yaparsanız yapın" derler. Toplantıda uzayıp giden tartışmalarda sıkılıp dışarı çıkar ya da farklı şeylerle ilgilenirler. Onlar için kısa ve net konuşmak önemlidir. "Evethayır" gibi kesin ifadelerle konuşurlar. Siyasette zorlanırlar.
   <br/>
   <br/>
   İş bitiricidirler. Çalışanlarına verdikleri bir projeyi normalden daha az bir zamanda tamamlamasını isterler. Başarıları takdir etmezler. Hem severim, hem döverim tarzında yaklaşımları vardır.
   <br/>
   <br/>
   Aceleci ve sabırsız olan 8'ler akşam eve geldiği zaman yemek hazır değilse cıngar çıkarırlar.
   <br/>
   <br/>
   Bu gruptaki aileler çocuklarına bir görev verdiğinde hemen yapmasını, onu çağırdığı zaman anında yanına gelmesini ister.
   <br/>
   <br/>
   Kendileriyle konuşan kişiye "evet seni dinliyorum" derler ama yüzüne bakmazlar. Farklı şeylerle meşgul olurlar. Uzmanların bu gruba tavsiyelerinden biri de konuştukları kişilerin yüzlerine bakmalarıdır.
   <br/>
   <br/>
   Necip Fazıl Kısakürek, Saddam ve R. Tayyip Erdoğan'ın bu grubun özelliklerini yansıttığı ifade ediliyor.
   <br/>
   <br/>
   Ben buyum demen için
   <br/>
   <br/>
   Geriye kalan son grup ise 9'lar. Uyumlu tavırlarıyla dikkat çeken 9'ların belirgin özelliği huzur veren bir yapıya sahip olmaları. Vakur ve ağır bir duruşları vardır. Az konuşur, konuştuğu zaman dinlenirler. Kavganın yersizliğine inanırlar. Sabırlı, diplomatik, oturaklı, geçimi kolay insanlardır. Negatif durumlarda kararsız, umursamaz, pasif direnç gösteren bir yapıya bürünürler. 9'ların en büyük sıkıntısı hayır diyememek. Net ifadeleri yoktur. En çok kullandığı kelimeler; belki, ne farkeder ki, olabilir...
   <br/>
   <br/>
   Yapmak istemediği halde bir sürü sıkıntılı işler üstlenebiliyorlar. Başkaları için daha çok çaba sarfediyorlar. Farkında olmadan bir çok şeyi erteliyorlar. Zamanı çok çabuk unutuyorlar. Beş dakikalığına internete girip birkaç saat kalabiliyorlar.
   <br/>
   <br/>
   Olayları ve hayatı boşlayabiliyorlar. "Şunu yapmam lazım" cümlesini hep kuruyorlar ama pratiğe pek aktaramıyorlar. Sağlıklı 9'lar barışın ve diyaloğun simgesi oluyor. İnsanları yatıştırma kabiliyetleri çok yüksek. Sinir sistemi çok güçlü olan 9'lar öfkelerini dolaylı yollardan gösteriyor. Susuyorlar ya da umursamazmış gibi davranıyorlar.
   <br/>
   <br/>
   Affedici yönleri gelişkin. Ne olursan ol gel diyen bir yaklaşımı olan 9'lar arasında Abdullah Gül de gösteriliyor.
   <br/>
   <br/>
   Aslında kişilik gruplarına dair bu özellikler biraz gözlem kabiliyeti olan ve insanları tanıma becerisi gelişmiş bir çok kişinin bildiği şeyler. Tüm bunların derli toplu bir harita olarak önünüze getirilmesi, eksik ve hatalara dikkat çekilmesi, diğer insanların tepkilerinin nedenlerine dair bilgiler verilmesi açısından herkesin mutlaka incelemesi gereken bir çalışma. Özellikle kişisel ilişkilerde önemli bakış açıları kazandırıyor. Ailelerin çocuklarıyla iletişimleri açısından son derece faydalı. Evlilikte, eğitimde ve iş hayatında başarılı olmak isteyen herkes için önemli yol haritaları sunuyor.
   <br/>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-9302-kisiligin-sifreleri-cozuldu.html), [web.archive.org (arşiv bağlantısı)](http://web.archive.org/web/20130906101606/http://www.aksiyon.com.tr:80/aksiyon/haber-9302-kisiligin-sifreleri-cozuldu.html)
