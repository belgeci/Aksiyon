# DUYMASA DA KONUŞABİLİR

*Meral Yılmaz 2000.11.18*

<div>
 <p class="spot">
  Normal zeka düzeyine sahip işitme engelli çocuk, hazırlık  sınıfından sonraki iki ayda hem yazıyı hem de konuşmayı söküyor. İşitme engelli çocuğun okuma yazma ve konuşmayı  öğrenmesi artık yıllar süren eğitime endeksli değil
 </p>
 <p class="metin">
 </p>
 <img border="0" src="/web/20020529055033im_/http://www.aksiyon.com.tr/2000/311/resimler/Duymasa.jpg"/>
 <p class="metin">
  İşitme engelli çocuğun okuma yazma ve konuşmayı öğrenmesi artık yıllar süren eğitime endeksli değil. Normal zeka düzeyine sahip işitme engelli çocuk, hazırlık sınıfından sonraki iki ayda hem yazıyı hem de konuşmayı söküyor. Hazırlık sınıfının iki yıl olduğunu belirtirsek işitme engelli çocuğun diğer insanlarla anlaşması ya da topluma kazandırılması için yıllar değil sadece iki yıl iki ay yeterli bir süre.
 </p>
 <p class="metin">
  Algılama kapasitesine göre her öğrenciye farklı yaklaşım geliştiren, işitme engellilerin eğitiminde emekli öğretmen Hakkı Gönen'in okul fonksiyonuna sahip Fındıkzade'deki mekanı yeni bir ekol niteliğinde.
 </p>
 <p class="metin">
  İşitme engellilerin eğitiminde el yazısıyla okuma yazmayı başlatan kişi yine Hakkı Hoca. Yazmayı çözen çocuğun aynı sürede konuşmayı da öğrenebildiğini ispatlayan bir çalışma bu. Kendi çizimiyle hazırladığı küçük ebatlı ve az sayfalı resimli defterlerle derslere başlıyor Hakkı Hoca. Derste işlediği her ayrıntı yılların tecrübesi arasından süzülüp geliyor. Öğrenmenin her aşamasında farklı içerikli defterler hazırlıyor. Defter ebatının küçük tutulması da rastgele değil. Defter ne kadar kısa sürede biterse çocuğa o denli hızlı öğreniyor olduğu hissini veriyor. Konuyu kavradığı halde konuşmamakta ısrarlı öğrencilerle karşılaşıyor bazen Hakkı Hoca. Beş yaşındaki Bilal'in suskunluğunda ısrarlı tutumunu fark edince onun ilgi alanlarına uygun konular hazırlayarak sorunu çözmüş. Her öğrencinin öncelikli ihtiyacının belirlenmesi esas alınıyor bu yönteme göre. "Çocuk 'anne' demek istiyor ya da yemeğiyle ilgili konuşmak istiyor fakat anlatamamanın sıkıntısı içinde; siz onun ihtiyaçlarını tespit eder ve konuşturmaya çalışırsanız daha çabuk öğrenir" diyor.
 </p>
 <p class="metin">
  Sabırla ve tekrarla
 </p>
 <p class="metin">
  Türkiye'de sağır ve dilsizlerin eğitiminde ve okullarda bir çok ilkte imzası var Hakkı Hoca'nın. Yıl 1955. Ankara Etimesgut Sağır ve Dilsizler okulunda ilk görevine başlıyor. 1960'da işitme engellilerin eğitimine dair yüksek lisans için Almanya'ya gidiyor. Türkiye'nin bir çok okulunda işitme engelliler konsunda öğretmenlere seminerler veriyor, danışmanlık yapıyor ve işitme konuşma bozukluklarıyla ilgili terapiler uyguluyor. 1964'ten itibaren otuz yıl boyunca çeşitli üniversitelere de taşıyor bu alandaki birikimini.
 </p>
 <p class="metin">
  Tıp fakültelerinin çocuk psikiyatrisi bölümlerinde de uygulamaya konuluyor konuşma terapileri. İlk 1964'te Çapa Tıp Fakültesi'nde konuşma terapileri başlıyor. Sonra Cerrahpaşa Tıp Fakültesi, Şişli Etfal Hastanesi derken çeşitli hastane ve üniversitelerde benzer uygulamalar birbirini takip ediyor.
 </p>
 <p class="metin">
  Emekli olduktan sonra yaklaşık bir yıldır her türlü konuşma problemi olan yediden yetmiş yediye her yaştan öğrencileri bulunan Hakkı Hoca, derste ilk olarak sabrı ve tekrarı işliyor öğrencilerine. Zira duymadan konuşabilmek ya da kekelemeden konuşabilmek tekrarlamayla başarıldığı gibi kelimelerin yüzlerce kez tekrarı da sabrı gerektiriyor. Bir de formül üretmiş Hakkı Gönen bu konuya dair: Sabır—tekrar—sabır—sabır—tekrar...
 </p>
 <p class="metin">
  Konuşma en sona
 </p>
 <p class="metin">
  Emekli öğretmen Hakkı Hoca ve asistanlarının yöntemine göre, işitme engellilerde eğitime yazıyı öğretmekle start verildiğine göre konunun inceliği yazıyı öğretmede kullanılan metotlarda beliriyor. Hayli başarılı sonuç alınan bir yöntem bu. İşitme engelli olsun olmasın okula yeni başlayan öğrencilere haftalar boyu düz çizgiler çizdirildiğini iyi biliriz. Oysa araştırmalara göre normal zeka düzeyindeki bir çocuğun istidadı yuvarlak çizgi yönünde. Okullarda öğretildiği gibi dik çizgi çizme eğiliminin zeka düzeyi düşük çocuklarda görüldüğü belirtiliyor. Bu nedenle işitme engellilerde yuvarlak çizgiyle birlikte farklı yazı tekniklerine de yönelişler var. Bir çok ülkede uygulandığı gibi yazıyı öğrenmeye direkt bitişik yazıyla başlamak daha uygun. Fiziksel ve biyolojik temayüllerin ön planda tutulduğu bu sistemde Gestalt psikolojisinin de etkisi büyük. Gestalt psikolojisine göre uygulamaya konulan bu yöntemde yuvarlak çizgilerle başlayınca diğer harflerin yazımı da kolaylaşıyor. Yazıyı öğrenme aşamasında büyük harf küçük harf karmaşasının da önüne geçiliyor. Büyük harften küçük harflere geçişte zorluk yaşayan çocuğun okumayı çözmekte zorlandığı ve güvensizliğe kapıldığı düşüncesinden hareketle tercih ediliyor bu uygulama. Hakkı Hoca emekli olmadan önce görev yaptığı İstanbul Halıcıoğlu İlköğretim Okulu'nda bu uygulamayı başlatıyor ve başarı getirdiğini görüyor.
 </p>
 <p class="metin">
  Tüm bu uygulamalarda konuşmayı öğretmek en son aşama. Önce duyma, sonra dinleme ve anlamayı geliştirme hedef alınıyor.
 </p>
 <p class="metin">
  Anneler de okullu
 </p>
 <p class="metin">
  İşitme engelli çocukla birlikte anne de düzenli olarak eğitime tabi tutuluyor. Çocuğuyla yaptığı her eylemi ona dudak okuma yöntemi ve çeşitli tekrarlarla öğretmesi, algılatmaya çalışması annenin eğitiminde öncelikli yere sahip. Sabır ve tekrar ilkesi daha çok anne için geçerli bu noktada. Eğitim metodunun içinde annenin yükünü hafifleten tavsiyeler de mevcut diğer bir açıdan. Çocuğun öncelikli ihtiyacına cevap verecek nesneler ele alındığında aileler açısından da sabırlı bir çalışma başlatılmış oluyor. Çocuğa ihtiyaç hissettirmekle başlanıyor işe. Günlük hayattaki ihtiyaçlarını söyletmeyi öğretmekle başlanıyor.
 </p>
 <p class="metin">
  Hakkı Gönen'e göre bebek dili, çocuk dili ve pazar dili olarak nitelendirilen konuşma türleri arasında işitme engelli için seçilen, bebek dili. Bu açıdan resimler ve objelerin tanıtılması önemli.
 </p>
 <p class="metin">
  Sıfırdan başlayan bir çocuk için önce resme dikkat çekiliyor. Resmin hemen yanında ne olduğunu anlatan bir de isim bulunuyor. Diyelim ki, resim bir erkeğe ait olsun, yanında "baba" yazısı var. Resim gösterildikten sonra "baba" diye telaffuz ettiriliyor. Sonra baba isminde olduğu gibi "b" harfiyle başlayan diğer nesnelere geçiliyor. Bunu bağlama yöntemi olarak belirten Hakkı Hoca nesnelerin öğretilmesinde duyuları da çalıştırmayı göz ardı etmemiş. "At" kavramını öğretirken maket atlardan yararlanmayı bile düşünmüş.
 </p>
 <p class="metin">
  Her kavramın öğretilmesinde özel bir metin hazırlanıyor. "Bal"'ın ne olduğunu anlatmak için önce kavanozda bir bal resmi, yanında yazıyla belirtiliyor, sonra balın tatlılığından hareketle çağrışım yaptırdığı farklı kavramlara bağlantılanıyor.
 </p>
 <p class="metin">
  Duymayan bir kişiye nesneleri öğretmek ve telaffuz ettirmek gerçekten de sabır ve maharet işi. Altmış yaşın üzerinde olmasına ve yıllardır çeşitli okullarda bu alanda çalışmasına rağmen Hakkı Hoca işitme engelli çocukların konuşma problemini kendine dert edinmiş ve onları konuşturmak için akla gelen her yöntemi denemeyi seviyor. İşitme engellilerin nesneleri algılayıp telaffuz edebilme sınırlarını da iyi biliyor. Şartları zorlamadan hangi öğrencinin ne kadar konuşabileceğini tahmin etmesi de güç değil. Yeter ki sabır ve tekrar ilkesi göz ardı edilmemiş olsun.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2000/311/haberler/2.htm), [web.archive.org (arşiv bağlantısı)](http://web.archive.org/web/20020529055033/http://www.aksiyon.com.tr:80/2000/311/haberler/2.htm)
