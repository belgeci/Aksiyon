# A be burası okuldur be

*Meral Yılmaz Bilinmeyen-tarih*

<div>
 <font>
  <img border="0" height="1" src="/web/20041225002621im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041225002621im_/http://www.aksiyon.com.tr/resim/460/24.jpg" vspace="5"/>
  </p>
 </font>
 <font class="content">
  Her öğrencinin mutlaka bir darbukası var. Kemanın inleyen nağmeleriyle okulu titreten öğrenciler de bir hayli fazla. Öte yandan bayram kutlamaları bile polis gözetiminde yapılıyor. ‘Eti senin kemiği benim’ düsturu ile öğretmene teslim edilmiş bir neslin, bugünün hür-demokrat, biraz da Amerikanvari eğitim sistemini anlamakta zorlanması gayet normal.
 </font>
 <p>
  <font class="content">
   Öğretmeni gördüğünde komutanını görmüş asker gibi yerinde donup kalan ve o geçinceye kadar selam verenler, İstanbul Karagümrük’te hem de bir devlet okulunda olanları duyunca çok şaşıracaktır. Estağfirullah Yokuşu, Sultan Makamı gibi filmlerin çekildiği sokağın yanıbaşında bulunan ilkokulla yolları kesişen öğretmenlerin okulda karşılaştıkları sıradan olaylar, filmleri aratmayacak zenginlikte. Arka sokakların öğretmenleri için okul sezonu, tedirginlik içinde geçecek günler anlamına geliyor. Öğretmenliğin ABC’sini asıl onlar yazıyor. Erken saatlerde hiç de tekin olmayan sokaklardan geçip sağ salim okula varsalar dahi ders esnasında her an bir olayla burun buruna gelmeleri muhtemel.
   <br/>
   <br/>
   Okuldaki günlük hadiselere bakılırsa bu civarın dar ve kıvrımlı sokaklarında çekilen filmler kadar renkli ve arbedeli olaylara tanık olabilirsiniz. Velilerin okula müdahalesiyle ünlü olan Ulubatlı Hasan İlköğretim Okulu’nun nev'i şahsına münhasır bir havası var. Arbedesi bol bir mahalledeki okul, Atatürk tarafından yaptırılan 10 okuldan biri. 10 okulun mimari tasarımının da bizzat Atatürk tarafından çizdirildiği belirtiliyor. Yüksek tavanlı, antreli, bol sütunlu okulun arka bahçesinden Haliç’in en güzel manzarasını görmek mümkün.
   <br/>
   <br/>
   Ulubatlı Hasan İlköğretim Okulu’nun tuhaf bir şansı daha var. Bütün idealist öğretmenlerin burada toplandığını düşündürecek kadar gözü kara, işine bağlı öğretmenlere sahip. Fakat, burada eğitimden bahsetmenin yolu önce velileri eğitmekten geçiyor. Bunun için çok mücadele verilmiş bu okulda ama arpa boyu yol katedilememiş.
   <br/>
   <br/>
   Kimi veli tornavidayla okul müdürünü tehdit ediyor, kimi bıçakla öğretmen rehin almaya çalışıyor. Sınıfı basıp öğretmenin üstüne yürüyen, çocuğuyla kavgalı olan öğrenciyi paralamak için okulu alt üst eden velilerle mücadele etmek neredeyse ikinci bir görev haline gelmiş onlar için.
   <br/>
   <br/>
   Çat kapı okulu basıyorlar
   <br/>
   <br/>
   700 öğrenci kapasitesi olan Ulubatlı Hasan İlköğretim Okulu’nda velilerin okula istedikleri zaman girip çıkma alışkanlıklarının önüne bir türlü geçilememiş. Öğretmenler son çare olarak okulun kapısına güvenlik görevlisi tayin edilmesini istiyorlar. “Bizden habersiz sınıfa giren, kavga çıkaran velileri sınıftan çıkaramıyoruz, sadece kendileri istediği zaman çıkıyorlar” diyen öğretmenler, Savaş Ay’ın programı ya da Karagümrük Çetesi’yle tehdit edilmekten de rahatsızlık duyuyorlar. Savaş Ay’ın Çingenelere karşı popülist tutumundan artık çark etmesi gerektiğini düşünüyorlar. “Ay, Çingenelerin yanında yer alacaksa onların eğitimine katkıda bulunsun” diyorlar.
   <br/>
   <br/>
   Çevre sakini velilerle başa çıkmayı başaran tek öğretmen ise okulun en tecrübelisi Nefise Hanım... 60 yaşını geçkin olmasına rağmen oldukça dinç ve girişken. Öğretmenleri tedirgin eden hırçın veliler  Nefise Hanım'a karşı daha temkinli.
   <br/>
   <br/>
   Nefise Özkan, 45 yıllık öğretmenlik hayatının 12 yılını bu okulda geçirmiş. “Sene başında velileri toplantıya çağırıp şartlarımı belirtirim. Kurallarıma uymayan veli karşıma çıkmasın derim” şeklinde ifade ediyor otoritesini. Akşamları telefonla öğrenciyi arayıp ödevlerini kontrol ediyor. “Veliyi bu şekilde yönlendiriyorum. Çocuklarına nasıl ödev yaptıracakları konusunda onları da eğitiyorum” diyor.
   <br/>
   <br/>
   Mili Eğitimin yeni kurallarının devamsızlığı daha çok teşvik ettiğini belirtiyor Nefise Öğretmen: “Okulumuzda zaten devamsızlık sorunu var. Veli öğrenciyi kendisi istediği zaman okula gönderiyor, şimdiki sistem devamsızlığın önünü açan özellik taşıyor.”
   <br/>
   <br/>
   “Çok severim dans etmeyi”
   <br/>
   <br/>
   Öğretmenler odasında haber için görüşme yaparken, fotoğraf çekimine hazırlanan bir öğrenci darbuka çalmaya başlıyor. 8,5 yaşındaki öğrenci öyle profesyonel çalıyor ki, öğretmenlerle sohbete ara verip onu izliyoruz. Büyük bir gösteriye çıkmış gibi keyifli hali görülmeye değer. Bu arada teneffüste eve koşup keman getiren öğrenciler giriyor içeriye.
   <br/>
   <br/>
   Orta ikinci sınıf öğrencisi Mümin’in kemanıyla özdeşleşmiş mahzun ifadesi gözden kaçmıyor. Olağanüstü bir yetenek Mümin. Öğretmenleri onun mutlaka konservatuvara gitmesini istiyor. Mümin’in ise ceketi bile yok...
   <br/>
   <br/>
   Dışarıdaki gürültüyü yatıştırmak için salona çıkan bir öğretmen gülümseyerek geri dönüyor. Öğrencilerin “Ne zaman darbuka çalıp oynayacağız?” diye sorduklarını iletiyor. Okulda başarılı öğrencilerin azınlıkta olduklarını belirtiyor. “En uzun şarkıları ezberliyorlar, orta sona geldiler ama İstiklal Marşı’nı ezberleyemediler” diyor.
   <br/>
   <br/>
   İlginç olan, müzik kabiliyeti yüksek olan öğrencilerin bulunduğu bu okulda müzik öğretmeninin olmaması.
   <br/>
   <br/>
   Çocukları gibi velilerin de eğlence düşkünü olması okulun milli bayramlarının polis gözetiminde yapılmasına neden olmuş. Bayram programlarında şarkı seçiminden oyun türüne ve allı pullu kostüm tercihlerine kadar okulla ilgili bir çok şeyde veliler belirleyici olmak istiyor. Okul yönetimi karşı çıkınca olay çıkartıyorlar.
   <br/>
   <br/>
   Herkese şikayet etmişler
   <br/>
   <br/>
   Mesela, geçtiğimiz 23 Nisan Çocuk Bayramında “Çingenem” şarkısının çalınması için ısrar eden bazı velilerin dayatmaları sonuçsuz kalınca ortam gerilmiş. Bazı veliler ise çocuğuna oyunda rol verilmediği için kızmış. Benim çocuğum öksüz mü, yetim mi diye kavgaya başlamış. Kavgalar oyun alanıyla da sınırlı kalmamış. Ertesi gün sınıfa gelip öğretmenin yüzüne ağız dolusu tükürmüş, dövmeye yeltenmişler. Hızını alamayan veliler mahalle muhtarından ilçe adliyesine kadar ilgili ilgisiz bütün birimleri harekete geçirmişler.
   <br/>
   <br/>
   İşin garibi, arbedeci velilerin Milli Eğitim Müdürlüğü’ne şikayet başvuruları değerlendirilip öğretmenler hakkında soruşturma açılırken, öğretmenlerin şikayetlerinin dikkate değer bulunmaması. Öğretmenlerin mahkeme başvuruları da sonuçsuz kalıyor. Görev başındaki öğretmene hakaret eden veliler bir kez bile mahkeme tarafından çağırılmıyor.
   <br/>
   <br/>
   Buna rağmen bahsedilen olayın mağduru olan öğretmen, öğrencilerini çok sevdiği için tayin istememiş. Sınıfını mezun edene kadar okulda kalmaya kararlı. “Öğrencilerime söz verdim, onları mezun etmeden başka bir yere gitmeyi düşünmüyorum” diyor ve devam ediyor: “Veliler çocuklarının önünü açmıyor. Kendisi istediği zaman çocuğunu okula gönderiyor. Öyle hadiselerle karşımıza çıkıyorlar ki, akla hayale gelmeyen iftiralarla karşılaşıyoruz. Bize istediklerini yaptırıp okulu yönetemeyince yalan dolanla hırslarını almaya çalışıyorlar...”
   <br/>
   <br/>
   Maddi sorunlar da var
   <br/>
   <br/>
   Öğrencilerin yüzde 80’i parçalanmış ailelerin çocuklarından oluşuyor. Maddi durumları son derece yetersiz. Aynı zamanda okul idaresinin bütçesine veliler ya da Milli Eğitim tarafından yapılan herhangi bir katkı yok. Yöneticiler ve öğretmenler kendi imkanlarıyla okula ve öğrencilere katkıda bulunuyor, okulun sorunlarına çözüm üretiyor. Kütüphaneyi edebiyat öğretmeni gönüllü olarak düzenleyip zenginleştirmiş.
   <br/>
   <br/>
   Bu yıl ise, okulun öğrenci kayıt sisteminde birtakım değişiklikler yapılmış. Milli Eğitim Müdürlüğü tarafından alınan karara göre okula, kayıt yaptırmak isteyen her öğrenci kabul edilmiyor. Ancak yan sokakta oturan öğrencinin okula kaydının kabul edilmeyişine anlam verilemiyor. Daha uzakta, Lonca’da oturan ailelerin çocukları buraya toplanarak sadece Çingene vatandaşlara ait bir okul haline getirilmek istendiğine dair yorumlar var. Bu durum okulu daha da sorunlu hale getireceğe benziyor...
   <br/>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=3012), [web.archive.org (arşiv bağlantısı)](http://web.archive.org/web/20041225002621/http://www.aksiyon.com.tr:80/detay.php?id=3012)
