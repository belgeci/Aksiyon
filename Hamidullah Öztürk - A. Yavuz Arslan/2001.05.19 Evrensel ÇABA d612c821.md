# Evrensel ÇABA

*Hamidullah Öztürk - A. Yavuz Arslan 2001.05.19*

<div>
 <p class="spot">
  1. Dünya Savaşı'ndan önce "Medenilere galebe ikna iledir,  söz anlamaz vahşilerde olduğu gibi zor kullanmakla değil"  diyen mütefekkirler bizim insanlarımızdı. İleteşim çağını bir  asır önceden keşfetmiş düşünceler ne yazık ki çıkarlara,  siyasete, şahsi yorumlara mahkum edilerek görülmez ve duyulmaz hale getirilebiliyor
 </p>
 <p class="metin">
 </p>
 <img border="0" src="/web/20020215081603im_/http://www.aksiyon.com.tr/2001/337/resimler/Evren.jpg"/>
 <p class="metin">
  "12 Eylül öncesi Türkiye'de bulunuyordum. Dindar kesimin terör ve anarşiye bulaşmadığını gördüm. Bunu nasıl başardılar?" diye soruyor Makovsky. İslâm'ın kargaşayı yasakladığı söylenince ekliyor:
 </p>
 <p class="metin">
  Ya Hizbullah?
 </p>
 <p class="metin">
  İşte problem burada başlıyor. Birileri kendi yorumunu din adına icraya kalkışınca, başkaları onu genelleştirerek karşımıza çıkarıyor. Hele bu, satırla adam öldürmek, domuz bağıyla işkence yapmak gibi tüyler ürperten cinsten ise işler o zaman hepten karışıyor. Dünyanın dört bir yanında yaşanan binbir güzel önreği bir anda kara bir bulut gibi kaplamaya başlıyor. Bir de bunu istismar etmek isteyenler varsa işte o zaman gerçekten olağanüstü bir çaba gerekiyor.
 </p>
 <p class="metin">
  Hafızamızı şöyle bir yoklarsak, Derviş Vahdeti, Menemen Vak'ası, Şeyh Said Vak'ası ve Hizbullah Vahşeti gelir aklımıza. Aslında bunlara bir de PKK'yı ekleyebiliriz. Bu olayları sınıflandırırsak ilk ikisi ülkenin batısında, diğer üçü ülkenin güneydoğusunda cereyan etmiş diyebiliriz. Sonra şöyle bir taksim daha yapabiliriz: Beş olaydan dördü dinle ilgili, birisi Marxist —Leninist.
 </p>
 <p class="metin">
  İlk bakışta Türkiye gündemini meşgul eden olaylar dinle sıkı bir irtibat içinde görünüyor. Ama ne Derviş Vahdeti'nin bugün izleyenleri var, ne de Kubilay'ı şehit edenlerin isimlerini bilecek kimse. Batıda cereyan eden olaylar olmuş ve bitmiş. Güneydoğuda ceryan edenlere gelince, biri bitince diğeri başlıyor ve o coğrafyada başlayan olaylar rahatlıkla taban bulup genişleyebiliyor. Dinle irtibatlı olanı da, Marxist—Leninist olanı da yayılabiliyor.
 </p>
 <p class="metin">
  Batıda cereyan etmiş iki olay halka malolmamış ve tarihe gömülüp gitmiş olmasına rağmen kritik zamanlarda gündeme gelmeye devam ediyor. Şeyh Said isyanı da dinle ilgili tartışmaların vazgeçilmez unsuru bugün. Aynı dönemde Şeyh Said'e, "Bin yıldır dine hizmet etmiş bu kahraman milletin evlatlarına kılıç çekilemez" diyen Said Nursi'nin fitneye ve şiddete karşı çıkan tavrı görmezden geliniyor. Tarihte yaşanmış ve yeterince aydınlanmamış olaylar günümüz Müslümanlarını mahkum etmeye devam ediyor. Oysa 1. Dünya Savaşı'ndan önce "Medenilere galebe ikna iledir, söz anlamaz vahşilerde olduğu gibi zor kullanmakla değil" diyen mütefekkirler bizim insanlarımızdı. İletişim çağını bir asır önceden keşfetmiş düşünceler ne yazık ki çıkarlara, siyasete, şahsi yorumlara mahkum edilerek görülmez ve duyulmaz hale getirilebiliyor.
 </p>
 <p class="metin">
  Bu devrin cihadı
 </p>
 <p class="metin">
  Oluşturulan sisli ortam, işin gerçeğini ortaya çıkarma ve insanlara duyurmayı alabildiğine zorlaştırıyor. Bunun için olsa gerek, insana yakışmayan metotlarla amaçlarına ulaşmak isteyenlerin kararttığı gerçekleri aydınlatabilmek olağanüstü bir çaba istiyor. Dini terminolojide bu olağanüstü çaba "cihad" olarak adlandırılıyor. Prof. Mustafa Fayda Bey'in dediği gibi, "bu kadar propagandanın ortasında yapılacak en güzel cihad, herkesi hayran bırakacak şekilde yaşayarak dini hayatın güzelliklerini sergilemek" olsa gerek.
 </p>
 <p class="metin">
  Aslında bu karalanmaya çalışılan imaj sadece İslâm dini ve Müslümanlara ait değil. Bugün için dünya hakimiyetini elinde tutan ABD aynı tartışmalara sahne oluyor. Boston Üniversitesi'nden Prof. Dr. Peter Kreeft ortaya bir teklif atıyor: "Yahudiler, Hıristiyanlar, Müslümanlar ve hatta Budistler bir araya gelmeli; alabildiğince maddileşen, boşanma oranları gittikçe yükselen, uyuşturucu ağında hayatları sönen, suç yüzdeleri hızla artan dünyaya Agustinus'ca bir karşılık vermeli" diyor. Agustinus'un 'The City of God' kitabı gibi, dini hayatı insanlara birlikte yeniden anlatmalarını teklif ediyor. İslâm'ın Batılılar tarafından anlaşılmadığını ısrarla vurguluyor.
 </p>
 <p class="metin">
  Müslüman ülkelerin yer aldığı Ortadoğu, Kafkaslar, Orta Asya ve Balkanlar'ın uluslararası çıkarların çarpıştığı alanlar olması açısından İslâm'ın, politik hamleler arasında hırpalanmakla daha fazla karşı karşıya olduğu muhakkak. Ne var ki, bizzat dini literatürde —rivayetin sıhhati tartışmalı olsa da— işin bu yönü "küçük cihad" sayılıyor. Müslümanları fert fert ilgilendirmekten ziyade devletlerarası ilişkilere, dolayısıyla devlet adamlarının görev alanlarına giriyor. Eğer bu tür siyasi hamleler ülkeleri savaş durumuna getirirse ve devlet seferberlik ilan ederse o zaman fertlere görev düşüyor.
 </p>
 <p class="metin">
  Batılıların kafasındaki cihad
 </p>
 <p class="metin">
  Konunun dinleri ilgilendiren asıl yönü, Mr. Kreeft'in vurguladığı gibi, insanı modern dünyanın sıkıntıları arasında yeniden Allah'ın mesajıyla buluşturabilecek bir çaba ortaya koymak. Cihad bir kavram olarak Kur'an'da yer aldığı için Müslümanlar, dinlerinden dolayı şiddete açık olma ithamıyla direkt karşı karşıya kalıyor ve dinin özünü modern insana sunabilmek için, önce yanlış imajları ortadan kaldırmak zorunda kalıyor. Ne var ki bu iş o kadar kolay değil. Çünkü cihad sadece bir Kur'an kavramı olarak değil, tarihi serüveniyle Batılıların kafasında canlılığını koruyor. Bu serüven yüzyıllar öncesine değil, on dokuz ve yirminci yüzyılda Batı sömürgeciliğine karşı Müslüman ülkelerin özgürlük mücadelelerinde "cihad" kavramının sahip olduğu rolden kaynaklanıyor. Mehmet Aydın Bey'in dediği gibi "Batılıların kafasında "cihad" sömürge ülkelerden çekilmek, dolayısıyla refah ve çıkarlarından mahrumiyet anlamına geliyor".
 </p>
 <p class="metin">
  Bu demektir ki çıkarlardan vaz geçmeyeceklerine göre "cihad" konusu şiddet ve terörizim olarak değişik versiyonlarıyla gündeme gelmeye devam edecektir. Dolayısıyla diğer dinler kendilerini anlatmak açısından daha avantajlı bir durumdalar. Gerçi Mr. Kreeft'in dikkat çektiği açıdan bakınca, dinleri, özleri ve kaynakları açısından ele alıp, profan yaşam ortamına, inancı yeniden sunma yönünden bakarsak hep beraber düşünmek en doğrusu.
 </p>
 <p class="metin">
  Diğer semavi dinlerde cihad
 </p>
 <p class="metin">
  Diğer semavi dinlerde durum nedir? Prof. Bekir Karlığa'nın dediği gibi, "Ortada bir misyon varsa, onu başkalarına ulaştırma gayreti de var demektir." Acaba, misyonu ulaştırma gayreti dinlere göre değişiklik arz ediyor mu?
 </p>
 <p class="metin">
  Sayın Bartholomeos, asıl mücadelenin şeytana karşı verilmesi gerektiğinin altını çiziyor ve şöyle diyor: "Hıristiyanlık adına silah kuşanmak diye bir şey söz konusu değildir. Bu Hıristiyanlığı inkar anlamına gelir. Hıristiyanlığa gerçek anlamda inanan birisinin dininden, ırkından, milliyetinden veya herhangi bir farklılıktan dolayı nefret duyması da mümkün değildir, çünkü bu İsa Mesihi külliyen inkar etmektir."
 </p>
 <p class="metin">
  Musevi cemaati adına sorularımıza cevap veren Sayın Yusuf Altıntaş, "Dini yayma amacına yönelik olarak 'cihad' açık veya kapalı hiç bir surette emrolunmamıştır" diyor. Musevi dininde inançları yaşama "Kiduş Haşem" ilkesi çerçevesinde gerçekleşmesi gerekiyor ve bu ilke dilimizde, "Tanrı adını kutsal kılma" ya da "Kendini Tanrıya adama" manasına geliyor. Tevrat'ın Levililer bölümünde "Kendinizi bana adayınız, zira ben kutsalım" emri gereğince, Tanrısal iradeye uygun bir yaşam sürmek Museviler için bir esas oluyor.
 </p>
 <p class="metin">
  Mücadelenin nefisle ve şeytanla yapılması aslında İslâmiyet'in de istediği şeydir. Fark şurada ki, İslâmiyet şeytan ve nefisle mücadeleyi, yani terminoloji açısından "büyük cihadı" kabul edip, devletler arasında meydana gelen ve sonuçları itibariyle Museviyi de, Hıristiyanı da, Müslümanı da ilgilendiren savaşları yok saymıyor. Cihadın savaşlara bakan yönüyle öne çıkması hukuki boyutlar kazanmasından dolayıdır.
 </p>
 <p class="metin">
  Dini, din olarak anlamak
 </p>
 <p class="metin">
  Politik oyunlar ve çıkar hamlelerini geçip, dinin kendi kaynaklarına ulaşılabilirse oluşturulan imajla gerçeğin hiç de aynı olmadığı görülür. Arapça'da "Güç ve gayret sarfetmek, bir işi başarmak için elden gelen bütün imkanları kullanmak" manasındaki "cehd" kökünden türeyen cihad, İslâmi literatürde "dini emirleri öğrenip ona göre yaşamak ve başkalarına öğretmek, iyiliği emredip kötülükten sakındırmaya çalışmak, İslâm'ı tebliğ, nefse ve dış düşmanlara karşı mücadele vermek" şeklindeki kapsamlı manası yanında tasavvufta ise nefs—i emmareyi yenme çabası olarak kullanılmıştır. Kur'an'da cihad kavramı isim olarak dört yerde, bundan türemiş fiil olarak da yirmi dört yerde geçmektedir. "Cihad eden" manasına gelen "mücahid" kelimesi ise iki yerde geçmektedir.
 </p>
 <p class="metin">
  Bu ayetlerden anlaşıldığına göre cihad, sadece bedenle değil, malla da yapılabilmektedir. Güzelliklerin hayat bulması, kötülüklerin giderilmesi (marufu emir, münkerden nehiy) yolunda harcanan mal cihad yolunda harcanmış olmaktadır. Kur'an—ı Kerim'de mücadelelerine yer verilen geçmiş peygamberlerin bir çoğunda fiilen savaşa rastlanmamaktadır. Buna rağmen onların Hakk'ı üstün kılmak için gayret sarfetme" anlamına gelen cihad görevini yerine getirdiklerinde şüphe yoktur.
 </p>
 <p class="metin">
  Cihad insanı dinamik kılar
 </p>
 <p class="metin">
  Cihad konusunda bunca teşvik yapılmış olması, nefis ve şeytana rağmen yaşamanın ciddiyetinden kaynaklandığı söylenebilir. Nefsinden sürekli istek ve talepler alan, şeytanın tuzakları ile karşı karşıya bulunan insanın boş bulunmaması, yanlış hareketlere düşmemek için güzel amelleri sürekli işlemek suretiyle tabiat haline getirmek üzere gayret sarfetmesi cihad anlamına gelmektedir. Zaten kendisi bu güzellikleri yaşamayan kimselerin başkalarına kötülüklerden uzak durmayı anlatabilmesi mümkün değildir.
 </p>
 <p class="metin">
  Cihadı Allah'ın razı olacağı bir hayat yaşamak ve insanları bu güzel hayatla buluşturma gayreti olarak ele alırsak bir çok faaliyetin cihad kapsamında yer aldığını görürüz. Pek çok kimse bu tür güzel ameller yapma gayreti içindedir. Ancak şuna dikkat etmek gerekir ki, cihad bu gayretlerin Allah yolunda sarfedilmesine verilen isimdir. Burada bir başka kavram olan "ihlas" devreye girmektedir. İhlas işlerin sadece ve sadece Allah için yapılması demektir.
 </p>
 <p class="metin">
  Sivil toplumun ve özel teşebbüsün gittikçe önem kazandığı günümüzde cihad; bilgi, sanat, teknoloji, ekonomi vb. açılardan daha iyi bir seviyede olmak ve bu imkanları Allah yolunda değerlendirmek anlamına gelebilir. Zira, fakirlik ve cahillik insanları yaşadığı çağın dışına itmekte, ikinci—üçüncü sınıf insan durumuna düşürmektedir. Eğer bugün için bir cihaddan bahsedecek olursak, İslâm coğrafyasındaki Müslümanların, dünya kamuoyunda, haklarında oluşan kötü imajlardan kurtularak, onlara Kur'an'ın güzelliklerini gösterecek yollar bulmak için var güçleriyle çabalamalarıdır, diyebiliriz. Zira ülkede, fakirlik ve eğitim seviyesindeki düşüklük böyle devam ettiği sürece, bölge üzerine hesap yapanlar her zaman amacına ulaşacak yollar ve şahıslar bulabilirler.
 </p>
 <p class="metin">
 </p>
 <p class="arabaslik">
  FETHULLAH GÜLEN:
 </p>
 <img border="0" src="/web/20020215081603im_/http://www.aksiyon.com.tr/2001/337/resimler/Hoca.jpg"/>
 <p class="metin">
  İslâm emniyet ve güvene dayanır
 </p>
 <p class="metin">
  Ne acıdır ki, temelde sulh, selam, esenlik, emniyet ve güvene dayanan İslâm, bazı çevrelerce terörizmle aynıymış gibi gösterilmektedir. Bu çok büyük, tarihi bir hatadır; zira temeli itibariyle emniyet ve güvene dayanan bir sistemin terörle örtüştürülmesi, her şeyden önce İslâm'ın ruhunu bilememenin ve onu kendi ruhuyla kavrayamamanın ifadesidir. Doğrusu şu ki, İslâmiyet'te sertlik, huşunet ve bağnazlık yoktur. O, her yönüyle bir afv u safh ve hoşgörü dinidir.
 </p>
 <p class="metin">
  Cihad, hadis—i şeriflerde, "büyük cihad" adı verilen ve nefisle, kötü duygu, düşünce ve gayr—ı meşru arzularla mücadeleye dayanan asıl cihadın dışında kalan cihad şekli "küçük cihad" veya daha çok "kıtal" adıyla anılır. Kaldı ki, bunun ilk şekli olarak Kur'an'da "malla cihad"dan bahsedilir ki, kişinin sahip olduğu mal, bilgi gibi varlık unsurlarını Allah yolunda harcaması, bu hususlarda başkalarını faydalandırması demektir.
 </p>
 <p class="metin">
  Ancak bundan sonra gelen ve maalesef İslâm'da tek cihad şekliymiş gibi takdim edilen "cihad" ise, müdafaaya yönelik bazı hususi şartlara dayanan bir mevzudur. Konuyla alâkalı olarak tarihimizden pek çok örnek de verebiliriz.
 </p>
 <p class="metin">
  Mesela biz millet olarak, en son Trablusgarp, Çanakkale ve Kurtuluş Harbi gibi pek çok cephede destansı mücadeleler vermişizdir. Böyle yapmayıp da, ülkemizi işgal etmek için gelen düşmanla "cihad" etmek yerine, "Bizi medenileştirmek için gelmiş olmalısınız; ne iyi ettiniz de geldiniz! Hoşgeldiniz, safalar getirdiniz!" mi demeliydik?
 </p>
 <p class="metin">
  İslâm adına ortaya çıktıklarını iddia eden bazılarının, usul—füru dengesini kuramayıp, yanlış ve umumileştirilmiş bir cihad anlayışıyla kin, nefret ve kavgayı ön plana çıkarmaları, onların yanlışıdır; olsa olsa, patolojik bir durum olabilir. İslâm, ferdî ihkak—ı hakkı yasakladığı gibi, hayatı en büyük bir değer kabul etmiştir. Bir ülke içinde, "Din, dahilde menfi olarak kullanılmaz" kaidesiyle anarşiyi, terörü kesinlikle men etmiş, en ağır cezaları bu suçlar karşılığında koymuştur.
 </p>
 <p class="metin">
  Kaldı ki, günümüzde İslâm adına ortaya çıkan ve teröre karışan grupların hepsi şaibelidir. Bu bakımdan, onların yaptıklarından İslâm'ı sorguya tabi tutmak ve Müslümanları zan altına almak sadece insafsızlık olur. Hakiki bir mü'minin sinesi her zaman bütün yaratılmışa karşı sevgi ve muhabbetle doludur. Bütün diğer peygamberler başka adlarla anılır, mesela, Hz. İbrahim'e Halilullah, Hz. Musa'ya Kelimullah, Hz. İsa'ya Ruhullah denirken, bizim Peygamberimiz'e "Habibullah" denmesi bile, İslâm'ın sevgiden, muhabbetten ibaret olduğunu göstermeye yeter. Şair, bu hususu şu enfes mısralarla ne hoş dile getirir:
 </p>
 <p class="metin">
  Muhabbetten Muhammed oldu hasıl
 </p>
 <p class="metin">
  Muhammed'siz muhabbetten ne hasıl!
 </p>
 <p class="metin">
 </p>
 <p class="arabaslik">
  I. Bartholomeos İstanbul Rum Patriği
 </p>
 <p class="metin">
  Mesele nefsin  terbiyesi
 </p>
 <p class="metin">
  Hıristiyanlık inancına uygun olarak bizler yeryüzündeki hayatımızın ebedi hayata ulaşma yolunda bir sınav olduğuna inanmaktayız. Şeytan her an bizleri günah batağına çekmek için hileler üretmektedir. Bunlara karşı ise sürekli uyanık olmalı ve öncelikle zaferi nefsimize karşı kazanmalıyız.
 </p>
 <p class="metin">
  Tanrı bizlere kurtuluşun nasıl mümkün olabileceğini yaşam pratiğinde göstermiştir. Hıristiyanlara düşen ve vermeleri gereken mücadele bu yola sadık kalmaktır. Esas mücadele insanın kendi nefsini terbiye edebilmek için verdiğidir.
 </p>
 <p class="metin">
  Hıristiyanlıkta İsa Mesih'in hayatı esas olmak üzere tüm aziz ve azizelerin ortak özellikleri insana ve tüm yaratılanlara karşı ayırım yapmadan sevgi beslemektir. Sevgi saygıyı, adaleti, kardeşliği ve barışı doğurur. Hıristiyanlık bu temel üzerinde gelişmiştir. Bunun yazılı ifadelerini ise Hıristiyanlık ile ilgili tüm eserlerde bulabilmek mümkündür. Hıristiyanlık adına silah kuşanmak diye bir şey söz konusu değildir. Bu Hıristiyanlığı inkar anlamına gelir. Hıristiyanlığa gerçek anlamda inanan birisinin dininden, ırkından veya milliyetinden veya herhangi bir farklılıktan dolayı başkasından nefret duyması da mümkün değildir, çünkü bu İsa Mesihi külliyen inkar etmektir.
 </p>
 <p class="metin">
  Dinlerin muhtelif nedenlerle kimi zaman yaşayabildikleri bazı olumsuz sapmalar yaşanmaktadır. Ancak bunların yanlışlığı ve dinin özü ile ilgisizlikleri kısa zamanda ortaya çıkmakta ve yanlışlıkları telafi edilmektedir. Unutulmamalıdır ki, dinin pratiğini yaşayan insanoğlu da zayıflıklar gösterebilmektedir. Tanrı bizlere acısın ve şeytanın oyunlarına karşın korusun.
 </p>
 <p class="metin">
 </p>
 <p class="arabaslik">
  Bugünün cihadı "İKNA"dır
 </p>
 <p class="metin">
  —Semavi dinler kaynak itibariyle aynı olduğuna göre, Hıristiyanlık ve Yahudiliği de dikkate alırsak, cihad için neler söylenebilir?
 </p>
 <p class="metin">
  Cihad, meşakkat anlamındaki cehd kökünden geliyor. Özünde savaş ve öldürme değil, çaba, ve meşakkat gibi anlamlar vardır. Aynı kökten türeyen ictihad ise, bir kişinin emeğini sarf ederek, herhangi bir konuda görüşünü ortaya koyacak düzeye gelmesidir. Echede ise düşüncede zorluk demektir. Yine aynı kökten gelen mücahede, kendini savunmak amacı ile bütün gücü ve imkanı ortaya koymak anlamına gelir. Dolayısıyla savaş anlamı, mücahede kavramı içinde ve kendini koruma anlamında sözkonusudur. Ayrıca, Kur'an'da cihad kelimesinden farklı olarak, saldırıyı içeren nitelikte harp, kıtal ve cidal kelimeleri var. Ma'reke kelimesi de kullanılıyor. Cihadı doğrudan doğruya savaşla alâkalandırmak tarih içerisindeki gelişimle ortaya çıkmıştır.
 </p>
 <p class="metin">
  Mücahede veya cihad tabiri, İslâm bilginleri tarafından düşmanla savaş anlamında kullanıldığı gibi, şeytan ve nefisle savaş için de kullanılmış. —Diğer semavi dinler açısından?
 </p>
 <p class="metin">
  Bu türden bir mücahede, yani şeytanla cihad, nefisle mücadele ilahi dinlerin özünü teşkil etmektedir. Mitolojileşmiş olan dinler de ilahi dinlerin kalıntısı olduklarından, onlarda da nefisle mücadele, nefsin terbiyesi temel unsurdur.
 </p>
 <p class="metin">
  —Özünde yer almakla neyi kastediyorsunuz?
 </p>
 <p class="metin">
  Özünde yer almaktan kastettiğimiz bütün dinlerin ortak noktası olmasıdır. Ancak, Yahudilikte de öteki dinlerde de var olan cihadın zaman içinde anlam değişikliklerine uğradığını görüyoruz. Dinlerin çeşitli algılanış tarzları vardır. Tarihte bir özgün din vardır; kaynaklarda var olan din. Bunu İslâm için söylersek, Kur'an ve sünnetteki dindir. İkincisi tarih içinde oluşan dindir. Üçüncüsü de güncel algılanış diyoruz ki, bu da yaşanan halidir. Semavi dinler noktasından baktığımız zaman, özgün şekliyle var olan semavi din İslâm'dır. Bunu havarilerin mektupları orijinal biçimi ile elimizde bulunduğundan Hıristiyanlık için kısmen söyleyebiliriz. Ama Yahudilikte tarihsel din özgün dinin yerini almıştır.
 </p>
 <p class="metin">
  Cihadı bir nevi misyon olarak anlamak lâzım. Kişinin kendi içindeki misyonu, nefsiyle mücadele edip şahsiyetini kazanması ve kendisine yüklenilmiş olan görevi yerine getirmesidir. Dini yayma, mesajı iletme, güzelliği, iyiliği ve inançları başkalarına iletme misyonu vardır insanın. Bu da cihad felsefesi içinde, tebliğ ve beyan vazifesi içerisinde vardır. Dolayısıyla havarilerin yaptıkları bir nevi cihad idi. Havarilerin bu cihadı zaman içerisinde bir nevi savaşa dönüştü. Özgün kaynaklarda kötülense de Hıristiyanlıkta savaş, her zaman vardır. Çünkü, misyon olduğu zaman, bu misyona karşı gelen insanlar ve misyon sahiplerinin kendilerini müdafaası tabiidir. Siz insanların aklına ve gönlüne hitap ederken birileri buna karşı çıkıyor ve karşılıklı çatışma ortaya çıkıyor. Yoksa cihadın veya tebliğin kendisinde çatışma yoktur.
 </p>
 <p class="metin">
  —Hıristiyanlarda durum nasıl?
 </p>
 <p class="metin">
  Roma despotizmi Hıristiyanlara büyük bir baskı uygulayınca, halk kendini korumak için çeşitli yollara başvurmuştur. Ama bir toplu başkaldırı ve isyan olmamış.
 </p>
 <p class="metin">
  —Kudüs'e geldiklerinde savaş seçeneği ile karşılaşmalarına rağmen, Hz. Musa, Mısır'da böyle bir çağrıda bulunmamış. İslâmiyet'in Mekke dönemi de aynı. Bu benzerlikleri nasıl yorumluyorsunuz?
 </p>
 <p class="metin">
  Bütün dinlerde hicret bir unsur olarak karşımıza çıkıyor. Ne zaman ki hicret oluyor ve İslâm toplumu kuruluyor, o zaman toplu katliamlar başlıyor. O zaman da Müslümanlar kendilerini müdafaa şeklinde koruyorlar.
 </p>
 <p class="metin">
  Mesela Hıristiyanlık sol yanağına vurana sağ yanağını çevireceksin diyor ama tarihte bunun örneğini görmüyoruz. Çok daha bariz örnek vereyim; Raymond Lulle 1280—1350 yılları arasında yaşamış Hıristiyan azizlerinden biridir. Hıristiyan misyonerliğinin kurucusudur. O diyor ki; "Biz Hıristiyan olmayanları Hıristiyanlığa davet etmek zorundayız. Onları Hakk'a çağırıyoruz. Kabul etmedikleri takdirde onlara karşı silah kullanabiliriz. Çünkü biz doğrudayız, onlar yalnışta devam ettikleri zaman hem kendilerine hem de başkalarına zarar veriyorlar. Onları doğruya döndürmek için silah kullanmamız dinin gereği olur". Bu tür tarihsel olayları esasla karıştırmamalıyız. Dinlerin tarihsel algılanışı zaman içinde farklılıklar gösterir ama özgün algılanışı bağlayıcıdır.
 </p>
 <p class="metin">
  —Yahudilik?..
 </p>
 <p class="metin">
  Yahudiliğin bu noktada söyleyecek fazla bir şeyi yok. Çünkü, güce sahip olmamışlar. Yahudilerde seçme millet olmak gibi bir iddia her zaman olmuştur. Bu, güce eriştikleri zaman Yahudilerin de aynı bakış açısının içerisine gireceğini gösterir.
 </p>
 <p class="metin">
  —Günümüz dünyasında cihadın fonksiyonu ne olabilir?
 </p>
 <p class="metin">
  Günümüz dünyasında cihad bilimsel, entellektüel, medeni anlamda vb. çaba sarf etmektir. "Allah yolunda cihad edin" ayetini de diğer cihadla ilgili ayetleri de Kur'an literatünün ilk mensupları böyle yorumlamaya çalışmışlardır. Fakat tarihsel olarak cihad, 'harp kıtal' haline dönüşmüştür. Bugün biz bu durumu esas almak zorunda değiliz. Özgün kaynağa dönerek yeniden değerlendirdiğimizde insanlık adına yarış yapabileceğimiz her türlü faaliyeti cihad olarak ortaya koyabileceğimizi görürüz. Bunun içinde silah kullanma var mıdır? Yoktur. Silah kullanmaya, nefsi müdafaaya girdiğiniz zaman bunun adı harptir. Ferd olarak nefsi müdafaa için silah kullanma devri bitmiştir. Yol, insanları ikna etmektir.
 </p>
 <p class="metin">
 </p>
 <p class="arabaslik">
  "İmrenilecek bir hayat yaşamak önemli"
 </p>
 <p class="metin">
  —Türkler, Kur'an'daki cihad ayetlerini nasıl anladılar?
 </p>
 <p class="metin">
  Türklerin İslâma girmesi ile İslâmı yayma ve genişletme nöbetini üzerlerine almaları arasında çok önemli bir münasebet var. Ahmet Yesevi ocağının Anadolu ve Balkanlar'daki tatbikatı dünyadaki iki önemli İslâm fütuhatından birisidir. Bu fütuhatlardan birini sahabe gerçekleştirmiştir ve Emevilerin yıkılışı ile sona ermiştir. Abbasilerin döneminde askerî fütuhat hemen hemen hiç yoktur.
 </p>
 <p class="metin">
  İkinci fütuhat ise Anadolu'nun İslâmlaşması ile başlar, Türklerin Avrupa'ya ayak basmasıyla, Bizans'ın yıkılmasıyla ve Türklerin Viyana'ya kadar gitmesiyle devam eder. O dönemde Fatih'in niyetlendiği fakat imkan bulamadığı bir şey daha vardır: Roma'nın fethi...
 </p>
 <p class="metin">
  Şu anda ise Ümmet—i Muhammed'in ne fetihle uğraşacak hali vardır, ne de gücü. Ama Türklerin geçmişte yaptığı fevkalâde önemli bir örnektir. Bu örneğin en önemli rüknü fethettiği topraklardaki insanları zorla Müslüman yapmamasıdır. Bu kaide değiştirilemez. İnsanların Müslüman olması için bir tek yol vardır: İnsanların bu dini hayatlarında en iyi şekilde yaşamaları. 'Hangi dinden olursa olsun cizye verenler İslâm hakimiyetinde rahatça yaşar' denilmiştir. Bu hem Selçuklular'da, hem Beylikler'de, hem de Osmanlılar'da böyleydi. Bugün de bu prensipler devam ediyor. Bugün siz imrenilecek bir hayat yaşasaydınız 3 milyon insanınızın yaşadığı Almanya'nın bir taraftan İslâmlaşması lazımdı. İşte bugünkü cihadın ölçüsü budur.
 </p>
 <p class="metin">
  —O zaman içeride cihad olmaz.
 </p>
 <p class="metin">
  Devletin içinde cihad olmadığı gibi cihad ferden de yapılmaz. Cihad düşman varsa devletçe yapılır. Ferdin cihadı, cihada hazır olmaktır. Peygamber Efendimiz (s.a.v) Mekke'nin fethinden sonra hicreti kaldırmış ki, o zamanın cihadı hicretti. Sonra ne buyurmuş? "Cihad ve niyet var" demiş. "Niyet", cihada hazır olmaktır. Devlet, "hadi" deyince, orduya katılmaktır. Cihadın önemli rükünlerinden birisi, İslâmın tebliğ şartlarının oluşturulmasıdır. Biz tebliğ deyince hep vaaz ü nasihat anlıyoruz. Halbuki tebliğ amelî olarak, yaşanılarak yapılır. Bir başka cihad sebebi de zulme engel olmadır. İnsanlara zulüm yapılıyorsa, zulüm görenler gayrimüslim bile olsa, zulmü önleme görevi vardır Müslümanların.
 </p>
 <p class="metin">
  —Ülkesinde "zulme" maruz kaldığına inananlar varsa?
 </p>
 <p class="metin">
  Öyle bile olsa, devlet içinde silahlı mücadele olmaz. Bu bir fitne sebebidir. Eğer devleti beğenmeyenler varsa, devleti değiştirmek istiyorlarsa, silahlı mücadele istiyorlarsa, bunun adı cihad değil devletle uğraşmaktır. Cihadı devlet yapar. Devletin yapacağı cihadı birileri devlete karşı yapmaya başlarsa anarşi çıkar. Anarşistin cezası ölümdür. Bu eskiden de öyleydi, şimdi de.
 </p>
 <p class="metin">
  —Farklı bir İslâmî pratik olarak İranlılar nasıl algılamış cihad konusunu?
 </p>
 <p class="metin">
  Allah cihadı herkese nasip etmez. İran'ın tarih içerisinde cihad yaptığı vaki değil. Hep şer, fitne olmuş onların vazifesi. Onlar rejim ihraç etmek, bizi Şiileştirmek istiyorlar. Anadolu'daki Alevileri de listelerine eklemek istiyorlar. Ne olacak o zaman? Onları da kendi taraflarına çekince Anadolu'yu Şiileştireceklerini sanıyorlar. Bir kere din anlayışında fark var. İran'ın bu mevzularla ciddi ciddi ilgilendiğini de sanmıyorum. Avrupa'da ve Amerika'da rejim ihracı için faaliyette bulundukları ile ilgili bir şey duymadım. Hedefleri hep Müslüman ülkelerdi. Humeyni döneminde 10 yıl kadar sürdü, sonra kendi ülkelerinde de söndü bu heyecan. Sanıyorum onların gündemlerinde de artık yok bunlar.
 </p>
 <p class="metin">
  — Bugünün dünyasında fütuhat ne anlama gelir, sizce?
 </p>
 <p class="metin">
  Bugünün dünyasında fütuhat, İslâmın gönüllere akıtılması anlamına gelir. Başka hiç bir mânâya gelmez. Artık insanlara dini ulaştırmanın yolu çok geniştir; matbaa, uydu, seyahat vb. Zulmü önleme gibi bir vazifesi vardır Müslümanların. Buna da kendi memleketimizden başlamamız gerek. Biz dünyadaki zulmü önlemeye hazır da değiliz.
 </p>
 <p class="metin">
  — Zulmü önlemenin yolu silah olmadığına göre...
 </p>
 <p class="metin">
  Zalimi def etmek için silaha ihtiyaç olabilir. Ama biz kendi zulmümüzü önleyemiyoruz. Zulmü önlemek için kendimizi vazifeli gösterebilecek bir durumumuz da yok ortada. Bana göre bütün beşeriyete düşen bir vazifedir mağdurları, zulme uğrayanları kurtarmak. Zalimi def etmek için güçlü olmak zorundasınız tabii ama İslâmın yayılması açısından bugün silahlı mücadeleye ihtiyaç yoktur. Müslümanlar bilimde, sanatta, kültürde ve kendi dinlerini yaşamada Avrupa'yı ilgilendirecek becerilere sahip değil. Bizim elimizde bu din yayılacak sanıyoruz. Hayır. Kitap okuyarak çok az insan dini öğrenmiştir. Halk kitlesi yaşayan insanları izleyerek kabul eder. Nasıl yaşadığımıza bakmak lazım.
 </p>
 <p class="metin">
  —Bu devirde aslolan büyük cihaddır yani.
 </p>
 <p class="metin">
  Nefis muhasebesi her zaman lazımdır... Eli yüzü düzgün milletlerden biri İslâmı yaşamaya başlayınca Avrupa ve Amerika'da kitlelerin Müslüman olacağına inanıyorum. Kur'an'ın temel prensiplerini ihmal ettiğimizi düşünüyorum. Kendi işini en iyi yapmayan insanın cihaddan bahsetmesi abestir.
 </p>
 <p class="metin">
 </p>
 <p class="metin">
 </p>
 <p class="metin">
  <a href="/web/20020215081603/http://www.aksiyon.com.tr/2001/337/cihad/1.htm">
   1
  </a>
  |
  <a href="/web/20020215081603/http://www.aksiyon.com.tr/2001/337/cihad/2.htm">
   2
  </a>
  |
  <a href="/web/20020215081603/http://www.aksiyon.com.tr/2001/337/cihad/3.htm">
   3
  </a>
  |
  <a href="/web/20020215081603/http://www.aksiyon.com.tr/2001/337/cihad/4.htm">
   4
  </a>
 </p>
 <p class="metin">
 </p>
 <p class="metin">
 </p>
 <p class="metin">
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/337/cihad/1.htm), [web.archive.org (arşiv bağlantısı)](http://web.archive.org/web/20020215081603/http://www.aksiyon.com.tr:80/2001/337/cihad/1.htm)
