# Bir röportajın anatomisi

*Tuğba Kaplan 2016.02.01*

<div class="pNewsDetailMainContent ctx_content" itemprop="articleBody">
 <p>
  Hüseyin Hatemi röportajı ‘Yeni Türkiye’ye ait bir fotoğrafı ve oradaki gelgitleri bir kez daha ortaya koydu. Tahammül ya da eleştiri nerede başlar, nerede biter?
 </p>
 <p>
  Gazeteci kimdir? Gazetecilik nedir? Uzun uzadıya kavramları açıklayacak değilim. Gazeteciliğin ne olmadığını gösteren birçok hadiseye maruz kalıyoruz ardı ardına. Son örneğini, geçen hafta bu derginin sayfalarında yayımlanan, İstanbul Ticaret Üniversitesi Hukuk Fakültesi Öğretim Üyesi Prof. Dr. Hüseyin Hatemi ile yapılan röportaj ve sonrasında yaşananlarla görmüş olduk.
 </p>
 <p>
  Röportaj sonrası tepkilere geçmeden evvel, biraz öncesine gitmekte fayda var. Hüseyin Hatemi bir yıl öncesine kadar iktidarın basın bülteni gibi çalışan gazete ve televizyon kanallarında sıklıkla boy gösteriyor, onların hoşuna giden şeyler söylüyordu. Ama bir süredir röportaj vermiyor, televizyona çıkmıyordu. Hatta zaman zaman Twitter hesabından iktidara ağır eleştirilerde bulunuyordu. AK Parti’nin ve iktidar medyasının vazgeçilmez ismi eşi Kezban Hatemi’ye rağmen yaptığı eleştiriler, uyarılar göz ardı edilecek gibi değildi. 7 Haziran sonrası Bursa’daki yerel bir gazeteye “Artık ümidim kalmadı.” demişti en son. Peki, son bir yılda ne değişmişti?
 </p>
 <p>
  “Hüseyin Hatemi ile detaylı bir görüşme yapmanın zamanı geldi.” teklifime Genel Yayın Yönetmenimiz İdris Gürsoy da sıcak yaklaştı. Editörlerimiz de itiraz etmeyince kolları sıvadım. Hocaya ulaşmak kolaydı ama onu görüşmeye ikna etmek oldukça zor oldu. Röportaja hazırlık ondan çok daha zordu. Neredeyse son iki yıldır Hüseyin Hatemi’nin ağzından ya da kaleminden çıkan her sözün üzerinden tekrar tekrar geçtim. İddia edildiği gibi soruları kimse elime tutuşturmadı. Keşke gerçek gazetecilik birilerinin yaşadığı ya da sandığı kadar kolay(!) olsa. Yanlış bir soru sormamak için birkaç gece sabahlamak zorunda kaldım. Hocanın kelimelerle arası iyiydi. Hukukçu mantığıyla sağlam bir süzgeçten geçirmeden ağzından tek laf çıkmıyordu. Zaten benim de amacım ona bir şeyler söyletmek değil, değişimin sebebini anlayabilmekti.
 </p>
 <p>
  Hüseyin Hatemi ile bir kafede konuştuk. Evinin aslında çok yakın olduğunu ama davet edemediğini söyledi. “Kezban sansür uygular diye eve çağıramadım.” diye de tebessümle ekledi. Röportaj sırasında sık sık “Yine birilerini kızdıracağız, ama olsun.” diyordu. Verdiği cevapların, yaptığı uyarıların, getirdiği eleştirilerin farkındaydı. Ve bu kadar açık olmasını doğrusu ben bile beklemiyordum. Röportajın sonunda bir de “Ben burada ferdî (bireysel) bir akademisyen bildirisi yayımlamıyorum. Bir Koçibey risalesini özet olarak âli makamlara basın yoluyla tevdi ve arz ediyorum.” vurgusu yaptı. Hüseyin Hatemi hükümete düşmanlık etmiyordu, dostaneydi uyarıları: “Hâlbuki dost yanlışı söylemeli ki, başına bir şey gelmesin. Ben hükümete hâlen de düşman değilim. Ümidi kaybetmek demek, düşmanlık değildir. Acımak demektir. Sonunun Menderes gibi kötü olmaması için acıyorum.”
 </p>
 <p>
  Bu samimi sözler dergide yayımlanınca olanlar oldu. Masalarına gelen her haberi olabildiğince çarpıtmaya alışkın bazı gazete ve haber siteleri, röportajı, “Hatemi’den Erdoğan’a tehdit” başlığıyla gördü. Kendisini Hizbullahçı olmakla suçlayan Hilal Kaplan için ‘Onu Allah affetsin’ demesi, Fatih Tezcan’ın Şii düşmanlığı yaptığını söylemesi ve kendisinin ölüm tehdidi aldığını açıklaması belli ki birilerini rahatsız etmişti. AK troller, hakaret ve baskılarını giderek artırdı. Hilal Kaplan “Hatemi’ye dair soru işareti olan varsa bu röportaja baksın.” derken, Fatih Tezcan herkesi dava açmaya çağırdı.
 </p>
 <p>
  Önce Hüseyin Hatemi, ardından avukatı Fidel Okan, Twitter üzerinden açıklama yapma ihtiyacı hissetti. Hatemi, ölümden korkmadığını, hukuk devleti olmayan ülkelerde her zaman bir Ogün Samast bulunacağını söylüyordu:
 </p>
 <p>
  “Allah kimseyi kafasızlığa veya habasete düşürmesin bana bir süredir gelen iğrenç yazılar reva görülüp benim ‘ümidimi kaybettim amma dostluğumu değil, başına Menderes gibi bir şey gelmesini istemem, kötü gidişten ancak ahlak ilkelerine bağlılık kurtarır’ demek mi tehdittir? Menderes’i göklere çıkaranlar darbeden sonra arazi oldu tehlike geçtikten sonra ortaya çıktılar!”
 </p>
 <p>
  “Allah ıslah etsin sizi midesi ve kesesinden başka bir şey düşünemeyen yaygaracılar!”
 </p>
 <p>
  “Esasen beklediğim sonuç nihayet geldi hukuk devleti olmayan ülkelerde iktidarı kölece desteklemeyenin ailesi korkutulur onlar da korkmazsa bir Ogün Samast elbette bulunur. Benim yaşım neredeyse seksene varacak, ölümden mi korkacağım? Ne var ki yakınlarıma iğrenç riyakârlıkla gelen telefonlar onları maalesef iyice korkuttu. ‘Reis’i Menderes gibi yapmak istiyorlar yedirmeyiz’ diyen yalakaların sözü suç değil de benimki mi suç bre utanmaz kılkuyruklar?”
 </p>
 <p>
  “Ailemde huzur bırakmadınız, benim de takatim kalmadı. Yalnız ferzendani ercümendi vatan ve kerimelerimle meşgul olmaya karar verdim. Kılkuyruklar ne halleri varsa görsünler, azizana şeyh Twitter meydanında arzi veda ediyorum. Alaman milleti ‘scheiden tut weh!’ derler, ayrılık elem verir, hukuk devletinin bu ülkede kurulduğunu zuhur olmadıkça görmek muhal, tekrar mulaakıyy oluruz bezm-i ezelde ey azizani can! evar be kheyr! Allahdan ümid kesilmez! Allaha emanet olunuz sevgiyle!”
 </p>
 <p>
  Hatemi’den sonra bir açıklama da avukatı Fidel Okan’dan geldi: “Biraz önce müvekkilim Prof. Dr. Hüseyin Hatemi aradı. Twitter aracılığı ile kendisine yapılan tehdit ve hakaretler konusunda bilgilendirdi. Sosyal medyada müvekkilime ‘yapılan’ ve ‘yapılacak’ olan tehdit ve hakaret içeren paylaşımlar için yasal işlem başlatmaya karar verdik. Hayatını mesleğine adamış Prof. Dr. Hatemi’yi düşüncelerinden dolayı linç edenleri ise kamuoyunun takdirine bırakıyoruz.”
 </p>
 <p>
  Açıklamaların ardından gece boyunca Twitter hesabını açık tutan Hüseyin Hatemi, ertesi gün sabah saatlerinde Twitter hesabını tamamen kapattı. O günün akşamında sabah.com.tr, Prof. Dr. Hüseyin Hatemi’ye dayandırarak röportajın çarpıtıldığını iddia eden bir haber yayımladı. Haberde, tırnak içi ifadeler kullanılarak Hatemi ile yapılan görüşmenin hayal ürünü olduğu ima edilmeye çalışılıyordu.
 </p>
 <p>
  Hatemi, röportajın arkasında durdu
 </p>
 <p>
  Röportajdan sonra hakarete maruz kalan sadece Hüseyin Hatemi değildi. Görüşmeyi yapan muhabir olarak ben ve röportajı yapma izni veren, yayımlayan genel yayın yönetmeni ile editörler ağır eleştiri altındaydık. Hatemi’nin daha önce söylediği sözler örnek gösterilerek bu isme sayfalarımızda niçin yer verdiğimiz hakkında sosyal medyada zaten topa tutuluyorduk. sabah.com.tr’nin imzasız yayımladığı haber, üzerine tuz biber ekti. Resmen, yapmadığımız bir röportajı yayımlamış ya da muhatabımızın söylemediği bir şeyi yazmışız gibi zan altında  bırakıldık.
 </p>
 <p>
  Hüseyin Hatemi’yi tekrar aradık. Çok üzgündü. Ne dediğine bakılmadan, çarpıtılmış başlıklar yüzünden tehdit ve baskı altında kalmıştı. Kendisinin yalan söylemediğini, bizim de yalan yazmadığımızı, aksine her dediğini yazdığımız için beğendiğini bile söyledi. Yani verdiği röportajın arkasındaydı. Tek çaremiz vardı. Yaptığımız görüşmenin ses kaydının tamamını yayımlamak. Biz de öyle yaptık. Web sitemizde konuşmanın tamamını yayımladık. İsteyen herkes röportaj ve konuşmanın ses kaydına www.aksiyon.com.tr adresinden ulaşabilir.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/bir-roportajin-anatomisi_553728), [web.archive.org (arşiv bağlantısı)](http://web.archive.org/web/20160215023614/http://www.aksiyon.com.tr/guncel/bir-roportajin-anatomisi_553728)
