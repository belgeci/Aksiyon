# Güçlü mü kazanacak yoksa haklı mı?

*Tuğba Kaplan 2016.02.01*

<div class="pNewsDetailMainContent ctx_content" itemprop="articleBody">
 <p>
  Abant Platformu 2 yıl aradan sonra ‘Demokrasinin Türkiye Sorunu’ başlığıyla toplandı. gündemdeki soru ise, “Güçlü mü kazanacak, haklı mı?” idi. sizce demokrasi kimden yana olacak?
 </p>
 <p>
  Gazeteciler ve Yazarlar Vakfı tarafından desteklenen Abant Platformu ön yargıları kaldıracak bir ortak anlayış, ortak payda ve diyalog ortamı kurma, demokratik çözümler bulma amacıyla 1998 yılından bu yana toplanıyor. 18 yılda 34 farklı konu başlığıyla çeşitli akademisyen, gazeteci, aktivist, politikacı ve kamu görevlilerini ağırlayan Abant, demokratikleşmeden ifade özgürlüğüne kadar birçok konuda ülkenin önde gelen bir tartışma platformu oldu.
 </p>
 <p>
  Platform, Türkiye’nin içine girdiği çıkmaz dolayısıyla son iki yıldır yapılamıyordu. Demokrasinin Türkiye Sorunu başlığıyla geçen hafta Abant’ta 34. kez toplandı. İki yıllık mola katılımcılara uzun gelmiş görünüyordu. Gerek toplantı esnasında gerekse aralarda istisnasız herkes, her şeye rağmen platformun bu kadar geniş bir katılımla düzenlenmiş olmasının ne kadar önemli olduğuna ve Abant’a duyulan ihtiyaca dikkat çekiyordu. Kimi baskıları göze alarak toplantı için oteli açan otel sahiplerine teşekkür ederken kimi de aslında AK Parti’nin de Abant toplantılarının bir ürünü olduğunu hatırlatıyordu.
 </p>
 <p>
  Abant Platformu bugüne kadar Türkiye’nin yarası hâline gelen birçok konuyu tartıştı ve çözüm teklifleri sundu 34. Toplantı’nın da başlığı olan ve içeriğinde uzun uzadıya konuşulan demokrasi, demokratikleşme ve yeni anayasa sorunu aslında bugüne kadar 10 ayrı toplantıda tekrar tekrar ele alınmıştı. Demokrasi bu kez de mevcut otoriterleşme eğilimi, anayasa yapım süreci ve  Kürt sorunu ekseninde tartışıldı ve aslında ağır yaralı olduğu üzerinde duruldu. Geçmişteki hatalara ısrarla atıfta bulunanlar olsa da Murat Belge, Mümtaz’er Türköne ve Ahmet İnsel gibi isimler Türkiye’nin demokrasi için sorun olmaktan çıkması adına somut önerilerde bulundu.
 </p>
 <p>
  AK Parti’nin var oluş sebebi
 </p>
 <p>
  İlk oturum, “Bugünü Hazırlayan Geçmiş: Kuruluşundan Bu Yana Türkiye’nin  Demokrasi ile İmtihanı” başlığını taşıyordu. Eski Kültür ve Turizm Bakanı Ertuğrul Günay, Türkiye’nin bütünlüğünü koruyabilmesi için demokrasiye, insan hakları, hukuk devleti anlayışına dönmek zorunda olduğunu vurguladı.
 </p>
 <p>
  Gazeteci yazar Nazlı Ilıcak  ise yaşanan problemlerin kaynağının 28 Şubat’taki baskıcı ortama dayandığı kanaatindeydi: “Bugünkü iktidarı tartıştığımıza göre muhasebeyi 28 Şubat’tan başlatmamız gerekiyor.” Ilıcak’a göre başörtülüler ve imam hatipliler üzerinde vesayetçi ve baskıcı sistem olmasaydı bugünkü AK Parti ile karşılaşmayacaktık. Çünkü Fazilet ve Refah partileri kapatılmayacak ve AK Parti mağduriyet üzerine doğmayacaktı. AK Parti’yi de herkes nezdinde meşrulaştıran liberaller, muhafazakâr demokratlar onların yanında yer almayacaktı.
 </p>
 <p>
  “Kurumlar: Şimdiki ve Gelecek Zaman” başlıklı ikinci oturumda Prof. Dr. Serap Yazıcı da 28 Şubat vurgusu yapan Nazlı Ilıcak’ın sözlerini destekleyen bir değerlendirmesi vardı. “28 Şubat bin yıl sürecek diyen aktörler bugünkü yönetimi tayin ediyor.” diyen Yazıcı, Tayyip Erdoğan eliyle daha önce yapılamamışların yapıldığına işaret etti. Ona göre Erdoğan Millî Görüş’le savaşmak yerine onu kullanmayı tercih etti. Yeni anayasa tartışmalarına gereğinden fazla anlam yüklendiği üzerinde duran Serap Yazıcı “Kurumlara bu kadar ümit bağlamak yerine zihinlerimizi değiştirmek daha sağlıklı olur.”  yorumunda bulundu.
 </p>
 <p>
  Olağanüstü rejim ve çıkış yolları
 </p>
 <p>
  Platform’un dikkate değer somut önerilerinden biri, Taraf Gazetesi yazarı Prof. Dr. Murat Belge’den geldi. “Geçmişten çok, içinde yaşadığımız olağanüstü dönem önemli. Nereye varacağı belli olmayan bir sürece girmiş vaziyetteyiz.” diyen Belge’ye göre, “Bugün toplumun devlete karşı kendini savunma aleti, kültürü, bilinci yok. Böyle bir tarihten gelen toplumun kendi kendine demokratik, siyasi bir gelenek oluşturması çok zor.” Belge, “Yeter ki buradan demokrasiye çıkalım. Böyle bir toplantı ‘Uzun vadede neler yapılabiliriz?’ konuşmasına vesile olmalı. Hâlâ herkesin kendi gündemi var ve hâlâ herkesin kendi düşmanı birinci önem taşıyor.” diye konuştu. Belge’ye göre, böyle bir yönetime karşı bolca mizah kullanılmalı: “Erdoğan gerginlik, bağırtı çağırtıdan yararlanıyor. Sürekli bir sinir bozukluğu yaşıyoruz. Yine de bu gerginliğe düşmeyecek stratejiler düşünmeliyiz. Bunun için mizahın etkili olabileceğini düşünüyorum. Bir meydan muharebesi var. Bunun bir tarafında güçlülük, bir tarafında da haklılık var.”
 </p>
 <p>
  Bu şartlar altında ülkede ‘yeni bir anayasa’ tartışması yürütmenin doğru olmadığını düşünen Zaman Gazetesi yazarı Prof. Dr. Mümtaz’er Türköne somut öneride bulunan bir başka isimdi. Tartışmaların otokrasiye yeni bir meşruiyet kazandıracağına dikkat çekti. “Kurumsal anlamda nelerin aksadığını görmek için doğrudan doğruya Cumhurbaşkanı’nın sözlerine bakmak lazım.” diyen Türköne’ye göre, muhtarlarla yapılan toplantılar, parlamentonun dışlanıp bir alt meclis oluşturma çabası: “Erdoğan daha önce partili cumhurbaşkanlığını savunuyordu, bundan vazgeçti. Çünkü artık partiyi de istemiyor. Denge ve fren demiyor, uyum ve denge diyor. Bu çok önemli; tesadüfen söylenmiş değil. Demokrasiyi güçlendirmek için hem iktidarın hem de muhalefet partilerinin kurumsallaşması lazım. Bu şartlarda Türkiye’de yeni bir anayasa çıkmaz. Çıkarsa da otokrasiye meşruiyet çıkar.”
 </p>
 <p>
  Murat Belge’nin, ‘güçlüler ve haklılar’ tespitine, “Peki bunlardan hangisi kazanacak?” sorusunu yönelten Cumhuriyet Gazetesi Yazarı Prof. Dr. Ahmet İnsel de düşüncelerini 5 maddede özetleyip çözüm önerilerinde bulundu.
 </p>
 <p>
  Haklı konumunda olanlar hangi konuda haklı görüyor kendini? Mazlum ve mağdur olarak demokratlık kıyafeti giyenlerin daha sonra despot olduklarını yakından görüyoruz.
 </p>
 <p>
  Azınlık haklarına saygılı ama yurttaşlık haklarını bütünüyle inkâr eden otoriter rejimler olabilir. Sadece azınlık hakları üzerinden tasarlanan yurttaşlık hakları bize başka türlü otoriter rejimlerin kapılarını açabilir, Rusya gibi.
 </p>
 <p>
  Dünyada demokrasinin sadece Türkiye sorunu yok. Demokrasinin sorunu olan Rusya, Çin, Afrika gibi yerler de var. Bu bir tür çoğunluğa dayalı otoriter rejim. Bu rejimleri nasıl açıklayacağız? Olağanüstü rejimlerden olağanüstü koşullarda çıkılır. Biz nasıl çıkacağız?
 </p>
 <p>
  Demokrasinin birçok ülkede din ile sorunu var. Bugün Polonya’da köktendinciliğin Katolikler sorunu var. ABD’de köktendinciliğin Protestanlarla sorunu var. Bugün Türkiye’nin de İslam’la sorunu var. Demokrasiyi konuşurken bunu da tartışmamız lazım. Din karşıtlığı anlamında değil. Demokrasinin bunla nasıl yüzleşeceğini görmek gerekiyor.
 </p>
 <p>
  Kürt sorunu bu hâliyle, ağır bedeller ödeyerek 30 sene daha devam eder. İsrail-Filistin örneği karşımızda. Hiç öyle iki bomba patlatırız, Türklerin aklı başına gelir gibi bir şey yok. Bu daha büyük bir şiddeti doğurur. Kürt sorunu da kendi şiddet ve otoriter rejimini bağımsızlık içinde kurmuş olur.
 </p>
</div>


Kaynak: [www.aksiyon.com.tr](http://www.aksiyon.com.tr:80/siyaset/guclu-mu-kazanacak-yoksa-hakli-mi_553792), [web.archive.org (arşiv bağlantısı)](http://web.archive.org/web/20160214003021/http://www.aksiyon.com.tr:80/siyaset/guclu-mu-kazanacak-yoksa-hakli-mi_553792)
