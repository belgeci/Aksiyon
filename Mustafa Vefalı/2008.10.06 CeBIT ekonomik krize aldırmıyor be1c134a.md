# CeBIT ekonomik krize aldırmıyor

*Mustafa Vefalı 2008.10.06*

<div class="pNewsDetailMainContent" itemprop="articleBody">
 CeBIT Eurasia Bilişim Fuarı bu sene tüm dünyayı tedirgin eden ekonomik krizin gölgesinde başlıyor. Ancak bilişimciler çoğu sektörün gözünü korkutan krizden kârlı çıkmanın yollarını arıyor.Dünyadaki eş değerleri arasında ilk sekizde, Avrupa’dakiler içindeyse ilk dörtte yer alan CeBIT Eurasia Bilişim 2008 Fuarı, 7-12 Ekim tarihleri arasında küresel krizin gölgesinde kapılarını açıyor. Çoğu sektörü kara kara düşündüren söz konusu kriz, bilişim sektörü için aynı olumsuz havayı oluşturmuyor. Çünkü, bu gibi dönemler, iş takibinde süratli davranmayı zorunlu kılıyor. Fuar organizatörü HİFAŞ Genel Koordinatörü Şafak Alpay’a göre bu mekanizmayı en iyi çalıştıran sektörlerden biriyse bilişim.
 <br/>
 <br/>
 Aralarında ABD, Almanya, Birleşik Arap Emirlikleri, Çek Cumhuriyeti, Çin, Fransa, Kanada ve Rusya gibi devletlerin de bulunduğu 18 ülkenin katıldığı bu yılki CeBIT’i 140-150 bin kişinin ziyaret etmesi bekleniyor. Türkiye ve Avrasya bölgesinde 2 milyar doların üzerinde iş hacmini tetiklediği tahmin edilen fuarın ayrıntılarını Şafak Alpay ile konuştuk.
 <br/>
 <br/>
 - Bu yılki fuarın diğerlerinden farkı nedir?
 <br/>
 <br/>
 Her şeyden önce bu seneki, dünyayı saran ekonomik krizin üzerine denk geldi. Çoklarına göre olumsuz bir ortam; ama bilişim sektörü için önemli bir imkân. Çünkü bu yılki CeBIT’te bilişim sektörünün bilişim sektörüyle iş yapmasını sağlayacak altyapı hazırlandı. Ayrıca bilişim sektörünün diğer dikey sektörlere ve bireylere hizmet ve ürün sunması için oluşturulan imkânlar var.
 <br/>
 <br/>
 Burası Avrasya’nın alanında en büyük iş platformu. Krize rağmen yabancı katılımcının ilgisi de yüksek. İlk defa Kanada ve Fransa gibi ülkeler geniş çaplı katılıyor. Onlarla gelen firmalar İstanbul’da oluşturulan iş platformuyla Türkiye’ye ve Avrasya’ya açılıyor. Şimdiye kadar sadece bilgilendiren, ziyaretçilere ürün ve hizmet tanıtan bir fuardı. Artık iş platformu.
 <br/>
 <br/>
 CeBIT’e iştirak eden şirketlerden bugün (26 Eylül) itibariyle 98’i, 359 yeni ürünü fuarda lanse edeceğini belirtti. Tabii açılış tarihi yaklaştıkça bu sayı artabilir. Yine iş ve kariyer bölümü var ki gerek bilişim gerekse diğer sektörlerde işe girmek isteyen firmalar için nasıl müracaat edilir, neler aranır, ne yapmalı gibi soruların cevabı veriliyor. Yeni iş imkânlarına kapı aralanıyor.
 <br/>
 <br/>
 - Bu düzeydeki bir organizasyonun ekonomiye katkısı da yüksektir herhâlde...
 <br/>
 <br/>
 Bilişim sektörü, ekonomiye birkaç yönde katkıda bulunur. Diğer sektörlere göre bilişimin önemli bir farkıdır, bu. Her şeyden önce rekabet gücünü artıracak ürünlerin üretilmesini sağlar. Mesela, sanayi ürünlerinin içine bilişim ürünlerini eklemlerseniz, sanayi ürününün değeri artar. Fuar bu eklemlenecek ürünlerin tanıtıldığı ya da bunları çıkaran firmaların yer aldığı bir açık gözlem yeridir. Dolayısıyla dikey sektörün rekabet gücünü artırır. Küçük işler gibi gözükse de Türkiye’deki 1 milyon KOBİ’nin verimliliğini yüzde 1 artırsanız büyük rakamlara ulaşırsınız. Ayrıca bilişim sektörünün büyümesine de desteği var. Bilişim, katma değeri en yüksek ürünlere sahip. Bilhassa yazılım sektörü.
 <br/>
 <br/>
 KATILMAK İSTEYEN FİRMALARA KOLAYLIK
 <br/>
 <br/>
 - Ziyaretçileri bekleyen yeni ürünler neler?
 <br/>
 <br/>
 Bunları da iş dünyasına ve bireye dönük diye sınıflandırmak mümkün. Kişiye yöneliklerde mobil ve sabit hat telefon operatörlerinin yeni ürünlerini göreceğiz. Çünkü son yıllarda bu sahada çok fazla rekabet var. Özellikle de dokunmatik ürünlerde... Son dönemlerde hızla artan internet kullanıcılarını da mutlu edecek ürünler yer alacak. Hızlı ulaşıma dair yenilikler var.
 <br/>
 <br/>
 Dizüstü bilgisayar kullanıcıları da en hafif ve ince ile uzun ömürlü pile sahip ürünleri görme imkânı bulacak. Navigasyon ise yeniliklerin sergileneceği bir başka alan.
 <br/>
 <br/>
 - Katılımda firmalara hangi kolaylıklar sunuluyor?
 <br/>
 <br/>
 Tabii bizim gayemiz bilişim sektörünün gelişmesine iş birlikteliğiyle destek vermek. Bilhassa yazılımdaki şirketlere... Küçük yazılım firmalarının katılımı için neredeyse yarı fiyat alıyoruz. Sonra hazır stant da veriyoruz.
 <br/>
 <br/>
 Mesela, KOBİ’lerin gelmesi de çok önemli. Ziyaretleri kolaylaştıracak birkaç imkân temin etmeye çalıştık. Değişik sanayi ve ticaret odalarıyla görüşecek, 10’a yakın ilden fuara gelip iş uygulamalarını görmek isteyen beyaz yakalılara bu imkânı verecek ve özel bir programla onları ağırlayacağız. 150 bin katılımcı arasında 2 bin düzeyinde kalacaktır bu ama bizim için önemli.
 <br/>
 <br/>
 Yine 10’a yakın ilden şirket sahibi, yönetim kurulu üyesi ya da genel müdürü olmak üzere yöneticileri de özel programla getiriyoruz. Bir gece burada kalacaklar. İhtiyaçlarına cevap verecek ürünleri bilhassa göstereceğiz. Geçen yıl yaptık, çok başarılı oldu. Ayrıca grup hâlinde ziyaret için müracaat eden enteresan sayıda üniversite de var.
 <br/>
 <br/>
 - Gelmek isteyenler sadece büyük şehirlerdekiler mi? Yoksa Anadolu’dan da talep var mı?
 <br/>
 <br/>
 Her taraftan talep geliyor. Popüler bir fuar. Birçok üniversite kendisi organize olup geliyor. Esasında bazıları fuarda da yer alıyor. Ziyaret etmeleri çok önemli. Çoğu öğrenci bazında ziyaret ediyor. Ama öğretim üyeleri de geliyor. Eğitim sektörü yüksek bir yer alıyor aslında ziyaretçiler arasında. Geçen yıl 15 bin kişi üzerinde gerçekleştirdiğimiz araştırmada yüzde 14’ü eğitim sektörü, yüzde 12’si kamu sektörü. Tekstil, inşaat, finans, gıda, sağlık, otomotiv gibi ana sektörlerden gelenler de var. Kısacası, üniversite bazında herkes geliyor. Bu fuarı bilmeyen ya da gelmeyen bir üniversite de düşünemiyorum.
 <br/>
 <br/>
 - Fuara Orta Asya’dan katılım var mı?
 <br/>
 <br/>
 Orada bilişim sektörü yeni gelişiyor. Batı’yla rekabet edecek fazla şirket yok. Ama çevrede var; Mısır, Bulgaristan ve Romanya gibi... 7. Türkî Cumhuriyetler Bilişim İşbirliği Platformu da var fuarda. Bilhassa telekom sektöründe nasıl işbirliği yaparız diye Türkmenistan, Kazakistan, Kırgızistan, Azerbaycan, Özbekistan ve Türkiye bir araya gelecek.
 <br/>
 <br/>
 Avrasya İş Forumu diye bir toplantı da var ki burada da Batı’dan gelen şirketlerin yöneticileriyle Türk şirketlerin idarecileri nasıl işbirliği yapabilir bunlar görüşülecek. Forum bilişim ihracı adı altında gerçekleşecek.
 <br/>
 <br/>
 Almanya Aşağı Saksonya hükûmetiyle Hannover Belediyesi’nin de önemli desteği var. Avrupa pazarına Türk şirketlerini açabilecek bir destek. Bir yıl süreyle önemli finansman, pazarlama ve satış desteği. Bunlar da konuşulacak.
 <br/>
 <br/>
 TÜRK BİLİŞİM SEKTÖRÜ DÜNYADA ÖRNEK OLABİLİR
 <br/>
 <br/>
 - Dünyayı saran ekonomik kriz tereddütlere yol açtı mı?
 <br/>
 <br/>
 Şu ana kadar yeni ürünle katılmak isteyen firmaların hepsi martta, şubatta, ocakta yaptıkları anlaşmaları devam ettirerek katılıyorlar. Esasında bu tip krizler bilişim sektörü için çok önemli fırsatlar oluşturur. Çünkü bu krizler işimizi süratle kontrolün önemini gösteriyor. Hazırlıklı olabilmek için iş yerinde bilişimin bilhassa risk yazılımlarını kullanmak lazım. Şu anda aldığınız siparişleri, muhtemel siparişleri, müşterilerin hareketlerini vs. ekranda görebiliyorsanız krizden çok fazla korkmazsınız. Durumunuzu yer ve zaman bağımsız ekranınızdan görüp yönetici olarak süratle karar verebilirsiniz. Risklerinizi hesaplayabilirsiniz. Mutlaka bu kriz bilhassa bankacılıkta yeni yazılımların ortaya çıkmasına yol açacak.
 <br/>
 <br/>
 - Fuarla doğrudan bağlantısı yok ama bilişim sektörü niçin istenilen seviyede değil?
 <br/>
 <br/>
 Aslında her yıl ortalama yüzde 20’nin üzerinde büyüyor. Yazılım sektörüyse yüzde 35’ler civarında büyüyor. Bilişimin kullanılmasıyla da artacak. Ama hâlâ sektörün büyümesi için kayda değer destek yok. Hâlbuki çevre ülkelerde ve Hindistan’da kararlı devlet ve hükûmet politikaları var. Hindistan’ın, İrlanda’nın hatta Mısır’ın bu sektördeki desteklerinin yanı sıra oralardaki şirketlerin çalışmaları da sektörü büyüttü. Bizim şirketlerin de bu istikamette çalışması lazım. Sadece Türkiye pazarıyla yetinen şirketin çok kısa sürede bu imkânları da rekabetin sertliği sebebiyle kaybetmesi mümkün.
 <br/>
 <br/>
 Hâlbuki fuara ziyarete gelen birçok yabancı da iş ortağı arıyor. Biz iş ortaklıkları kurarak açılma imkânına sahip olabileceğiz. Türkiye bilişim sektöründe yetişmiş elemana sahip. Bunları uygun şekilde kanalize edersek ve devlet de sektörün ihracattaki önemini göz önüne alırsa, Türk bilişim sektörü dünyada, değişik portföyle yeni bir örnek oluşturabilir.
 <br/>
</div>


Kaynak: [www.aksiyon.com.tr](http://www.aksiyon.com.tr:80/bilisim-teknoloji/cebit-ekonomik-krize-aldirmiyor_522787), [web.archive.org (arşiv bağlantısı)](http://web.archive.org/web/20150701032032/http://www.aksiyon.com.tr:80/bilisim-teknoloji/cebit-ekonomik-krize-aldirmiyor_522787)
