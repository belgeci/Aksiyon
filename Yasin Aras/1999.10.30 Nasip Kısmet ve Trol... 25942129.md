# Nasip, Kısmet ve Trol...

*Yasin Aras 1999.10.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Başlarında reisleri var, karınlarını doyuran aşçıları da. Yılgınlık diye bir hadise yok bünyelerinde; çünkü nasip ve kısmeti mesele yapmışlar kendilerine.
  </font>
 </div>
 <div id="newsText">
  <font class="detail-text">
   Dünyanın en zor mesleklerinden birini icra ettiklerinin farkında bile değiller sanki. Reislerinin hazır olun direktifiyle beraber tüm miskinliklerini bırakıyorlar, çaylar yudumlanıp, sigaralar tüttürülürken kurulan tüm hayaller dağılıveriyor. Bir anda karmaşa içine girmiş gibi görünen teknenin içinde, aslında her şey bir o kadar düzenlidir. Her tayfa görevini büyük bir dikkat göstererek, itina ile icra eder. Ağlara takılan balıkların tekneye çekilmeye başlamasıyla birlikte yorgunluk seyri veren yüzlerde gözler inceden ışıldamaya başlar karanlığın içinde. Ve umutlar tahta kasalara yüklenmeye başlar. Kimi evleneceği kızın takı parasını, kimi de çoluk çocuğunun rızkını yükler. Her ağ atışta ve çekişte yaşama arzusunun tekrarlanışı, tüm zorluklara ve meşakkatli yolculuklara direncin zaferi vardır.
   <br/>
   <br/>
   Ancak bugünlerde buruk bir sevinç var Karadenizlilerde. Kendileri ile sembolleşen hamsiler balıkhanelere gelmiş gelmesine de bunlar "Marmara hamsisi" imiş, Karadeniz hamsisinin mevsimi henüz başlamamış. Zaten onlar da balıkhaneleri gezerken, "bunlar bizim hamsiler değil" der gibi bakıyorlar kasalardaki "derya kuzularına". Karadeniz'de hamsi avının tam mevsimi başlamadı ama, Pala Reis'in kaptanı Mustafa Reis itiraf ediyor; "eski bereket yok artık" diyor.
   <br/>
   <br/>
   Fukaranın gözbebeği, garibanın baştacı hamsi Türkiye'de enflasyona gücünün yettiğince direnen belki de tek sofra nimeti. Sadece olaya bu tarafından bakınca bile oldukça önemli bir balık. Ancak, Karadeniz'in ekolojik dengesinin gitgide bozulması, balıkçıların ekonomik durumlarının bozulmasıyla doğru orantılı bir hâl aldı. Hâl böyle olunca balıkçıların banka kredileriyle aldıkları trollerle, algarnalarla, sonarlarla denize verdikleri zarar tarif edilemez ölçüde arttı. Adeta denizin dibini kazıyorlar. Bu bir bakıma onların intiharı oluyor ve bunun da farkındalar. Kendilerini savunurken en çok kullandıkları sözcük "mecburuz" oluyor.
   <br/>
   <br/>
   Trol avlamıyor, yok ediyor
   <br/>
   <br/>
   Mustafa Reis'le yaptığımız sohbette bir dokunuyoruz bin ah işitiyoruz; "Bu teknede yirmi tane tayfa var. Bir o kadar da dışarıda çalışan insan var. Bankadan faizle aldığımız krediler var. Biz trol, sonar kullanmayalım da ne yapalım. Zaten balıkçı tamamen sahipsiz. Ciddi mânâda tek bir sahipleneni bile yok. Öyle biri olsa başımızda, dese ki; şu şu kurallara uyacaksınız, amenna ve saddekna. Ama herkes trolle avlanırken benim kullanmamam samanlıkta iğne aramama benzer. Bu da iflas demektir". Mustafa Reis bu sayfalara sığmayacak, daha birçok sorundan bahsediyor. Sonuçta değişen birşeyin olmayacağının da farkında. İlla ki acı tecrübeler yaşamamız gerektiğinin hesabında herkes. "Hele sona doğru bir gidelim de, yeniden nelere başlayacağımızı o zaman düşünürüz" anlayışı denizlerimizde de hakim.
   <br/>
   <br/>
   Bundan yirmi yıl önce Karadeniz kıyılarına beslenmek için göçmeye başlayan hamsinin varlığını tehlikeye sokan faktörler birden fazla. En başta Karadeniz'deki kirlilik oldukça artmış ve balıkçı teknelerinin sayısı fazlalaşmış. Kullandıkları ağların büyüklüğü 2000 metreye kadar yükselmiş. Hamsinin Karadeniz'deki azlığı, onunla beslenen palamut, istavrit ve lüfer gibi balıkların da göçmelerine sebep teşkil etmiş.
   <br/>
   <br/>
   Zararlı avlanma yöntemlerinin başında trol geliyor. Arkasına file şeklinde ağ takılmış dikdörtgen şeklinde kalın çelik borulardan oluşan trol, denizin dibine bırakılarak sürükleniyor. Bu sayede denizin dibinde doğal hayatı yok ediyor. Trolün benzeri algarna ise 2 metre çapında yarım daire şeklinde. Trole nazaran daha az zarar veriyor. Lakin üç tane algarnanın demir zincirlerle yanyana birleştirilip kullanılması trolü aratmıyor. Diğer bir zararlı balık avlama yöntemi de çok güçlü projektörlerle denize doğru tutulan ışık oluyor. Gece yapılan bu avlanma işleminde balık sürüleri bu güçlü ışığa doğru yönelince, etrafları sarılıyor ve yavru balıklar dahi yakalanıyor. Japonların okyanuslar için ürettiği sonar teknolojisi ise bizim iç denizlerimizde balık sürülerine büyük zarar veriyor. Bu sistemde denize verilen güçlü ses dalgalarıyla geniş bir saha içerisindeki balık sürülerinin yeri tespit edilebiliyor. Bu ses dalgalarının denize verdiği en büyük zarar yavru balıkların önce bayılıp sonra ölmesi şeklinde gerçekleşiyor.
   <br/>
   <br/>
   Denizler varolduğundan beri yüzyıllar boyunca baharda yumurtlamak için Karadeniz'e çıkan göçmen balıkların ağlara takılması gitgide azalacak ve böyle bilinçsiz avlanmalar sürdüğü sürece bu mutlak son kaçınılmaz olacak. Denizin balıktan, balıkçının umuttan tükenmesi, üç tarafı denizlerle çevrili bu güzel ülkenin bir kalesinin daha düşmesi anlamına da gelecek aynı zamanda.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5503-nasip-kismet-ve-trol.html), [web.archive.org (arşiv bağlantısı)](http://web.archive.org/web/20131222023456/http://www.aksiyon.com.tr:80/aksiyon/haber-5503-nasip-kismet-ve-trol.html)
