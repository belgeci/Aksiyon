# Çadır shop!

*Yasin Aras 1999.04.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Değişen şehir, değişen kültürle beraber gelen fırtınada, elimizde değişmeyen bir pazarlarımız kaldı.
  </font>
 </div>
 <div id="newsText">
  <font class="detail-text">
   Hiper, süper, mega marketler, mahallenin bakkalını, manavını, kasabını vurdu da pazarcılarına birşey yapamadı desek yeridir. Ama pazar denince akla ilk gelen ev hanımlarının tutumlarında da bazı değişiklikler yaşanmıyor değil. Eskiden evhanımları haftada bir gün mahalleye kurulan pazarı bir aksilik olur da kaçırdılar mı sanki dünya başlarına yıkılırdı. Artık herbirşeyin bulunduğu koca marketler mahallelere kadar geldi. Doğal olarak pazarı kaçırıp sıkıntıya giren türden ev hanımlarının sayısı azalıyor. Ancak, herşeye rağmen şehir kültürünün ayrıntılarından bir bölüm teşkil eden pazarlar yerlerini korumaya devam ediyorlar.
   <br/>
   <br/>
   İstanbul'da haftada yaklaşık 250 pazar kuruluyor. 50 bin kişi fiilen pazarcılık yapıyor. Pazarcılığı meslek olarak babadan oğula devam ettiren esnaflar var. Türkiye'nin en meşhur ve en büyük pazarları da İstanbul'da. Kadıköy Salı Pazarı, Fatih Çarşamba Pazarı, Koca Mustafapaşa ve Üsküdar Cuma pazarları, Bakırköy ve Gaziosmanpaşa Cumartesi pazarları... İstanbullular'ın özellikle gidip alışveriş yaptığı yerler. Salı günleri kurulan Kadıköy'ün pazarına çevre semtlerden de  binlerce insan akın ediyor. Salı Pazarında tezgah sahibi olan Muammer Çiftçi, özellikle bayram öncesi pazarda adım atacak yer bulunmadığını söylüyor. Salı Pazarının kalabalığında 65 yaşındaki Şadiye Teyze dikkatimizi çekiyor. Torunu Burak'la beraber Ümraniye'den pazara gelmiş. Kaybolmasın diye torununun elini sımsıkı tutuyor, bir keresinde pazarın içinde kaybedivermiş, dünyası başına yıkılmış: "Bi şey alacağımızdan deyil gasteci oğlum, herşey ateş pahası, gezmeye gelmiş olduk işte" diyor.
   <br/>
   <br/>
   Kadıköy'ün yerlilerinden Fatma Hanım ise her hafta pazarı iple çektiğini, daha küçüklüğünden kaynaklanan bir alışkanlık olduğunu söylüyor. Yani tam bir pazar müdavimi, sadık bir müşteri. Ona pazarın en cazip gelen tarafı, kaliteli mallar bulabilmesi ve ucuzluğu. "Her bayram çocuklarımı pazardan giydiririm" diyor.
   <br/>
   <br/>
   Ne ararsan bulunur derde devadan gayrı
   <br/>
   <br/>
   Kadıköy'ün Salı Pazarı Anadolu Yakası'nın en büyük pazarı olma özelliğini taşıyor. Belirli saatlerde pazarda yürümekte zorlanıyorsunuz. Gümüş eşyalardan, antika parçalardan tutun da, ithalat fazlası mallar, mağaza vitrinlerinde bakmaya bile korktuğumuz meşhur markalar, özetle ne ararsanız var pazarda.
   <br/>
   <br/>
   Pazardaki mallar o kadar uygun fiyatlarla satılıyordu ki, işle alışverişi karıştırıp haber için gittiğimiz pazardan biz de üç beş parça birşeyler almamazlık yapmadık. Kadıköy'ün pazarında her türden insanı görebilmek mümkün. Orta direk de orada, zenginler de, yabancılar da. Pazarda Gürcistan'dan gelen bir bayana da rastlıyoruz. Zabıtalar gelene kadar, pazarın girişinde elindeki üç beş parça fistanı satmaya çalışıyor. Tezgahların üzerine çıkıp bağıra bağıra müşteri çekmeye çalışan esnaflar ise ayrı bir görüntü; "Daha ne istiyonuz, daha ne istiyonuz; seçin, ayırın, karıştırın, üç tane bi milyon, üç tane bi milyon!" Tezgahın başına toplanmış çoğunluğu kadınlardan oluşan müşteriler, önce bulan kazanır misali bir hareketlilik içinde malları karıştırıyor. Kısacası Kadıköy Salı Pazarı her zamanki hareketliliğini yaşıyordu.
   <br/>
   <br/>
   Avrupa Yakası'nın en büyük pazarı ise, Fatih'te kurulan Çarşamba Pazarı. Burası Kadıköy'ün Salı Pazarı'ndan daha büyük. Çarşamba Pazarı sanki terör eylemlerine inat daha bir kalabalık, pazarın içinde ilerleyebilene aşkolsun. Semtinden olsa gerek oldukça bereketli bir pazar. Ta Esenyurt'tan kalkıp yanlarında çocuklarıyla bayram öncesi alışverişini yapmaya gelen hanımlara rastladık. Zaten bütün pazarlar müşteri potansiyeli olarak kadınların hakimiyeti altındadır. Kahvehaneleri erkeklerin doldurduğu gibi pazarları da kadınlar dolduruyor. Çarşamba pazarının en eski esnafı Hasan Keseroğlu 75 yaşlarında. 40 yıldır Çarşamba'da kesintisiz tezgah kurduğunu, pazarın eski tadının olmadığını söylüyor. Eskiden kalabalık bu kadar çok değildi, ama satış çoktu diyor. Yine de pazarın kalabalığı onu çok sevindiriyor. Hanımını kaybetmiş olmanın verdiği üzüntü ve yalnızlıktan pazarda sıyrılmaya çalışıyor.
   <br/>
   <br/>
   İster zengin ol ister fukara
   <br/>
   <br/>
   İstanbul'un Ulus, Yeşilköy gibi zengin muhitlerinde de pazarlar kuruluyor. Bu tür semtlerdeki pazarlarımızda alışverişe çıkmış meşhur sanatçılarımızı bile görebilmek mümkün. Bu pazarların en önemli özelliği sebzelerin, meyvelerin en kalitelisinden olması. Çürük bulmanız zor. Giyim tezgahlarında da semtine uygun olarak daha çok marka tarzı satışlar yapılıyor. Mağazada bir tane kazak parasına, pazarda üç tane kazak almayı tercih eden zenginlerimiz oldukça çok. Bazı mağazaların elinde kalan ithal malları pazar tezgahına döküp satmaya çalışması ise ayrı bir konu. Bu semtlerdeki pazarlarda kredi kartı ile ödeme yapanları görmek de mümkün. Bazı tezgahlarda "kredi kartı geçerlidir" türünden tabelalar asılmış. Bir esnafın hanım müşterilerini "Param yok demeyin, kredi kartıyla ödersiniz" diyerek ikna etmesine kulak misafiri oluyoruz. Çarşamba günleri kurulan Yeşilköy Pazarında son günlerde yaşanan terör olaylarının rahatsızlığı, rahatlıkla hissedilebiliyor. Bu durum en çok, pazarda dolaşan 1525 yaş arası taşıyıcıların sırtındaki sepetlerin boşluğundan anlaşılıyor.
   <br/>
   <br/>
   Pazardan sorumlu bir zabıta memuru, normal zamanda mahşeri bir kalabalık yaşandığını, bomba ihbarlarının insanları tedirgin edip, pazardan alışveriş yapmalarını engellediğini belirtiyor. Bir giyim tezgahından alışveriş yapmakta olan Funda Hanım'a neden pazarı tercih ettiğini soruyoruz; "Her hafta çok önemli bir işim olmazsa pazara gelirim. Evde oturmaktansa korka korka da olsa pazarda dolaşmak iyi oluyor. Bir hareket yaşamış oluyorum. Alışveriş yapmak insanı rahatlatıyor. Bu, pazarda olmuş, başka yerde olmuş farketmiyor. Ama pazarın da cazibesi var tabii. Mağazalarda satılan şeyleri burada da bulabiliyoruz. Yiyecek olarak da herbirşeyi taze alabiliyoruz. Pazarın görüntüsü biraz daha modern olsa iyi olur aslında" sözleriyle cevap veriyor.
   <br/>
   <br/>
   İşsize iş, aşsıza aş
   <br/>
   <br/>
   Pazar yerinden geçimini sağlayan sadece pazarın kendi esnafı değil. Pazarlar aynı zamanda işsiz kişilerin aş aradığı, maaşı yetmeyen memur ve işçinin limon sattığı mekanlar, iflas eden tüccarın da ekmek teknesi. Ülkemizin ekonomik durumunun "en güvenilir verileri"ni elde etmede de oldukça gözde yerler pazarlar. Pazarcılar ekonomi kurmaylarından daha iyi bilir halkın durumunu.
   <br/>
   <br/>
   İstanbul KocamustafapaşaCuma Pazarında esnaf İrfan Yıldırım'a "Pazar nasıl?" diye sorduk; "Malum, kriz var. O yüzden piyasanın durgun oluşu pazarlara da yansıyor tabii. Vatandaşın parası olsa da psikolojik olarak para harcamaktan kaçınıyor. Yani krizi psikolojik olarak da atlatmak gerekiyor. İnsanlar eskisi gibi rahat alışveriş yapamıyor. Pazarlar kalabalık, bakan çok, alan yok. Ama bayramda piyasa canlanır heralde" cevabını aldık.
   <br/>
   <br/>
   Pazarın içinde durum böyleyken, dışını İstanbul Umum Pazarcılar Odası Başkanı Ceyhan Akkaş şöyle anlatıyor; "Her mahallede bir süpermarket neredeyse var veya ileride olacak. Ama bunlar bizimle rekabet edemezler. Çünkü pazar aynı zamanda bir kültür olayıdır. Örneğin, kadın kalkıp bir varoştan çıkıp Fatih Çarşamba Pazarına illa ki birşey almak için gelmiyor, pazarı bayram yeri olarak görüyor insanlar. İhtiyaç sahipleri vitrinlerde görüp de dokunamadığı elbiselere, pazarda büyük firmaların parti mallarının bulunduğu tezgahlarda istediği gibi dokunup bakabiliyor, ucuz ucuz satın alabiliyor. Meyvesebzeyi taze bulabiliyorsunuz. Süpermarketlerde olduğu gibi çeksenetle alınıp buzhanede saklanıp, günlerce satılan mallar pazarda yok. Tüm bu sebeplerden dolayı halkın bize olan talebini engelleyemezler. Diğer taraftan bunu bildikleri için, bizim elde ettiğimiz rantı ceplerine indirebilmek için, yerel yönetimlere baskı yapıyorlar. Bakırköy'de, Feriköy'de yaşadık bunu. Bu duruma çözüm üretmesi gerekenler yerel ve genel yönetimlerdir. Süpermarket sahibi büyük tekeller değil."
   <br/>
   <br/>
   Pazar yeri sadece alışverişe çıkılan bir yer olma özelliği ile varolsa idi, herhalde bütün sıcaklığını kaybeder, "Pazarların Türk ekonomisindeki yeri" başlıklı bir haber konusu olarak değerlendirmemize girerdi. Oysa pazar yerleri her anında halkın oynadığı tiyatro sahneleri gibi duruyor, mahalle sokaklarında veya semtin ortasında. Aynı mekanda, her seferinde ayrıntıların hakim olduğu, farklı bir oyun sahne alıyor sanki.
   <br/>
   <br/>
   Mesela, özellikle şehir hayatında birbirine yakın olmasına rağmen uzak düşmüş, uzun süre görüşemeyen ahbapların, karşılaştıklarında hasret giderme merasimleri yaşanır çoğu kez. Ve bu türden karşılaşmalardaki ayaküstü sohbetlerle pazar trafiği bir anda tıkanır. Bir başka tarafta bir tezgahtar, gözüne ilişip de yanlışlıkla bir malın fiyatını soran müşteriyi ya sorup soracağına bin pişman eder, ya da vakit geçirmeden satışı gerçekleştirir.
   <br/>
   <br/>
   Pazarcı kesimi hanımlardan ziyade, erkeklerin alışverişe gelmelerine daha bir hoş gözle bakar. Hanımların fıtratından gelen "kolay beğenmemezlik" yanında erkeklerin itirazsız alışverişi esnafı çok daha memnun etmektedir.
   <br/>
   <br/>
   Soğuk sudan içenler
   <br/>
   <br/>
   Yaz aylarında okulların kapanmasıyla beraber tatile giren çocuklara, mahalle pazarlarında yeni bir iş sahası da açılmış olur. Minik çocuklar yazın sıcağını fırsat bilip, sıtma görmemiş sesleriyle koro halinde "var mı, buuz giibi sooyuk suudan içeen" diye bağırarak, annelerinden gizli gizli aşırdıkları sürahiler ellerinde, gazoz parasını çıkartmak için pazarı baştan sona tabanlayıp dururlar. Bereket versin ki "Doldur bakalım bi bardak da görelim ne kadar soğukmuş" sözleri imdada yetişir de çocukların kendi kulaklarını dahi tırmalayan sesleri bir anlık da olsa kesilir. Bazı çocuklar pazarcı amcalarına satacağı suyu, içine attığı buz kalıplarıyla özenle hazırlar. Bazı uyanık çocuklar da suyu caminin çeşmesinden doldurup doldurup satmaya çalışır, müşterisinin her türlü terslemelerine de razı olur.
   <br/>
   <br/>
   Sabahın erken saatlerinde mevsim şartları ne olursa olsun pazarcılar gökyüzüne çadırlarını açıp yeryüzüne tezgahlarını kurar ve rızıklarını kazanacakları günün kısmetini beklemeye başlarlar... Toplanma telaşına girdiklerinde karanlığın içinde çabalayan yüzlerini seçemediğimiz birileri daha vardır. Pazarın bu son anları, çöpler toplanmaya başlamadan önce, pazardan arta kalanlarla evinde tenceresini kaynatmaya çalışan kimselerin sessiz kıpırdanmalarına sahne olur. İşte orada pazarların, daha doğrusu ülkemizin bir başka yüzü ortaya çıkar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4916-34-cadir-shop.html), [web.archive.org (arşiv bağlantısı)](http://web.archive.org/web/20120313185655/http://www.aksiyon.com.tr:80/aksiyon/haber-4916-34-cadir-shop.html)
