# Üçüncü cumhuriyet internette kuruldu: Sanal Cumhuriyetçiler...

*Yasin Aras 2000.10.14*

<div>
 <p class="spot">
  <img border="0" height="262" src="/web/20020329145756im_/http://www.aksiyon.com.tr/2000/306/resimler/HAKANAYGUN.jpg"/>
  3. Cumhuriyeti internetteki haber portallarından Ajan Net'te Hakan Aygün yazdı. Herkes heyecanlandı, yeni bir cumhuriyet diye. Ama 3. Cumhuriyetçiler daha çok 2. Cumhuriyetçileri eleştirdi durdu. 2. Cumhuriyetçilere konuyu sorduk, hiçbiri onları muhatap kabul etmedi. Yazık oldu... Bir fikri akım başlamadan bitti...
 </p>
 <p class="metin">
  Onlar için hayat toz pembe, el bebek gül bebek büyümüşler. Kolay yenilip—yutulabilir mönüsünü seviyorlar. Ne de olsa fast—food kültürünün katalizöründen geçmişler. O yüzden başka bir katalizörden geçmeye zorlanmamışlar. Kapitalist ve liberal ekonomi anlayışı arka planlarında oldukça sıkı duruyor. Siyasete, siyasilere ve ideolojilere insanoğlunun uzaylılara yabancı oldukları kadar yabancılar. Devletin artık temel ritüeller dışında insan hayatından çekilmesi, sadece teknik bir devlet oluşturulması yönünde çaba sarfedilmesi gerektiği önemli bir nokta onlar için. Şimdilerde 2. Cumhuriyetçiler'i ısrarla eleştiriyorlar. Daha önce bunu yapmamışlar, çünkü o zamanlarda 2. Cumhuriyetçiler zor durumdaymış. Ahde vefaları göz yaşartıyor. İnternet onların herşeyi. Özgür oldukları, kendilerini dünya vatandaşı hissettikleri, bireyin acayip öne çıktığı bir yer. Tüm bu bahsettiğim şeyler sayesinde, bu sanal dünya prototipi onlar için yaşanılacak en uygun yer. Kısacası bu 3. Cumhuriyetçiler, bana "Matrix"i hatırlatıyor.
 </p>
 <p class="metin">
  İnternetçi Cumhuriyet
 </p>
 <p class="metin">
  İnternet'teki Türkçe haber portallarından Ajan Net'in yazarlarından biri olan Hakan Aygün ilk defa 3. Cumhuriyet fikrini ortaya attığında "saçmalamayın" diye eleştiri aldığını yazmıştı. 3. Cumhuriyetin fikir babası 'anchorman Hakan Aygün'e; "Neden saçmaladığınız noktasında karar kıldılar" diye sorduk: "Çünkü ortaya garipmiş gibi gelen bir fikir attım. Aydınların bile internete yeterince bulaşmadığı bir ülkedeyiz. Hâlâ geleneksel yöntemlerle, geleneksel devrimci fikirlerle hareket ediyorlar... 2. Cumhuriyet gibi demokratik açılımları olan bir düşünce bile devlet eliyle bu değişimi öngörüyor. Yani devlet aygıtından vazgeçmiyorlar. Marks'ın öngördüğü gibi devlet aygıtının ortadan kalkacağına inanıyorum. Çetin Altan da gerçek Marksizmin bu yeni süreçle geldiğini yazıyor. Gerçek Marksizm, kapitalizmin içinde gerçekleşecek. Buna inanıyorum. Çünkü kapitalizm ideal ekonomik sistem... Ve siyasal anlamda da liberal demokrasinin vazgeçilmez bir koşulu... Çünkü rekabet var. Özgürlük var... Bugün İran'da, Küba'da internet üzerinde yasaklar var. Gizli sosyalist Türkiye de tıpkı televizyonlar gibi internet üzerine yasaklar getirmeye çalışıyor. Tutuculuk, siyasi yasaklar, bütün bunlar kapitalizmin, dolayısıyla da onun son nimeti internetin sayesinde aşılacak."
 </p>
 <p class="metin">
  Provokasyoncu bir arkadaş
 </p>
 <p class="metin">
  Hakan Aygün'ün ajitasyon ve provokasyondan hoşlanan bir arkadaş olduğunu, biraz daldan dala konduğunu, bu yüzden söylediği önemli şeylerle önemsiz şeylerin birbirine karıştığını iddia eden kişi ise; Emre Aköz. O da Ajan Net'in yazarlarından biri. Hakan Aygün'ü romantik bir serüvenci olarak görüyor; "Aygün'ün 3. Cumhuriyet kavramı tamamen internetin varlığına dayanıyor ve romantik bir fikir olarak karşımıza çıkıyor. Romantizminin nedeni interneti böylesine abartmasında. Genel olarak dijital teknolojinin, özel olarak da internetin hep olumlu yanlarını görüyor. Yıkmaya, bozmaya, esaret altına almaya, sömürmeye yarayan yönlerini gözardı ediyor. Maalesef teknoloji tabanlı bir toplumsal hayat fikri ortaya atıyor. "Maalesef" diyorum çünkü bu tür bir yaklaşımın hatalı olduğunu kendisi de çok iyi bilir."
 </p>
 <p class="metin">
  Emre Aköz de Hakan Aygün'e gayr—i ciddi olduğu yönünde ithamda bulunuyor, zaten Aygün de geçtiğimiz haftalarda boy gösterdiği Hülya Avşar şovda böyle bir yapıya sahip olduğunu ve bu sayede muhabirlik yaparken, Ufuk Güldemir tarafından keşfedildiğini açıklamıştı. Peki ortaya attığı 3. Cumhuriyet fikrinde, 2. Cumhuriyetçileri eleştirmesinde de bir "ti"ye alma (dalga geçme) durumu mu söz konusuydu: "2. Cumhuriyetçileri ti'ye almayı hiç düşünmedim. Aksine getirdikleri demokratik açılımları destekliyorum. Görüş farkımın temelinde 2. Cumhuriyetçilerin de 1. Cumhuriyetçilerden yöntem açısından hiç farklarının olmaması yatıyordu. Çünkü, 2. Cumhuriyetçiler de bir çeşit 27 Mayıs ya da 12 Eylül kafası gibi değişimin yukardan aşağıya gelmesini hesapladılar. Yani temelinde devletçilik vardı kafalarında... Bu yüzden de çoğu Cumhuriyetçi bir saf kazanmak amacıyla Özal'ın çevresinde saf tuttu."
 </p>
 <p class="metin">
  Viva 3. Cumhuriyet
 </p>
 <p class="metin">
  3. Cumhuriyetin manifestosu; değişime teknolojiyle birlikte yaklaşma olarak belirlenmiş. Teknoloji ve dolayısıyla iletişim ve bilgi yaygınlaştıkça, örgütlenme artacak ve bir prototipini kapitalizm karşıtı gösterilerde gördüğümüz gibi aşağıdan yukarıya doğru neo—devrimci bir dalgalanma gelecektir. Burada internetin payı çok önemli tabii. Hakan Aygün böyle bir tanımlama yaparken 3. Cumhuriyet konusunda söz söyleyenlerden biri de Atılgan Bayar. Ajan Net'in Genel Yayın Yönetmeni olan Bayar, çoğu zaman "Birinci Cumhuriyetçi"ler tarafından, zaman zaman da "İslamcılar" ve "sosyalistler" tarafından "İkinci Cumhuriyetçi" olarak algılanan biri. Ve üstelik açıkçası, "İkinci Cumhuriyet"çilerle zihinsel akrabalığı olsa da, pek çok temel konuda onlarla anlaşamadı. "İkinci Cumhuriyetçi" abilerin ve ablaların onların zihinsel gelişiminde büyük etkileri oldu, bunu inkâr etmiyorlar. Onlar Türkiye'nin son dönemde çıkarttığı bir avuç entelektüeldi. Ancak, "İkinci Cumhuriyetçi"lere itirazlarını, haklarında müthiş bir karalama, hakaret, komplo ve takibat kampanyası sürdürüldüğü bir sırada seslendirmeyi hiç doğru bulmadılar. Ancak şu sıralar 2. Cumhuriyetçileri eleştiren yazıları internet sayfalarını süslüyor. O da Hakan Aygün gibi 3. Cumhuriyetten ziyade 2. Cumhuriyeti anlatıyor. Kendisiyle yaptığım röportajda, kayıt cihazımdaki kasedin her iki tarafı dolmuştu ama Atılgan Bayar hâlâ daha 2. Cumhuriyetçilerden dem vuruyordu. "Türkiye'de yaşanan gerçek hayat 1. ve 2. Cumhuriyeti kenara itmeye çalışıyor. Bana göre gerçek hayat 3. Cumhuriyetçi. Ankara'dakiler kum havuzunda oynuyorlar. Siyasetle bizim işimiz olmaz. Yerli modernite, yerli laiklik anlayışı ve yerli liberal ekonomi anlayışı 3. Cumhuriyetçileri kapsıyor." Atılgan Bayar'ın söylediklerine artı olarak söylediği bir başka şey de, 3. Cumhuriyetçi olmadığıydı. Onun için üç olmuş beş olmuş farketmiyordu.
 </p>
 <p class="metin">
  3. Cumhuriyetçilerin, 2. Cumhuriyetçileri çok eleştirdiği, onların sırtından mı 3. Cumhuriyeti kurmaya çalışacaklarını akıllara getiriyor. Hayır. 2. Cumhuriyetçileri çok eleştirmiyor Aygün, onların iyiliğini istediğinden öyle yazıyor. Yoksa tam tersi, 1. Cumhuriyetçilere daha fazla yükleniyor... Devlet 2. Cumhuriyetçilere özür borçlu. Çünkü dediklerinin çoğunda haklı çıktılar diyor. Onun 2. Cumhuriyetçilerde eleştirdiği, yöntemleriymiş: "Savaşta her yol mübahtır, taktiğini benimsediler... Örneğin, o eski devrimcilikten gelme alışkanlıkla, şeriatçıların kucağına fazla düştüler diye düşünüyorum... İslami kesim hemen onları sahiplendi, ama radikal diyebileceğim bir kesim onları kullandı... Bunun üzerine kendilerini sahiplendikleri için İslami kesimin hatalarını görmezden gelerek, tamamen anti 1. Cumhuriyet bir çizgiye girdiler... Oysa, DEP'lileri Meclis'ten atan Refah Partisi çizgisi ile bugünkü Fazilet arasında çok fark yok. Hâlâ akıllanmadılar, hâlâ sadece kendileri için demokrasi istiyorlar. Tıpkı 1. Cumhuriyetçiler gibi... Bunlar hiç eleştirilmedi. Özellikle de 2. Cumhuriyetçiler, buralara hiç girmek istemedi."
 </p>
 <p class="metin">
  Hakan Aygün'ün 1. Cumhuriyetçileri yeterince eleştirmediğine inandığımdan, tekrar soruyorum; "Belki de haklısınız. Birinci cumhuriyetçilere ilişkin çok konuştuğum ya da yazdığım için böyle bir izlenim doğdu. Ajan Net'te, yazılarımdaki havayı görürseniz, eleştirdiğim ortaya çıkar. Daha fazla eleştirdiğim ortaya çıkar hatta. Hatta sanırım bu sorunun asıl yanıtı, benim zaten Üçüncü Cumhuriyetçiliğimi ilan etmemdir.... Kürt sorununda, İslamın siyasileşmesinde, 28 Şubat konusunda görüşlerim gayet nettir. Birinci Cumhuriyetçi denilen cenahla bu konularda asla uyuşmadım, uyuşmam da."
 </p>
 <p class="metin">
  Saded: Sürekli yazıda adı geçen 2. Cumhuriyetçilerle 'hiç mi görüşmediniz birader' diye sorulacağından Saded kısmında böyle bir açıklama yerinde olur. 2. Cumhuriyetçilerle görüştüm ama bu dosyada yer almak istemediler. İşin doğrusu Hakan Aygün ismini duyduklarında kendilerine muhatap kabul etmediler.
 </p>
 <p class="arabaslik">
  Hakan Aygün'e üç tane 3. Cumhuriyet sorusu:
 </p>
 <p class="metin">
  —3. Cumhuriyetin cumhurbaşkanı kim?
 </p>
 <p class="metin">
  Üçüncü Cumhuriyetin cumhurbaşkanı, ben, sen, o, biziz... Aslında teknoloji ya da internet.. Dünya öyle bir sürece gidiyor... Önce Orwell'in Big Brother sürecinden geçilecek belki ama sonuçta Big Brother hepimiz olacağız.
 </p>
 <p class="metin">
  —Bu cumhuriyette herkesin karnı tok mu?
 </p>
 <p class="metin">
  Kesinlikle daha tok olacak... Çünkü sosyalizmin kapitalizme getirdiği en büyük eleştiri, artı değer eleştirisidir. 3. Cumhuriyet, ki ben buna internet cumhuriyeti de diyorum, ekonomide yeni açılımlar getiriyor. Geliyor bunlar zaten. Ürettiğin malı, direkt olarak internet üzerinden pazarlayabileceksin... Aracılar kalktığı için mal ucuzluyor ve yaratıcılık öne çıkacağından, devlerle rekabet şansı artıyor... Bu konudaki görüşlerimi Ajan Net'in arşivindeki ilgili yazımda da bulabilirsiniz....
 </p>
 <p class="metin">
  —3. Cumhuriyet yolunda 2. Cumhuriyetçiler kadar çile çekeceğinize inanıyor musunuz?
 </p>
 <p class="metin">
  Bilemeyeceğim, bunu zaman gösterecek. Türkiye'de henüz internete bulaşmamış cumhurbaşkanları, başbakanlar ve aydınlar olduğu sürece, tabii ki çile de olacak...
 </p>
 <p class="arabaslik">
  Emre Aköz (Ajan Net yazarı): Aygün'e geçmiş olsun
 </p>
 <p class="metin">
  Zaten dikkat ederseniz Aygün'ün yazılarında 3. Cumhuriyet lafının internetin ne kadar önemli olduğuna ilişkin vurgudan başka hiçbir açılımı yoktur. Kavramı geliştirmek yerine 2. Cumhuriyetçileri eleştirmeyi tercih eder. Tabii burada önemli bir başka nokta daha var: "Cumhuriyet" nihayetinde bir devlet biçimidir (bütün siyaset bilimi hocaları "Türkiye Cumhuriyeti Devleti" sözü ile dalga geçiyorlar ama dilimize yerleşti bir kere). Halbuki kendisi "içinden devlet geçen" fikirlerden hiç mi hiç hoşlanmadığını defalarca yazmıştır! Ne diyeyim: "Çelişki içtedir!" Bugün bizim devlet "Mernis" projesini hayata geçirmeye çalışıyor. Herkese bir kimlik numarası verecekler. Bunu her alanda (alışverişten vergi ödemeye) kullanacağız. Devlet, devletliğini yapıyor ve hepimizi her an takip etmenin hayalini kuruyor. Ve işin eğlenceli yanı bunu yaparken, tam da Hakan Aygün'ün fikirlerini üzerine kurduğu dijital teknolojiden yararlanıyor! Yani kabaca şöyle diyebiliriz: Bizdeki Birinci Cumhuriyet, İkinciye uğramadan, Üçüncüye ulaşmaya çalışıyor ki, bu noktada özellikle Hakan Aygün'e geçmiş olsun demek gerekiyor.
 </p>
 <br/>
 <center>
  <a class="anaorta" href="http://web.archive.org/web/20020329145756/mailto:e—mail: aksaras@yahoo.com">
   e—mail: aksaras@yahoo.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/306/haberler/3.htm), [web.archive.org (arşiv bağlantısı)](http://web.archive.org/web/20020329145756/http://www.aksiyon.com.tr:80/2000/306/haberler/3.htm)
