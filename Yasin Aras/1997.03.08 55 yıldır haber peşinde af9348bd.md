# 55 yıldır haber peşinde

*Yasin Aras 1997.03.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Önce garibimize gidiyor. 70 yaşında muhabir mi olurmuş? Randevuyu alıp evine gidiyoruz, biraz şaşkınlık, biraz merak, biraz da çekingenlik içinde.
  </font>
 </div>
 <div id="newsText">
  <font class="detail-text">
   Karşımızdaki kişinin bir basın kurdu olduğu gözlerinden belli. Röportaja başlıyoruz. Sorularımıza cevap verirken sesinin tonu, mimikleri, söze girişleri, adeta "O soru öyle sorulmaz, ne biçim muhabirsin? Mesela şu soruyu niçin sormadın?" diyor. Dedenin torununa hafif fırça yollu hayat dersi vermesi gibi imalar bekleyip duruyoruz konuşma boyunca. Ya da bu, bizim evhamımız. Ne de olsa karşımızdaki kişi, daha çırağı olduğumuz bir mesleğin pîri.
   <br/>
   <br/>
   Cebinde iki kalemi, teybi, pilleri ve omuzunda yarım asırlık fotoğraf makinesi olmadan sokağa çıkmıyor. Dile kolay elli beş yıllık gazeteci. Muhabirlik yapıp haber peşinde koşmak onun hayat tarzı. Ruhu amatör, mantığı ise tam bir profesyonel.  Şemsi Sılkım 55 yıl önce Cumhuriyet gazetesinde başlamış maratona, maraton koşucusu Ömer Besim'in yanında. Besim'i çok severmiş. Muhabirliği 55 yıldır sürdürmesindeki sır, mesleğe gerçek bir maratoncunun yanında başlamasıyla açıklanabiliyor olsa gerek.  Bir de, iki çocuğunu da gazeteci olarak yetiştirmesiyle. Her baba istemez, çocuğunun kendi "illet olduğu" mesleğini yapmasını. Sılkım, bugün 70 yaşında olmasına rağmen hâlâ bilfiil muhabirlik yapıyor. Eminönü'nde aylık Şelale gazetesinin son sayısında iki haberi birden çıkmış.
   <br/>
   <br/>
   Babı Âli ona Şeyhül Muhabirîn unvanını vermiş; muhabirlerin şeyhi, pîri.
   <br/>
   <br/>
   "Kuşlar niye ötüşür?"
   <br/>
   <br/>
   Ona göre muhabir yolda giderken haber düşünen adamdır. Konuşmamız boyunca, zamane "haberci"lerine göndermeler yapıyor. Değişen zaman içinde muhabirlerin olaylara ve insanlara sadece haber niyeti ve mantığı ile bakmaktan çıktıklarını sezinlemiş olmalı ki, yetiştirdiği kişilere gazetecinin herşeye haber mantığıyla bakması gerektiğini öğütlüyor: "Muhabir gözleriyle haber arar. İyi bir muhabir için haber yok, yoktur... Bazen soruyorum muhabirlere; Ne yaptın bugün? Dolaştım, haber çıkmadı. Kuşları da mı görmedin? Kuşları gördüm. Ne yapıyorlardı? Üşüşmüşler bir yere, bağırır gibi ötüp duruyorlardı. Düşündün mü, sordun mu kimseye, neden bağırıyorlardı? Hayır? Yanlış cevap. Neden bağırdıklarını bileceksin. Kuşlar önsezileri güçlü hayvanlardır. Mutlaka birşey olmuştur ki bağırıyorlardır. Birşeylerden korkmuşlardır. Kaçıp oraya gelmişlerdir. Bu, olay var demektir arkadaş!" İşte Şemsi Sılkım'ın habercilik yorumu.
   <br/>
   <br/>
   Eskiden muhabirliğin çok daha zor olduğunu söylüyor: "Telsizimiz, telefonumuz, faksımız, basın kanunumuz yoktu. Devamlı düzgün ve temiz giyimli, yüzümüz traşlı olmalıydık. Hiç unutmuyorum birgün Gece Postası'nda belediye muhabirliği yapıyorum, iki günlük sakalla belediyeye gitmiştim. Fahreddin Kerim Gökay beni gördü, kızgın bir şekilde 'Niye yüzünü yıkamadın? Git hemen yıka' dedi. Çıktım, sakalımı kestim. Her zaman dikkat etmek zorunda gazeteci, karşındakine saygı duyarsan o da sana saygı duyar."
   <br/>
   <br/>
   Şemsi Sılkım 1942 yılında gazeteciliğe başladığı Cumhuriyet'ten maaşını alamadığı için ayrılmış. Osman Kutnak'ın Stad Spor dergisinde, Abdi İpekçi ile Şut mecmuasında çalışmış. Ardından Sedat Taylan, Cem Atabeyoğlu, Necmi Tanyolaç, Nejat Altal'la birlikte spor ajansı kurmuşlar. Daha sonra öğleye kadar Gece Postası, öğleden sonra Tan gazetesinde çalıştığı dönemler. Kemal Ilıcak'la mesai arkadaşlığı da Gece Postası'nda başlamış. Ilıcak'la birlikte patronun odasına korka korka maaş zammı istemeye gidişlerini unutamıyor. Şimdi çoğunun adını hatırlamadığı daha birçok gazetede çalışmış.
   <br/>
   <br/>
   Daha sonra 25 yıllık yeni bir serüven başlıyor Şemsi Sılkım için: Tercüman gazetesi. Kemal Ilıcak, Sadettin Çulcu, Ünal Sakman ve Şemsi Sılkım Tercüman'ı kurarlar. Ayasofya'nın tekrar cami yapılması için Tercüman'ın başlattığı imza kampanyasında biriken imzalı kağıtları birbirine ekleyip Ayasofya'nın minaresinden sarkıtan Sılkım, basın aracılığıyla ilk "irtica hortlatma" eyleminin(!) kahramanı olmuş. Minareden sarkıttığı kağıtlar, ertesi gün gazetelerde bayrak şekline dönüşmüş ve "Ayasofya'nın minaresine şeriat bayrağı asıldı" diye çıkmış.  Allah'tan gerçek çabuk anlaşılmış ve Şemsi Sılkım hapse girmekten kurtulmuş. Yoksa, kimbilir, rejimi yıkmaya teşebbüs suçundan şu an hâlâ bulunduğu hapishanede, büyük ihtimalle duvar gazetesi çıkarıyor olabilirdi.
   <br/>
   <br/>
   Promosyonun babası
   <br/>
   <br/>
   Şemsi Sılkım'ın gazetecilik hayatında önemli bir başka nokta da 'promosyon'. Türkiye'ye promosyonu getiren kişi o. Tercüman'ın tirajının iyi olmaması günümüzde gazetelerde oldukça moda olan hediye kampanyası fikrini Şemsi Sılkım'ın aklına getirmiş. "Birgün Kemal'e dedim ki tirajımız iyi değil, hediye verelim. Nasıl olur dedi. Taksitle ev alırız ev veririz dedim. 1962 yılında Cennet Mahallesi'nde beş katlı bir apartman aldık. Hem çekiliş yapalım dedim, hem de konser organizasyonlarına ağırlık verelim. Gazete tirajı oldukça arttı. 450 bin oldu, 600 bin oldu. Konserleri Açık Hava Tiyatrosu'nda, Spor Sergi Sarayı'nda düzenliyorduk. Çekilişleri halkın gözü önünde yapıyorduk, itimat etsinler diye."
   <br/>
   <br/>
   Zeki Müren nasıl "Paşa" oldu?
   <br/>
   <br/>
   Tercüman'dayken daha çok magazin üzerine yoğunlaşmış. Zeki Müren'in 'Paşa' lakabını almasına vesile olmuş. "Antalya temsilciliğine geçtim,  Zeki Müren'i çok severdim, o da Antalya'daydı. Garnizon Komutanı İsmail Hakkı Ülkü Paşa birgün beni kahve içmeye çağırdı ordu evine. Bana, "Zeki Müren'e söyleseniz de ordu yararına bir  konser verse Aspendos'ta. İcap ederse ben de giderim ayağına" dedi. Olur mu dedim, siz paşasınız. "Ben ordunun paşasıysam, o da sanatçıların paşasıdır" dedi. Ben bunu gazetede yazdım, Ülkü Paşa böyle böyle söyledi diye. Ondan sonra Zeki Müren'e Paşa denmeye başlandı."
   <br/>
   <br/>
   Pek çok sanatçının elinden tutup ünlü olmasını sağlamış Sılkım. Adnan Şenses, Türkan Şoray onun desteklemesiyle bugünlere gelmişler. Alaaddin Şensoy, Yıldırım Gürses, Avni Sezgin, Nuri Sesigüzel ve daha niceleri adı sanı bilinmeyen insanlarken, Şemsi Sılkım'a gelip, "Abi bana destek ol, falanca yerde sahneye çıkıyorum, beni yaz ki tanınayım" derlermiş.  "Basın o zaman daha güçlüydü. Bugün bakıyorum da bazı gazeteciler artistlerin yanında eziliyor büzülüyor. Beni kral gibi severlerdi, bir ağırlığımız vardı" sözleriyle bugünkü magazin ve siyaset muhabirlerine selam gönderiyor.
   <br/>
   <br/>
   Hiç apolet takmadı
   <br/>
   <br/>
   Şemsi Sılkım 55 yılı siyasi, toplumsal, kültürel gündemi günbegün yaşayarak, yazarak geride bıraktı. 55 yıldır, zaman onun zamanı. Üç ihtilal gördü. İhtilalleri sadece yazdı. Hiçbir zaman elinde kalemiyle, apolet takmadı. Sadece, 27 Mayıs onu şöyle bir sıyırıp geçti.
   <br/>
   <br/>
   Ve siyaset.. Görüşmediği, tanımadığı siyasetçi kalmamış gibi. Fakat o, bunları anlatmayı pek sevmiyor. Hoşuna giden, spot hatıralar anlatıyor sadece. 27 Mayıs  ihtilalinden önce, Demokrat Parti'den Mükerrem Sarıoğlu'yla olan dostluğu, onun DP Beyoğlu Kamerhatun Ocak Başkanı olmasına sebep olmuş. Daha sonra fakir gençlere 19 Mayıs bayramı için bisiklet yaka gömlek, beyaz pantolon ve beyaz lastik ayakkabı almaları, "alternatif ordu kuruyorsunuz" suçlamasına maruz bırakmış onu: "İhtilal provaları yapılıyordu, 19 Mayıs törenleri iptal edildi. Gençlere aldığımız şeyler elimizde kaldı. 27 Mayıs'ta beni de hem gazeteci, hem de ocak başkanı olduğum için hemen götürdüler. Meşhur Altay Egesel vardı, Yassıada mahkemeleri başkanı. Beni o sorguladı. Beni çağırdı, dedi; "Ne o, askere karşı asker mi yetiştiriyorsunuz?" Biz onları fakir gençlere verecektik dedim. İki gün tuttular beni. Dilekçe verdim, dedim ki yaptığımız yardımlar defterimize işlenmiştir, isimler muhtarın beyanıyla tespit edilmiştir. Serbest kaldım."
   <br/>
   <br/>
   Sılkım politikayla bir daha uğraşmayacağına yemin eder. Daha sonra Fahreddin Kerim Gökay Büyük Türkiye Partisi'ni kurar ve Sılkım'a partisinde ısrarla görev teklif eder. O da nazik bir şekilde teklifi geri çevirir: "Hocam yeminliyim politikaya girmemeye, affedin."
   <br/>
   <br/>
   Uzun bir zaman sürecinden sonra kırgın bir şekilde ayrılır Tercüman'dan. Türkiye gazetesine geçer ve beş sene çalıştıktan sonra emekli olur.
   <br/>
   <br/>
   Tercüman ve Nazlı Ilıcak
   <br/>
   <br/>
   "Birgün Kemal beni Tarabya sırtlarında bir bakanın evinde verdiği davete götürdü ve Nazlı Hanım'ı gösterip, "İşte Şemsi, bu hanıma aşık oldum" dedi. Anlattı, ünlü okullardan mezun olmuş, iki tane yabancı lisan biliyor. Kemal de yurdışına çıktığında lisan sorunu çekiyordu. Baktım hem boyu boyuna uygun hem de lisan sorununu büyük ölçüde bu hanımın yardımı sayesinde halledebilir. Kemal'i evlenmeye teşvik ettim." Sılkım, Nazlı Hanım'ın gazeteye ilk geldiği dönemlerde tam bir "terör havası" estirdiğini, Kemal Ilıcak'ın eski arkadaşlarını ekarte etmeye çalıştığı söylüyor.
   <br/>
   <br/>
   "Para geldi, dürüstlük gitti"
   <br/>
   <br/>
   Şemsi Sılkım'a maddi açıdan gazetecilik pek bir şey vermemiş.  "Bu oturduğum ev benim ama evlatlarım sayesinde aldık. Bir de en önemlisi yaradılış bakımından paraya ben fazla önem vermedim" diyor. Şimdilerde çok büyük paraların dönmesinin sebebini rekabete bağlıyor. Rekabet de bazı ilkeleri çiğnemeyi getiriyormuş.
   <br/>
   <br/>
   Eskiden basındaki sıcak ve dürüst ortamdan bahsediyor hüzünle:   "Tercüman'dayken gazetede iftar verilirdi. Kemal iftara iner, muhabiri, hademesi hepsi aynı masada iftar yapardı. Şimdi nerede,  bir gazete patronu muhabiriyle, hademesiyle iftar yapacak. Karakter ve şahsiyet bakımından eskiden seviye yüksekti."
   <br/>
   <br/>
   Eskiden gittiği yerlerde büyük saygı gördüğünü, şimdinin muhabirlerinin ise kendisine tepeden baktıklarını anlatıyor Şeyhül Muhabirîn. Sılkım'ı yıllar ve binbir zorluk yıldıramamış ama gençlerin tutumunun kendisine dokunduğunu, meslekten soğuttuğunu söylüyor.
   <br/>
   <br/>
   Aslında anlatacak çok şeyi var yılların gazetecisi Şemsi Sılkım'ın. Belli ki kendi döneminin gazeteciliğini özlüyor. Zaten bugünkü gazeteleri de, gazetecileri de anlamakta güçlük çekiyor.
   <br/>
   <br/>
   Bugün insanlar bir günde şöhret olurken, o 55 yıl gazetecilikte ter akıtmasına rağmen, yeni nesil onu pek tanımıyor. Suç onda mı, yeni gelen kuşakta mı tartışılır ama eskiyi anlatırken ses tonundan geçmişe dönebilmek için herşeyini verebileceğini anlıyorsunuz. Çünkü o kendi zamanının "Şemsi Abisiydi", kraldı. Şimdi muhabirlerin şeyhi olsa da...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=42902D9F8EE85B456E4D1935F8D046F1?newsId=2338), [web.archive.org (arşiv bağlantısı)](http://web.archive.org/web/20130930034217/http://www.aksiyon.com.tr:80/aksiyon/newsDetail_getNewsById.action;jsessionid=42902D9F8EE85B456E4D1935F8D046F1?newsId=2338)
