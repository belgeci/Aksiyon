# Şimdi köye dönme zamanı

*Yasin Aras 1998.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1950'lerde yolların yapılması, otobüs seferlerinin başlamasıyla birlikte doğal olarak "böyük şeherlere" göç de başlamış oldu. Bu göçden en çok nasiplenen tabii ki İstanbul olacaktı.
  </font>
 </div>
 <div id="newsText">
  <font class="detail-text">
   Çünkü İstanbul'un taşı da toprağı da altındı. Gel zaman git zaman yaşanan israf sonucu altınların hepsi tükendi. Sonradan hem de büyük umutlarla terörden, açlıktan, eğitimsizlikten, susuzluktan kaçıp gelenler İstanbul'da doluya tutulmuşlardı. Güzelim İstanbul bir canavara dönüşmüş, insanları yutmaya başlamıştı. Hıdrellezi, gündönümlerini, sığır katımını, nevruzu ve sümbülü, kenger sakızını, karda kaymayı, damda yıldızlara bakarak uykuya dalmayı, meyveyi dalından koparıp yemeyi İstanbul'da kimse bilmiyordu. Bilenler "geçim derdi" diye bir maraza tutulmuş, hiçbirşey hatırlamaz olmuştu. İstanbul onları ne eskisi gibi bırakmış, ne de yeni bir şekle sokup birşeye benzetmişti. "İstanbullular" içten içe onları hor ve yük görüyordu.
   <br/>
   <br/>
   Artık gurbette yenik düşen Ceylan'ın tekrar memleketine dönmesi kaçınılmazdı. Zaten memlekette Fadime'nin düğününde halay çekecek adam da kalmamıştı. Sonunda köyümüze geri dönelim sesleri yükselmeye başladı. Artık terör azalmış, Anadolu yeniden canlanmaya başlamış, göçünü geri istiyordu. Hem İstanbul'da sefil olmaktansa memlekette açlıktan ölmek daha iyiydi. Geriye göç için olumsuzluklardan doğan, olumlu start verilmiş oldu. Sayıları az olsa da bazı insanlar köylerine dönmeye başladılar. İstanbul Büyükşehir Belediyesi de "Kalmaya değil gezmeye gelin" diyerek, gitmek isteyip de gidemeyen çaresiz vatandaşları köyüne göndermeye başladı.
   <br/>
   <br/>
   Hadi köyünüze geri dönün
   <br/>
   <br/>
   Buralarda ağaçları kesmişler,
   <br/>
   <br/>
   Yerlerine taş duvarlar dikmişler,
   <br/>
   <br/>
   Sevdiğimi başkasına vermişler
   <br/>
   <br/>
   Abooo...
   <br/>
   <br/>
   Hadi gelin köyümüze geri dönelim,
   <br/>
   <br/>
   Fadime'nin düğününde halay çekelim.
   <br/>
   <br/>
   Ferdi Tayfur bundan 45 yıl önce Fadime'nin düğünü isimli şarkısıyla yakın zamandaki ilk köye dönüş kampanyasını başlatmıştı. Daha sonra peşisıra gelen İstanbul'a meydan okuyan şarkılarla geriye göç hadisesinin sanatsal versiyonu iyiden iyiye gerçekleşmiş oldu. Mesaj aynıydı hep; "İstanbul adamı yutar, hadi köyünüze geri dönün."
   <br/>
   <br/>
   Bugünlerde ise köye dönüş organizasyonunu Büyükşehir Belediyesinin Kontrol Dairesi yürütüyor. Basında bir kampanya şeklinde empoze edilen konunun aslını Kontrol Daire Başkanı Selami Uzun şöyle anlatıyor; "Bizim zabıta yönetmeliğimizde, kimsesizleri, fakirleri memleketlerine geri gönderme diye bir madde var. Zaten İstanbul'un çeşitli yerlerinde yolda kalmış insanları memleketlerine otobüslerle gönderiyorduk. İşte bu noktadan başlayarak biz de memleketimize geri dönmek istiyoruz, ama eşyalarımız var diyerek talepte bulunanlar oldu. Bunun üzerine eşyalarıyla beraber memleketlerine dönmek isteyenlere yardım etme kararına vardık ve bu iş böylece başlamış oldu. Biz bunu kampanya falan değil de ihtiyacı olan insanlara yardım mahiyetinde yürütüyoruz. İnsanlar basınla karşılaşmak da istemiyorlar. Bir keresinde televizyona çıkaralım seni deyince adam gitmekten vazgeçti."
   <br/>
   <br/>
   İlkönceleri sadece talepte bulunanlara yardımcı olunurken durum basına aksedince yanlış anlaşılmalar da olmamış değil. Bir vatandaş köye dönüş kampanyasını gazeteden okuyup soluğu belediyede alır. Elinde cep telefonu ile Selami Uzun'un karşısına çıkıp ben memleketime gitmek istiyorum bana araba bulun der. Karşılığında beklenen cevabı alır; "Bir zahmet cep telefonunu sat, uçakla bile gidersin." Öyle her isteyeni köyüne göndermiyorlar bu organizasyonda. Gerçekten ailesini geçindiremeyen, 78 çocuklu olup da işi gücü olmayan, İstanbul'da perişan olup dönmek için yardım talebinde bulunan ailelerin köylerine kavuşması sağlanıyor.
   <br/>
   <br/>
   Yine köyüne dönüş yapmak için ilginç bir başvuru da Ardahan'a Anadol kamyoneti ile dönmek isteyen birisinden gelir. Kamyonetimle Ardahan'a kadar gitsem dayanmaz, burada satsam para etmez ama memlekette bana iş olur aş olur diyerek yardım ister ve olumlu cevap alır. Kamyonetini ve eşyalarını yüklerler bir kamyona, ailesini de otobüsle gönderirler Ardahan'a. Uzun, İstanbul'dan gitmesine yardımcı oldukları kişilerin belediyeye maliyetinin İstanbul'da kalsalar daha fazla olacağını söylüyor: "İstanbul'dan giderken falanca komşuları görünce onların da gitme isteği doğuyor içine, köyüne döndüğünde ise İstanbul'a gelecek en az beş kişiyi vazgeçiriyor geriye göç edenler. Sonuçta bunlar çözüm değil tabii ki. Biz bir mahalleyi kaldırıp köyüne geri gönderemeyiz. Diğer taraftan bir kısım insanlar var, yardım istiyorlar belediyeden, seni gönderelim diyoruz, süründüğü halde İstanbul'dan gitmek istemiyor. Eşyalarıyla beraber geri gönderdiğimiz insanları kontrol ediyoruz, gittikleri yerde kalıyorlar, bir daha geri dönmüyorlar. Ama aç susuz burada kalıp da, memleketine gönderdiğimiz kişilerden geri dönenler oluyor, hatta üçdört defa gönderdiğimiz kişiler oldu."
   <br/>
   <br/>
   Tek kurtuluş memleket
   <br/>
   <br/>
   Memleketlerine dönmek için belediyeye başvuran Kara ailesinin dönüş olayına bizzat şahit olduk. Eşyalarının kamyona yüklenişinden, otobüs biletlerinin alınışına kadar. Gözlerinden memleketleri Mersin'e dönecek olmanın sevinci rahatlıkla okunabiliyordu. 7 kişilik Kara ailesi bundan on yıl önce Mersin'den dört ineği satarak İstanbul'a göçmüşler. Üç çocuk İstanbul'da evlenerek aileden ayrılmış. Kalan iki çocuğunu ve hanımını geçindirmek zorunda olan aile reisi Kemal Kara büyük umutlarla belki de daha iyi bir yaşam için İstanbul'a göçtüklerini ancak aradıklarını bulamadıklarını ve artık dayanma noktasının son haddine geldiklerini, İstanbul'un onları yuttuğunu söylüyor: "Seyyar kebap arabam vardı. Fakat çalışmak ne mümkün. Gündüz zabıtalar bırakmıyordu, gece polisler. En sonunda yetmiş milyona yaptırdığım arabayı otuz milyona satmak zorunda kaldım. Artık kararımızı vermiştik, tek kurtuluşumuz olan memlekete dönmeye karar verdik."
   <br/>
   <br/>
   Sadece Kemal Kara bıkmamış İstanbul'dan, biri kız diğeri erkek iki çocuğu ve hanımı da biran önce Mersin'e dönmek için can atıyordu. Kemal Kara İstanbul'un onu çok yıprattığını, ellialtı doğumlu olduğu halde kendisini altmışbeş yaşında gibi hissettiğini söylüyor. "Herkes kendi memleketinde, kendi evinde otursun. Allah ne gönderirse çok şükür desin. Zaten okullar tatile girdiğinde bizim gibi memleketine temelli dönüş yapacak, burada aç susuz kalmış çok insan var. Bir daha İstanbul'a kesinlikle gelmem, gezmek de buna dahil."
   <br/>
   <br/>
   1800 aile geri dönmüş
   <br/>
   <br/>
   Her ne kadar gerçek bir kampanya olmasa da 1996'dan bu yana belediye 1800'den fazla ailenin köyüne geri dönüşünü sağlamış. Geriye dönüş yapan ailelerin çoğu Güneydoğulu. GAP projesinin bölgeyi tekrar hareketlendirmesi, terörün bölgedeki etkisinin yok denecek kadar azalması, ekonomik yönden yaşanan canlanma geriye göç için, öncelikle istemeye istemeye İstanbul'un yolunu tutanlara göre iyi bahaneler. Selami Uzun "Daha organize bir şekilde geriye dönüş hadisesini köy dernekleri, memleket dernekleri gibi derneklerin yapması lazım. Yoksa biz belediye olarak bu işin altından kalkamayız. Biz belediye olarak İstanbullulara hizmet götürmek zorundayız. Bu tür bir köye dönüş kampanyasını resmi olmayan kuruluşlar nezdinde devletin organize etmesi lazım" diyor.
   <br/>
   <br/>
   İstanbul Büyükşehir Belediyesi'nin organizasyonu başkalarına örnek olmaya başlamış bile. Van'a bağlı Alaköy'de, yerlerini, yurtlarını bırakarak şehirlere göçedenleri geri döndürmek amacıyla "YaptırmaYaşatma ve Sosyal Yardımlaşma" adı altında 250 üyesi bulunan bir dernek kurulmuş. Derneğin açılışında devlet erkanını temsilen konuşan Van Vali Yardımcısı Niyazi Tanılır, devletin köylerin isteklerini yerine getirmekte geç kaldığını itiraf ederek, artık herşeyi devletten beklemeyin, en son çare olarak devlete gelin diyordu.
   <br/>
   <br/>
   Göçün yarattığı sorunlar sadece kalabalığın getirdiği sorunlar olarak görülürse eksik kalır. İnsanların büyük şehirlere göçerek buralarda asimile olmaları, kültürel erdemlerin yok olması ve çok renkliliğimizin solması aynı zamanda. O yüzden "elma dalında güzeldir" demiş atalarımız.
   <br/>
  </font>
 </div>
 <div>
 </div>
 <div>
 </div>
</div>


## Yorumlar

### mesut var, 04 January 2011, 10:40
> Destek parası veriliyor mu? Ben dönüş yaptım kartlardan hâlâ kurtulamadım.

Kaynak: [www.aksiyon.com.tr](http://www.aksiyon.com.tr:80/aksiyon/haber-3801-34-simdi-koye-donme-zamani.html), [web.archive.org (arşiv bağlantısı)](http://web.archive.org/web/20141027060033/http://www.aksiyon.com.tr:80/aksiyon/haber-3801-34-simdi-koye-donme-zamani.html)
