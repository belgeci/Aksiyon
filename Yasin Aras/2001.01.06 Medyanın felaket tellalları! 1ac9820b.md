# Medyanın felaket tellalları!

*Yasin Aras 2001.01.06*

<div>
 <p class="baslik">
  “ATLAMASIN GELİYORUZ”
 </p>
 <p class="spot">
  Çetin Altan onlar için "Leş Kargaları" tabirini kullanmaktan çekinmiyor. Ama bir de Türkiye gerçeği var... O da büyük zaman ve emek harcanarak yapılan haberi süslemenin gerekliliği. Kanlı görüntülerle, kavgalarla, bağırıp—çağırmalarla; kısacası her haberin içeriği reyting ölçümleriyle doğru orantılı gitmeli... Hal böyle olunca, polis—adliye muhabirlerinin içinde bulundukları ruh halinin nasıl olduğunu tahmin etmek de güç olmuyor
 </p>
 <p class="metin">
 </p>
 <img border="0" src="/web/20020101231812im_/http://www.aksiyon.com.tr/2001/318/resimler/medyanin.jpg"/>
 <p class="metin">
  Onların işi bir nevi felaket tellallığı. Her gün onlarca cinayet, kaza, yangın ve benzeri olayı takip eden, bir mahkeme salonundan diğerine koşturan polis—adliye muhabirleri, en iç karartıcı olayları bile büyük bir soğukkanlılıkla izliyor ve aktarıyorlar. En taze haberleri, en çarpıcı fotoğrafları yakalamak için her türlü riski alan muhabirlerin haber felsefesini ise şöyle özetlemek mümkün: "Söndürmeyin geliyoruz".
 </p>
 <p class="arabaslik">
  Medyanın ağır işçileri...
 </p>
 <p class="metin">
  Muhabirliğe başladıkları günden bu yana onların görev mahalli hep adliye veya polis merkezleri oldu. Haber yaptıkları insanların ölü veya cinayet sanığı, katil zanlısı veya adi bir suçlu olması, çoğunun iş dışında bile yaşantılarını olumsuz yönde etkilemeye yetiyor da artıyor... Normal zamanda herkesin görünce kaçtığı insanlarla yanyana bulunmaları, hatta onlarla bazen şakalaşarak konuşmaları, diğer insanların gözünde ayrı bir yere sevkedilmelerini de kaçınılmaz kılıyor. Ölülerle, kötü adamlarla dost olmanın verdiği ayrıcalık onlardan pek çok şeyi götürüyor... Savaş Ay'ın da söylediği gibi... ''Çoğunun yaşı 18—22 arasında. İletişimde okuyanları da var, konservatuar öğrencisi olanları da, lise ikiden terk olanı da. En kıdemlisi iki senedir medya dünyasında bu gençlerin. Daha şu yaşta, şu meslek bebeliklerinde bile kirlenmişlik duygusu çöreklenmiş yüreklerine, yazık... Sarsıldığımı, içimin cızladığını itiraf etmeliyim. Herbirinin işe başladığı günkü halleri geldi aklıma. Gözleri, yüzleri cıvıl cıvıl, umut umuttu. Ölümlerin, kazaların, cinayetlerin, hastane acillerinin, yolsuzluk dosyalarının, adliye koridorlarının, polis merkezlerinin, polis copunun, sokak çatışmalarının, gece nöbetlerinin, yıpratıcı iş gezilerinin, on saniyelik görüntü, iki kelimelik açıklama için beş saat, on saat beklemelerin, reyting hesaplarının, AGB raporlarının, canlı yayınlar canavarının kıskaçlarında, büyümeden yaşlanır gibi yaşadılar haftaları bu çocuklar."
 </p>
 <p class="arabaslik">
  Askerliğini yapmış gazeteciler
 </p>
 <p class="metin">
  Türkiye'de Polis—Adliye muhabirliği yapmamış gazeteci, gerçek hayatta askerliğini yapmamış kişiler gibiymiş. Bu inanışa sahip olanlar polis veya adliye muhabirliğinden gelen gazeteciler. Bu neredeyse hepsinin paylaştığı ortak bir görüş; "Çünkü polis—adliye muhabirleri haber yapmak için canını bile riske atıp olayın içine girer ve yüzde yüz dayak yeme riskiyle çalışır. Çektiği stres ve eziyetlere rağmen de gereken değeri görmez. Ekonomi ya da siyaset muhabirleri sıcak otellerde yemekli, programlarda işini yaparken bizler sokaktayız ama her zaman politika ve ekonomi haberleri polis haberlerinden daha fazla yer bulur gazetede. 8 saat takip ettiğim bir DGM haberinin bir cümle girdiği çok olmuştur. Bütün tersliklere rağmen haber yapmak için gücünü yitirmeyen, haberde en ufak ayrıntıyı bile kaçırmamaya çalışan bir polis—adliye muhabiri daha sonra gazeteciliğin hangi bölümüne geçerse geçsin mutlaka başarılı olur. Ancak aynı şeyleri polis—adliye muhabirliği yapmamış bir gazeteci için söylemek zordur".
 </p>
 <p class="metin">
  Polis muhabirlerinin piri sayılan Ahmet Vardar da söylenenlerin hepsine kelimesi kelimesine katılıyor ve işin püf noktalarını aktarıyor: "Polislerle iyi geçinmek, onlara güven vermek ve istismar etmemek, her gördüğünü haber yapmamak, bir de dürüst olmak"; bunlar aktif muhabirlik yaptığı dönemden aklında kalan düstur edindiği bazı satır başları... Ayrıca Vardar, polisliğe özenerek kendine polis havası verip sapıtan arkadaşlarından tutun da, mesleğini kötüye kullanıp rant elde eden polis muhabirlerine varıncaya kadar olan biten herşeyi anlatıyor. Bekarlık hayatı emniyette geçen Ahmet Vardar gazetecilik yaptığı alan yüzünden başka alanlarda gazetecilik yapan özellikle sol tandanslı arkadaşları tarafından polis köpeği olarak yıpratılmaya çalışılmasını da çekinmeden söylüyor. O zamanlar haberin daha önemli olduğunu, şimdiki gibi çanak—çömleğin haberin önünde olduğu bir dönemden gelmediklerini üstüne basa basa vurgulayan Vardar, gazetecilik mesleğinin ağırlığının polis muhabirlerinin üzerinde olduğunu, diğerlerinin işin kaymağını yediğini iddia ediyor.
 </p>
 <p class="arabaslik">
  Dayak ve adliye muhabirliği
 </p>
 <p class="metin">
  Türkiye'de en çok kavgaların gerçekleştiği Adana Adliyesi'nde bir ara muhabirler bakmışlar olacak gibi değil, kendilerini korumak için karate kursuna gitmeye başlamışlar. Adana Adliyesi'nde muhabirliği esnasında dayak yemenin tadına varmış olan polis muhabiri Aytekin Mert talip veya muhatap oldukları şiddetle ilgili anektodlarını aktarıyor; "Muhabirliğe başladığımda dayak konusunda ilk milli oluşumu Alparslan Türkeş'in korumalarına borçluyum. Rahmetli Türkeş'in istemediği bir anı fotoğraflamak isterken o zaman uzun olan saçlarımdan çekilerek hırpalanmıştım. O olayın üzerinden seneler sonra ikinci ciddi dayağımı adliye koridorlarında yedim. Bize göre sıradan ve haber değeri bile taşımayan bir davaydı. Görüldüğü mahkeme salonunun önünden geçen bir muhabir arkadaşımızın bazı sözlü hakaretlere maruz kalmasından dolayı diğer muhabir arkadaşlarla beraber tepki verdik. Sonuç olarak ağır bir kaba kuvvete maruz kaldık. Yediğimiz dayak sonucu bir arkadaşım on günlük, ben ve diğer arkadaşlarım ise beş günlük rapor almıştık. Olaydan sonra polis—adliye muhabirlerinin tümü dayak yiyen meslektaşlarına sahip çıktı. Ancak bazı arkadaşlarımın biz dayak yerken dahi mesleklerini icra etmeye çalışmaları da bana öğretti ki bu meslekte önce gazeteci sonra insan olunması gerekiyor. Gerçi ben benzer durumda olayı görüntülemek zorunda kalsaydım aynı şekilde davranır mıydım bilemiyorum ama kişiliğim biraz insan kimliğinin ön plana çıkması gerektiğinden yana."
 </p>
 <p class="metin">
  Polis—adliye muhabirleri için işin ilk gününden itibaren adliyeler ve emniyet binaları hep birinci adrestir. Artık dedektif gibi iz sürüp cinayeti kimin işlediği yönünde fikir teatisine harcanan mesailer başlar, tabii bununla birlikte yaşanacak her türlü tehlike de. Polis muhabirliği yapan tüm muhabirlerin en büyük sorunlarından birisi şiddete maruz kalmaları. Bu işi yapan muhabirler dayak hususunda bir şekilde 'milli oluyor'. Bazen polis copu, gece yarısı fotoğraflamak istedikleri bir alkolik sayesinde ya da adliye koridorlarında şiddete maruz kalıyorlar. Şiddetin adresi değişiyor ama değişmeyen iki şey var; "kırılan makinalar ya da kafalar".
 </p>
 <p class="arabaslik">
  Önce gazetecilik
 </p>
 <p class="metin">
  Önce haber mi yoksa insanlık mı tartışmalarında, polis—adliye muhabirlerinin anlattıkları harmanlandığında; tercihten öte birtakım zorunlulukların durumu şekillendirdiği ortaya çıkıyor... Diğerleri bilinmez ama polis—adliye muhabirlerinin penceresinden bakıldığında önce gazeteci, sonra insan olmak zorunda kaldıklarını itiraf ediyorlar. Takip ettikleri haberlerde olayın bütün vehametine rağmen sadece işlerini yapmaya çalışmaları bu durumun oluşması için yeterli. Önceleri etkilendikleri olaylar daha sonra sıradan gelmeye başlıyor. Onlar için ayrılmaz bir parça olan polis telsizlerinden geçen kaza anonslarında espri bile yapabiliyorlar; "Üç ölüden aşağısı kurtarmaz" gibi. Kaza yerinde gördükleri parçalanmış vücutlara üzülme şansları bile olmuyor. O ortamda tek düşündükleri şey; "Buradan nasıl güzel haber çıkar." Çok hızlı ve çok zeki olmak zorundalar. Bazen bir kaç saniyelik ihmal haberin ölmesine neden olabiliyor. Olayın tekrarı yok ve amirlerine bahane sunamazlar.
 </p>
 <p class="arabaslik">
  Polis gibi muhabir
 </p>
 <p class="metin">
  Bazı polis muhabirleri kendilerini işlerine o kadar kaptırır ki birer polis olup çıkıverirler. Polis gibi yaşar, operasyonlara gidildiğinde gazeteciden çok amirinden emir alan bir polis gibi hareket ederler. Hatta yakalanan sanıkların sorgulamalarını polisten de hızlı davranarak olay yerinde yapıverirler. Yakın zamana kadar da sorgulamalara girebiliyorlardı. Son olarak Emniyet Genel Müdürlüğü bir genelge yayınlayıp polis muhabirlerinin sorgulamalara katılmalarını yasaklattı. Bazı polis muhabirleri çeşitli çap ve markalarda silah bile taşır. Sokaklarda yürürken ayrıcalıklı olduğunu zannedenler bile vardır içlerinde. Gazetenin görev otosuyla haber ararken devriye aracıyla suçlu takibi yapan bir polisi oynar sanki. Elinde taşıdığı, polis kanallarını çeken telsizden aldığı güç kelimelerle anlatılamaz.
 </p>
 <p class="metin">
  Saded: İnsanların üzüntüsünden pirim yapıyorlar diye, polis—adliye muhabirleri bir kısım meslektaşları tarafından sadist olarak görülüyorlar. Hatta Çetin Altan onlar için "Leş Kargaları" tabirini kullanmaktan çekinmiyor. Ancak bir de Türkiye gerçeği var. O da büyük zaman ve emek harcanarak yapılan haberi süslemenin gerekliliği. Kanlı görüntüler, kavgalar, bağırıp—çağırmalar kısacası reyting alan herşey haberi desteklemek için şarttır. Bu doğrultuda muhabir de olayı kuralına göre oynamak durumunda. Bir polis muhabiri; "Bizi böyle haberler yapmaya amirlerimiz itiyor" diyor ve anlatıyor; "Bir defasında kaza yerinden merkeze telsizle bir olay hakkında bilgi aktarırken şefim hemen sözümü keserek bana: 'Kan var mı kan? diye sordu ve 'Kan varsa daha fazla yer ayıralım' dedi.
 </p>
 <br/>
 <center>
  <a class="anaorta" href="http://web.archive.org/web/20020101231812/mailto:hundez@hotmail.com">
   hundez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/318/haberler/3.htm), [web.archive.org (arşiv bağlantısı)](http://web.archive.org/web/20020101231812/http://www.aksiyon.com.tr:80/2001/318/haberler/3.htm)
