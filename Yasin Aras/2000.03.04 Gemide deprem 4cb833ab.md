# Gemide deprem

*Yasin Aras 2000.03.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul, güzelliğini fazlasıyla borçlu olduğu Marmara Denizi'nin dibinde saklanan fay hattı tarafından tehdit ediliyor. Tehlikenin boyutları ve fay hattının nitelikleri konusunda hâlâ elde net bir veri yok.
  </font>
 </div>
 <div id="newsText">
  <font class="detail-text">
   Çünkü deniz araştırmaları konusunda oldukça geri kalmış bir ülkeyiz. Binlerce insanın can kaybına neden olan ve daha binlerce insanın ölebilme ihtimalinin ipuçları denizin dibinde saklı iken, biz elleri kolları bağlı adamın suya atıldıktan sonraki çaresizliği içinde gelişmeleri seyretmekten başka bir şey yapmıyoruz. Türkiye gibi üç tarafı denizlerle çevrili bir ülkede çok değil 1995 yılında başlayan deniz araştırmaları, 17 Ağustos depreminden sonra popülaritesini artıran bir konu olarak karşımıza çıktı. Tam anlamıyla gündemimize oturması Maden Tetkik Arama Enstitüsü'nün (MTA) araştırma gemisi Sismik1'in Marmara Denizi'ndeki deprem araştırmaları sonucunda oldu. Şimdilerde ise bu geminin yetersizliği ve yerine tam donanımlı bir gemi alımı tartışmasıyla gündemimizde. Ve tabii bunun için ayrılan 15 milyon doların hangi kurum tarafından kullanılacağı. Yani savaş, deprem için değil de bir anlamda 15 milyon dolar için veriliyor.
   <br/>
   <br/>
   15 milyon dolarlık gemi
   <br/>
   <br/>
   Hâli hazırda bugün biraz zorlayarak araştırma özelliğine sahip olan dört tane gemi var. En meşhuru olan MTA ve İTÜ'nün Sismik1'i, İstanbul Üniversitesi'nin Arar gemisi (Türkiye'nin ilk araştırma gemisi), ODTÜ'nün Bilim ve 9 Eylül Üniversitesinin Piri Reis araştırma gemileri mevcut. Bu saydığımız gemilerin hiç biri tam donanıma sahip araştırma gemileri değil. İçlerinde en iyisi diyebileceğimiz Sismik1'in her an batabileceğini ise MTA Başkanı Cengiz Atak emekli olmadan önce söylüyordu. Hâl böyle olunca akla ilk gelen yeni bir gemi alımı olmuş. Bunun için de düğmeye basılmış bile. MTA Genel Müdürlüğünün teklifi ve DPT'nin onaylaması sonucu Yüksek Planlama Kurulu'nda MTA'nın yeni bir gemi alması onaylanmış durumda. Deniz Jeolojisi ve Jeofiziği Araştırma gemisi alımı projesi 2000 yılı yatırım programında yer almış bulunuyor. Cengiz Atak'ın başkanlığı döneminde karar verilen bu proje kapsamında alınacak gemi için kredinin nasıl sağlanacağı üzerine çalışmalar yapılmış. Gemi, 15 milyon dolar tutarında ve dış kredi kapsamında alınacak. Deniz Kuvvetleri Komutanlığı'nın yardımlarıyla, geminin tekne ve ana makina düzeneğinde araştırmalar için gerekli olan cihazlar belirlenecek. Ayrıca yeni gemiye Sismik1'de varolan ve kullanılabilen cihazlar transfer edilecek.
   <br/>
   <br/>
   İTÜ ile çalışmak zorunda değiliz
   <br/>
   <br/>
   Emekli olan MTA Enstitüsü Başkanı Cengiz Atak'ın yerine vekaleten atanan Ali Kemal Işıker, gemi alımı konusunda İTÜ'yle bir problemleri olmadığını, sadece Prof. Naci Görür'le fikir ayrılıkları bulunduğunu söylüyor. MTA'ya göre Görür dışındaki İTÜ'lülerin görüşleri yeni bir gemi alınması yönünde. Işıker, Naci Görür'ün İTÜ adına değil ancak TÜBİTAK'ın Deniz Bilimleri Koordinatörü olarak görüş bildirebileceğini de belirtiyor; "YPK'dan kararımızı aldık. Hazineden krediyle ilgili girişimlerde bulunduk ve yeni bir etüd gemisi alacağız. MTA'ya değil, Türkiye'ye modern bir araştırma gemisi kazandıracağız. Sonuç olarak İTÜ'yle herhangi bir problemimiz yok, sadece Naci Bey'le var."
   <br/>
   <br/>
   Bir dönem İTÜ ile MTA birlikte çalışıyordu. Şimdi ise aralarında anlaşmazlıklar var. Ali Kemal Işıker de bu gerçeği kabul ediyor ama bir farkla; "İTÜ'nün MTA'yı bırakması söz konusu değil, biz İTÜ'yü bırakabiliriz. Yani İTÜ bize muhtaç, bizim gemimizi kullanıyor, bizim ekibimizle çalışıyor. İTÜ olmasa biz yabancı bir üniversiteyle de yaparız. İstanbul Üniversitesi'yle yapacağız da zaten."
   <br/>
   <br/>
   Sismik1 araştırma yapmamış!
   <br/>
   <br/>
   Depremden sonra her çeşit spekülasyonun ve iddianın ortaya çıkması bilimsel açıdan ortamı şenlendirdi. Milyonlarca insanın hayatının sözkonusu olduğu bir konuda her türlü bilgi ve iddiaya daha çok kulak kabartmak gerekiyor. Bu iddialardan bir tanesi de, konum olarak hiç de küçümsenmeyecek, deniz araştırmalarının ortasında duran bir bilim adamından geldi. İsminin saklı tutulmasını isteyen öğretim görevlisi, depremden önce Marmara'ya gelip araştırmalar yapan Alman Meteor gemisinin o zaman elde ettiği verilerin, depremden sonra yine Marmara'da araştırma yapan MTA Sismik1 verileri olarak yutturulduğunu, yani Meteor'un verilerinin, Sismik1 verileri diye kamuoyuna lanse edildiğini iddia etti.
   <br/>
   <br/>
   Edindiğimiz bu bilginin ne derece doğru olduğunu Ali Kemal Işıker'e sorduk. Işıker Alman Meteor gemisiyle çalıştıklarını kabul ediyor ancak iddiaları reddediyor; "İTÜ, TÜBİTAK ve MTA'nın yürüttüğü bu çalışmada sismik kayıtlar MTA Sismik1'le alınmıştır ve proses edilmek üzere İTÜ'ye verilmiştir. Onlar da yorumlayıp açıklamıştır. Tamam biz Meteor'la da çalıştık ama bu aldığımız son kayıtlar Sismik1'in kayıtları. Meteor'un verilerinin Sismik1 verisi olarak yutturulması kadar saçma bir iddia olamaz, böyle bir şeye neden gerek duyalım?"
   <br/>
   <br/>
   Gemi istemeye yüzümüz olsun
   <br/>
   <br/>
   Gemi alımı konusunda MTA'nın bilim çevreleriyle ve üniversite bazında herhangi bir bilgi alışverişinde bulunmadığı ve bu konuda üniversitelerden de herhangi bir teklifin veya fikrin MTA'ya iletilmediği söyleniyor. Biz de, arada olması gereken ancak olmayan koordinasyonu kontrol ettik ve taraflara yeni bir araştırma gemisi alınması konusundaki düşüncelerini sorduk.
   <br/>
   <br/>
   Yaklaşık beş yıldır MTA'yla birlikte çalışan İTÜ Maden Fakültesinin dekanı ve aynı zamanda TÜBİTAK Bilim Kurulu üyesi olan Prof. Naci Görür'e göre öncelikli sorun yeni gemi alınması değil, uluslararası standartta deprem uzmanlarının yetiştirilmesi; "Bugün Türkiye'de 1314 araştırma gemisi var. Bunların belli başlı olanları dört tanedir. Biz bu gemileri yeterince çalıştıramıyoruz. Biz eğer deniz araştırmalarında yeterli bir noktaya gelememiş isek gemimizin olmadığından değildir. Öncelikli sorunumuz deniz araştırması yapabilecek uluslararası standartta bilim adamı, eleman eksiğidir. Ben iddia ediyor ve kendi ekibim için de söylüyorum; biz bile 365 gün bir gemiyi çalıştıracak kapasiteden yoksunuz."
   <br/>
   <br/>
   Naci Görür hayatı boyunca gemi alınması fikrine karşı çıkmış. 1996 yılından bu yana DPT toplantılarında dile getirilen ve bu toplantılara sürekli iştirak eden Prof. Görür, MTA yetkilileri huzurunda da hep kalkıp gemi alımının birinci sorun olmadığını, ondan önce ellerindeki gemilerle iş üretmeleri gerektiğini söyleyen; "Yüzümüz olsun yeni gemi istemeye" diyen bir bilim adamı imiş.
   <br/>
   <br/>
   Diğer tarafta ise bir başka bilim adamı İstanbul Üniversitesi Deniz Bilimleri Enstitüsü Başkanı Prof. Dr. Ertuğrul Doğan var. Profesör Doğan, 1990 yılından beri eğitim ve araştırma amaçlı modern donanımlı bir gemiye ihtiyaçları olduğunu savunan ve bunu sürekli dile getiren biri. Doğan gemi alımı konusundaki görüşlerini açıkça söylüyor: "96 yılının DPT (Devlet Planlama Teşkilatı) kitapçığını açın, tarım ve balıkçılık sektöründe; 'İstanbul Üniversitesi Deniz Bilimlerinin gemi ihtiyacı kırkbeş milyon dolardır' der. Ben, eğitim amaçlı, araştırma amaçlı, ama aynı zamanda okyanus araştırmasına da elverişli bir gemi ihtiyacı var diye 90'dan beri bağırıyorum. Bütün üniversitelerin gemisi var. Ancak bu gemilerden hiçbiri gerekli boyutlarda sismik araştırma yapacak yeterliliğe sahip değil."
   <br/>
   <br/>
   Para verirseniz çarçur ederler
   <br/>
   <br/>
   Yeni bir araştırma gemisi alınmasına karşı çıkan Naci Görür'ün alternatif olarak ortaya koyduğu düşünce tüm araştırma gemilerini kapsıyor. Görür, Amerika tarafından deniz kuvvetlerimize yeni verilen Çeşme gemisi, yine Deniz Kuvvetleri'nin deprem araştırmaları için zaman zaman sivil sektöre açtığı Çubuklu gemisi, ODTÜ'nün Bilim gemisi, İstanbul Üniversitesinin Arar gemisi, 9 Eylül'ün Piri Reis gemisi ve MTA'nın Sismik1 gemilerinin aynı çatı altında toplanarak işletilmesi fikrini savunuyor. Bu kadar gemi varken, "Gemi yok, araştırma yapamıyoruz" diyen insanların söylemlerinden vazgeçmelerini isteyen Naci Görür; "Dünyanın başka yerlerinde her kuruluş oh ne güzel benim kapımda da bir gemim olsun demiyor. Batıda TÜBİTAK gibi benzeri kuruluşların çatısı altında toplanıyor bu tip gemiler. Yeni bir gemi onbeş milyon dolara alınacakmış. Biz diyoruz ki: dört gemiyi (varsayalım) sekiz milyon dolara sürekli bu ülkenin hizmetinde tutabiliriz, bizim mantığımız bu. Ben duyuyorum mesela: "Naci Bey kendisine bir gemi almak için uğraşıyormuş." Bugün çıkıyorlar, sağda solda, ben gemiyi kendime almak istiyormuşum diye söylenti çıkarıyorlar. Bizim bilmediğimiz bir yeraltı dünyası var, kimdir, nedir, niye söylenir bunlar, bilemiyorum."
   <br/>
   <br/>
   Ertuğrul Doğan ise eldeki imkanların yeterli olmadığında ısrarlı; "MTA'nın gemi almasına karşı olan grup, MTA'yla yıllardır çalışan grup. Yani İTÜ'lüler. Deprem sonrası da beraber çalıştılar. İTÜ'ye gidin lütfen bunu bir sorun; bugüne kadar canciğer kuzu sarması bir arada çalışıyordunuz. Birden bire niye karşı çıktınız diye onlara sorun. Bu arkadaşlar bütün deprem boyunca MTA Sismik1 şov yapıyor; araştırmayı bir ay sonra açıklayacağız, iki ay sonra açıklayacağız diye her gün televizyona çıkıp şov yaptılar."
   <br/>
   <br/>
   İTÜ'nün, yeni bir gemi almak yerine, Fransızlardan araştırma gemisi kiralanması teklifinin olduğu konuşuluyor. Özellikle Prof. Dr. Celal Şengör'ün Fransız bir bilim adamıyla beraber yaptıkları çalışmalar ve Fransız deprem uzmanının hep felaket tellallığı yapan Şengör'ü destekler tarzdaki konuşmaları İTÜ ile Fransa arasındaki ilişkiler konusunda akla kuşku işaretleri gelmesine neden olmuştu. İTÜ ile MTA'nın arasının bozulmasına neden olan şey de bu proje olsa gerek. MTA'ya göre gemi kiralanmasının bir anlamı yok. İTÜ'ye göre ise satın alınmasının. Görür gemi kiralanması yönünde tekliflerinin olmadığını söylüyor ancak Fransızlarla iş yapmak istediklerini de saklamıyor; "Fransız araştırma gemisi veya gemileri kendi istekleriyle masrafları kendilerine ait olmak üzere, Türkiye'ye gelip araştırma yapmak istiyorlar. Bu konuda görüşmeler hâlâ devam etmektedir. Bilimsel işbirliği çerçevesinde Fransızlar bize yardım etmek istiyorlar. Kendi paralarıyla, kendi gemileriyle o insanlar gelip bizlerle ortak çalışma yapmak istiyorlar" diyor. Diğer taraftan MTA'nın yeni başkanı Ali Kemal Işıker de Naci Görür'ün gemi kiralama gibi bir fikri olduğunu şu sözlerle dile getiriyor: "Naci Hoca'nın daha önce Fransızlardan bir gemi kiralayalım fikri vardı. Dışarıdan gemi kiralamak çok masraflı, istediğiniz zamanda gelemiyor. Naci Bey uygun bir kredi mi bulmuştu, öyle bir girişimi mi vardı bilemiyorum ama çok ekonomik olmadığı için vazgeçildi."
   <br/>
   <br/>
   Aslında, Marmara'nın içini fethetmek, fayları nitelikleriyle ortaya koymak, bu tartışmaları belirli bir ölçüde bilimsel verilerle ortaya koyabilmek çok da kolay değil. Bir çok şeyin gözlemlenmesi gerekiyor. Yalnız sismik hatlarda değil. Deniz tabanının morfolojisinin yani yapısının araştırılması, fayların niteliklerinin belirlenmesi, doğru atımlı mı yoksa eğik atımlı mı olduğunun ortaya çıkarılması ve aralarındaki ilişkiler hakkında ayrı bir değerlendirme yapılması gerekiyor. Deniz dibine sismograflar yerleştirip, faylarda etkinlik var mı diye çok yakından izlemekse ayrı bir çalışma. Bunların hepsi teknik yönden çok güç, parasal açıdan finansının olması gereken şeyler.
   <br/>
   <br/>
   İstanbul Üniversitesi'nden Yrd. Doç. Dr. Oğuz Gündoğdu ise, MTA Sismik1 gemisinin verileri hiç de kötü değil; veri kalitesi düşük, bilmem nesi şöyle denirse haksızlık edilir diyor. Buraya bir not düşmekte fayda var. İTÜ ile MTA'nın arasının iyi olduğu zamanlarda İstanbul Üniversiteli öğretim görevlileri Sismik1'in sonuçlarını yeterli bulmuyordu. "İstanbul Üniversitesi'nin Arar gemisi var. Çevre ağırlıklı çalışıyor şu anda. Fırsat buldukça da sığda sismik çalışmalar yapıyor. MTA derin sismik ölçümleri yapıyor, alet alınsın o da sığ sismik ölçümleri almaya başlar. Gemi durduğu yerde bile bir maliyet gerektiriyor. Üniversiteler bu konuda çok büyük bütçelere sahip olmadığı için bu tür gemileri ellerinde muhafaza ederken zorlanıyorlar."
   <br/>
   <br/>
   Gündoğdu'ya MTA ve İstanbul Üniversitesi yakınlaşmasını soruyoruz; "İstanbul Üniversitesi'nin birtakım serzenişlerinin arkasında kişisel boyutta hiçbirşey yok. Mühim olan MTA'nın ve TÜBİTAK'ın imkanlarından başka araştırmacıların, İstanbul Üniversitesi'nin de faydalanması için bir ses duyurmaydı o. Üstelik bizim Arar gemisinin birtakım özellikleri de var, sığ sismik gibi. Hani birşeyler yapalım, ortak bir çalışma olsun, imkanlardan da ortak bir şekilde yararlanılsın. Benim gördüğüm şu anda pek gelişme olmamakla beraber duyumlarım bu yönde daha esnek olunduğu veya her türlü projeye açık olunduğu yönünde."
   <br/>
   <br/>
   Ertuğrul Doğan'a göre ise İstanbul Üniversitesi ile İTÜ arasındaki kavganın nedeni gemilerin paylaşımı konusundaki anlaşmazlık; "Bu tip araştırma gemileri gelir, bir kurum bunun işletmeciliğini yapar. Mesela Tübitak'ın yer, deniz, atmosfer grubu diye bir çalışma ekibi var, İTÜ Maden Fakültesinden. Zaten kıyamet de buradan çıkıyor. O gruptaki arkadaşlarımız beş senedir oradalar, maden sektörünün paraları da ellerindeydi, ama nedense Marmara Denizi'nde hiç araştırma yapmadılar. O parayı başka projelerde kullandılar. Depremin ne kadar önemli olduğunu bildikleri hâlde neden deprem konusunda araştırma yaptırmadılar." Eleştirilerin muhatabı olan Naci Görür de 95 öncesinde yapılmayan çalışmalara niçin dikkat çekilmediğini soruyor ve "Bu ülkede deniz araştırmaları konusunda ne yapılmışsa altında benim imzam vardır" diyor.
   <br/>
   <br/>
   Saded: İTÜ Fransa'dan bir gemi kiralamak istedi ve maliyeti 8 milyon dolardı. İstanbul Üniversitesi ise Belçika yapımı bir gemiyi satın almak istiyordu 12 milyon dolara. Herkes projesini verdi ve kavga başladı. Üniversiteler arasında yaşanan soğuk savaşa MTA da katıldı. Önümüzdeki günlerde yeni alınacak araştırma gemisi ve diğer araştırma gemilerinin durumu daha da netleşecek. Sismik1'in yerine alınması planlanan 15 milyon dolarlık yeni araştırma gemisi ya barış getirecek ya da soğuk savaşın dozunun daha da artmasına neden olacak.
   <br/>
   <br/>
   Prof. Dr. Ertuğrul DOĞAN (İstanbul
   <br/>
   <br/>
   Üniversitesi Deniz Bilimleri Enstitüsü Başkanı):
   <br/>
   <br/>
   MTA yalan söylüyor
   <br/>
   <br/>
   MTA'nın gemi alımı konusunda üniversitelerden teklif gelmedi demeye hakkı yok, sonuçta bu gemi sizin benim verdiğim vergilerle alınıyor. Yani MTA da kanımca hatalı davranıyor. Oturulur, konuşulur bir program yapılır, şimdi kim Ankara'ya erken giderse o birşey yapıyor, bu da doğru değil. Ortak bir platform oluşturulması şart. MTA'nın gemisi eski bunu kabul ediyoruz, yeni bir gemi alınsın ama bu gemi sadece MTA'nın amacına hizmet edecekse bunu bu memleketin bütçesi kaldırmaz. Bu gemiyi biz de alsak sadece bizim kullanımımızda olsa yine yazık etmiş oluruz. Biz de aldığımız zaman diğer araştırma kurumlarına geminin bütün olanaklarını açmamız gerekir. MTA araştırma yaparken deniz kuvvetleri bizim sinyalimizi bozdu dediler. Benim ARAR gemisiyle gittim bozmadı da, kocaman MTA'nın sinyalini mi bozdu? Ben de orada araştırma yaptım, ben de orada sismik yaptım, benim sinyalimi bozmadı. Bakın insanlar bir yerde başarısız olduğu zaman başkasına bunu endekslemesin. Herkes açık olsun, dürüst olsun. Bir de deprem üstüne ticaret yapmasınlar.
   <br/>
   <br/>
   Email: aksaras@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5924-gemide-deprem.html), [web.archive.org (arşiv bağlantısı)](http://web.archive.org/web/20121231082943/http://www.aksiyon.com.tr:80/aksiyon/haber-5924-gemide-deprem.html)
