# "İkinci el" oto "sıfır"a karşı

*Yasin Aras 1999.05.01*

<div class="pNewsDetailMainContent ctx_content" itemprop="articleBody">
 Ekonomik kriz pek çok sektör gibi otomobil sektörünün de sarsılmasına neden oldu. Satışları yüzde 40 oranında düşen yerli otomobil firmaları, krizi aşmak için üretimi azaltma, işçi çıkartma ya da geçici olarak üretimi durdurma gibi yollara başvurdular. Bu dönemde sıfır kilometre otomobillerin pek satmamasına karşın, ikinci el otomobil piyasasında önemli bir hareketlenme gözlendi.
 <br/>
 <br/>
 Piyasa canlanıyor
 <br/>
 <br/>
 Düşürülen vergi miktarları, cazip kampanyalar sıfır otomobil piyasasında yeni bir hareketlilik başlattı. Ancak, üç aylık bir dönem için yürürlükte olacak bu uygulamanın ikinci el satışlara olan yönelmeyi pek etkilemeyeceği piyasa erbapları tarafından dile getiriliyor; "Zaten işi bilen alıcı veya satıcı vergi farkını pazarlık esnasında hallediyordu". Türkiye'nin en büyük açık oto pazarı İstanbul Oto Center'da galeri sahibi Aydın Delil de, son bir ay içerisinde piyasanın yeni canlanmaya başladığını, okulların kapanıp tatile girmesine kadar bu durumun devamını beklediklerini ifade ediyor.
 <br/>
 <br/>
 Bayramdan sonra yeniden hareketlilik kazanmaya başlayan ikinci el piyasasının hakimi sıfır satışı en çok olan yerli modeller. İthal otomobillerde de pazar payı yüksek olanlar, ikinci elde prim yaptıran markalar olarak piyasadaki yerlerini almışlar. 1998 yılının araba satış rekorunu (28.413) elinde bulunduran Tofaş'ın Şahin ve Doğan modeli açık oto pazarlarında, araba galerilerinde ikinci el olarak en çok bulunabilen markalar olarak dikkat çekiyor. Doğan S modelinin sıfır anahtar teslim fiyatı 3 milyar 700 milyon iken 98 modeli 2 milyar 300 milyona alıcı bulabiliyor. Şahin S ise 3 milyar 350 milyon sıfır fiyatıyla satılırken pazarda 2 milyar 300 milyonla, 2 milyar 500 milyon arasında değişen fiyatlarla satılabiliyor. İkinci el piyasasında en çok tutulan ve kâr ettiren bu markaların ticari taksi olarak talep görmesi ve vatandaşın bütçesine uygunluğu önemli faktörler.
 <br/>
 <br/>
 Reno, Tofaş prim yapıyor
 <br/>
 <br/>
 Sekiz yıldan fazla bir zamandır otomobil alım satımıyla uğraşan Aydın Delil, şu sıralar en çok prim yapan otomobiller olarak Tofaş ürünleri ve Renault'ları gösteriyor. Ellerinde en çok bekleyen otomobillerin Mercedes ve BMW olduğunu söyleyen Delil, diğer markaların ise fazla beklemeden satıldığına dikkat çekiyor. İkinci elde özellikle Tofaş'ın çok tutulmasını vatandaşın kesesine uygun olmasına bağlıyor: "Bir milyarınız varsa üzerine biraz daha koyarak bir Şahin alabilirsiniz, ama düşük gelirli vatandaşlarımız biriktirdikleri paralarla ithal arabalara ancak uzaktan bakabiliyorlar".
 <br/>
 <br/>
 Yine 98'in en çok satan otomobillerinden olan Renault'un 19 ve Toros modelleri ikinci el piyasasında çok sayıda göze çarpan modeller. Renault'un Brodway'i Oto Center'da galeri sahibi Süleyman Karahasan'a göre ikinci elde en çok prim yapan otomobil. En çok satan üçüncü yerli üretim otomobil olan Hyundai Accent de ikinci elde fena değil. Sıfır fiyatına nazaran fazla zarar ettirmiyor ve ikinci el otomobil pazarına düştüğünde elde fazla beklemiyor, kolaylıkla alıcı bulabiliyor. 1998 yılında en çok satan bir diğer marka Toyota Corolla'nın ise, özellikle eski modellerinin ikinci el piyasası tutarlı bir çizgide seyrederek oldukça iyi talep alıyor.
 <br/>
 <br/>
 İthal ikinci elde; Volkswagen
 <br/>
 <br/>
 İthal otomobiller içinde en çok satışı yapan Volkswagen'in Passat, Polo ve Golf'ü, ikinci el piyasasında da oldukça değerli modeller. Galericiler sitesinden Doğuş Otomotiv'in sahibi Yılmaz Yıldırım, ikinci el Volkswagen'in bazı modellerinin neredeyse sıfırıyla kafa kafaya gittiğini söyleyerek bunu talebin çok oluşuna bağlıyor ve ikinci el piyasasının son durumunu şöyle özetliyor; "En çok sürümü olan Tofaş'tır, yerlilerde en az zarar ettiren Renault'dur. En çok prim yaptıran da Volkswagen'dir." Geçen yılın 6 bin 199 adet satışıyla en fazla satan üçüncü ithal otomobili olan Opel'in Vectra ve Astra modelleri ise, 199596 yıllarında prim yapan, ikinci elin yıldız markalarıydı. Daha sonra çıkan yeni kasa seriler, Opel'in ikinci el satışlarını alt sıralara çekti. İkinci elde prim kaybına uğramaları aslında yeni kasaları çıkan ve üretimi duran bütün modeller için geçerli.
 <br/>
 <br/>
 Sıfır kilometre otomobillerde üç aylık bir dönem için düşürülen, hatta bazı markalarda çok aza inen vergilerin, otomobil piyasasında bir hareketlilik başlattığı kesin. Ancak kimin bu işten daha kârlı çıkacağını önümüzdeki aylarda göreceğiz.
 <br/>
 <br/>
 Okullar tatile girince ikinci el piyasasında bir talep patlaması yaşanabilir. Demek ki fiyatlar yükselecek. Otomobil almaya niyetli olan kimselere ellerini çabuk tutmaları, iyi bir piyasa araştırması yapmaları tavsiye ediliyor. Gazete ilanlarında öncelikle ilk sahibinden olan otomobilleri tercih etmenin daha iyi olacağını belirten uzman galericiler, "Açık oto pazarından araba alacaksanız, dolandırılmamaya ve iyi pazarlık etmeye dikkat edin" diye uyarıyorlar.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/ikinci-el-oto-sifira-karsi_505031), [web.archive.org (arşiv bağlantısı)](http://web.archive.org/web/20151020020214/http://www.aksiyon.com.tr:80/dosyalar/ikinci-el-oto-sifira-karsi_505031)
