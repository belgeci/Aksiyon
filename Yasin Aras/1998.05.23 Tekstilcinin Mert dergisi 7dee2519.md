# Tekstilcinin Mert dergisi

*Yasin Aras 1998.05.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kozmopolit şehir İstanbul'un Merter diye bir semti var. Merter'in de tekstilciler ve konfeksiyoncularıyla meşhur Keresteciler Sitesi..
  </font>
 </div>
 <div id="newsText">
  <font class="detail-text">
   Kendileri için düşünülen bölgeyi keresteciler beğenmeyince yetmişli yıllarda siteye tekstilciler gelmeye başlamış. Aşağı yukarı beş futbol sahası büyüklüğündeki alan tekstil ve konfeksiyon firmaları ile kaplanmış.
   <br/>
   <br/>
   Bu bölgeden yapılan ihracat resmi rakamlara göre üç milyar. Kayıt dışı ekonomi ile birlikte yaklaşık on milyar dolara yaklaşıyor. Merter Sanayici ve İşadamları Derneği (MESİAD) Genel Sekreteri Hüseyin Gökçe'nin deyimiyle "Neredeyse metrekaresinden ihracat ve dolar fışkırıyor" Merter'in. Hüseyin Gökçe son zamanlarda Merter'in kabuk değiştirmeye başladığını, firmaların imalatlarının şehir dışına taşındığını, Anadolu içlerine kadar gidildiğini söylüyor.
   <br/>
   <br/>
   MESİAD, ilk bakışta sektörel bir yayın olarak gözüken Merter isimli bir de dergi çıkarıyor. Üyeler ve sektör arasında iletişim kurulması düşüncesiyle yayın hayatına başlayan dergi kısa sürede tekstil piyasasındaki farklı yerini almış. Derginin Genel Yayın Yönetmeni ve Sorumlu Yazı İşleri Müdürü, kısacası derginin herşeyi olan Hüseyin Gökçe, çocuğu gibi sevdiği Merter Dergisi için şunları söylüyor; "Merter diğer sektörel dergilerden oldukça farklı, o tür dergilerde bir katalog havası var. Aktüel, toplumsal konuları bir haber dergisi zihniyetiyle işlemeye çalışıyoruz. Belli kişileri yücelten, şahıs haberleri yapan bir sektörel dergi görüntüsünden oldukça uzağız." Hüseyin Gökçe aynı zamanda Cumhurbaşkanlığı'nın dış gezi delegesi. Gittiği ülkelerde gördüklerini, yaşadıklarını, edindiği tecrübeleri MESİAD üyelerine aktarıyor ve dergide kaleme alıyor.
   <br/>
   <br/>
   Dergiyle ilgili daha büyük hedefleri var Gökçe'nin. Lakin derginin bir özelliği var ki onu hem üzüyor hem de gururlandırıyor. Gökçe o özelliği şöyle anlatıyor; "Türkiye'de tek kişi tarafından çıkartılan tek dergidir Merter. Kapak kompozisyonlarından iç tasarıma, reklam alınmasına kadar bütün işleri tek başıma yapıyorum. Foto muhabirliğini bile ben yapıyorum." Hüseyin Gökçe gazetecilik açısından eski tüfeklerden. On beş yaşlarında okulu terk ederek başlamış çok sevdiği gazeteciliğe. Şimdi tek başına bir dergi çıkarması onu pek zorlamıyor. Bunu yetiştiği jenerasyonun şartları açısından değerlendiriyor; "Benim gazetecilik yaptığım devirde sayfa çizemeyene gazeteci denilmiyordu. O zamanlar Anadolu ajansından haberleri alıyorduk. Haberi devlet hazırlıyor mantığı vardı. Yanlış bir mantık tabii bu. Dolayısıyla gazeteciye düşen ilk görev haberi sunmaktı, haberi bulmak değildi o zamanlar." Yine de tek başına Merter gibi bir dergiyi çıkartmaktan rahatsız Gökçe; "Herkes ekip çalışması yaparken, dünyada ihtisaslaşma yaşanırken böyle bir durum geriye gitmektir. Vurgulamak istediğim; zorunluluktan kaynaklanan birtakım sıkıntıların altından geçmişin vermiş olduğu tecrübeyle kalkabiliyoruz."
   <br/>
   <br/>
   Merter Dergisi para ile satılmıyor. Kurye ile dağıtıldığı için beşyüz milyon gibi bir para sadece dağıtım masrafına ödeniyor. Üst düzey bürokratlardan tutun da yurtdışındaki belli noktalara kadar gidiyor dergi. Ayakta durabilmelerini "Maliyet fazla ama reklam gelirimiz var. MESİAD bu konuda bana herhangi bir fon aktarmıyor. Sadece reklam geliri ile bir derginin finanse edilmesini kendi açımdan bir başarı olarak görüyorum" diyerek açıklıyor Gökçe.
   <br/>
   <br/>
   Hüseyin Gökçe'nin MESİAD Genel Sekreterliği dergiciliği sayesinde olur. "Ajansım vardı, dergiyi tek başıma çıkarmakta zorlanınca derneğe başvurdum. Çalışmamı beğenince, sen bize lazımsın, seni derneğin de başına getirelim dediler. İlk olarak dergide, daha sonra dernekte göreve başladım." Merter'in ilk sayısı 96 yılının mart ayında çıkmış. Ayda bir yayınlanıyor ve bu zamana kadar hiç ara vermeden her ay beklenen vakitte ilgilenenlerin eline ulaşmış.
   <br/>
   <br/>
   Gazetecilikten hiçbir zaman kopamayan Hüseyin Gökçe, kendisini de bir parçası olarak gördüğü medyanın durumuna oldukça üzülüyor. "Medya kendi işlevini yapmıyor şu sıralar. Bir hedef var, o hedefin aracı var, aracın da payandası rolünü medya üstlenmiş. Ekonomik şartlar da bu duruma zorluyor. Bir tarafta çok büyük medya kuruluşları büyük kaynaklardan besleniyor, diğer tarafta mütevazı dergiler var ve bir güce yaslanmak zorundalar. Yaslandıkları zaman da o gücün rotasına giriyorlar. Medyanın şu an içinde bulunduğu en büyük çıkmaz bu. Medyanın çıkar ilişkilerinden sıyrılması gerekiyor, fakat şu şartlarda sıyrılacak gibi de gözükmüyor."
   <br/>
   <br/>
   Aslına bakarsanız Merter Dergisi ondört yaşından beri gazetecilik yapan Gökçe'yi tatmin etmiyor. Lakin diğer medya gruplarında bağımsız çalışılmasının çok zor olduğuna, işin heyecanının kaybedildiğine inandığından küçük dünyasında, bağımsız Merter Dergisi'ni çıkartmak ona yetiyor. En azından heyecanını yeniden kazanmış. "Eğer kendi prensiplerimden vazgeçmek zorunda kalırsam o sayı dergiyi çıkarmam" diyor ve ekliyor; "Merter Dergisi'ni çok seviyorum, benim çocuğum gibi. Ben bu derginin hem annesiyim, babasıyım, ablasıyım, hem de ağabeyiyim."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3760-tekstilcinin-mert-dergisi.html), [web.archive.org (arşiv bağlantısı)](http://web.archive.org/web/20121001022726/http://www.aksiyon.com.tr:80/aksiyon/haber-3760-tekstilcinin-mert-dergisi.html)
