# Pahalı oyuncaklar...

*Yasin Aras 1999.08.07*

<font class="agenda2NewsSpot">
 Hepsi de zengin malı karakterlerini elinde bulunduruyor. Sahipleri gibi alımlı ve güçlü moduna sahipler.
</font>
<font class="newsDetail">
 En mütevazı kişiyi bile içine aldığında havasından geçilmiyor ön yargısına muhatap bırakıyorlar. Parlaklıkları sadece boyasında değil, imajlarında da saklı aynı zamanda. Ne de olsa lüks sınıfının pahalı aletleri onlar. Mükemmeli arayan insanoğlunun becerisinden en çok faydalanan statü araçlarımız.
 <br/>
 <br/>
 SType kriz dinlemiyor
 <br/>
 <br/>
 Lüks ve hakkıyla pahalı otomobillerin Türkiye'deki öncülerinden sayılan Jaguar'ın en son modeli kriz dinlemez SType V6 3.0'ın anahtar teslim fiyatı 69 bin dolar. Türkiye'de üç ay içinde 4550 adet civarında satan SType'in V6 3.0 SE modelinin fiyatı 75 bin dolar, V8 4.0 modelininki ise  89 bin dolar. Jaguar'ın Türkiye Genel Distribütörü Ortaklar Otomotiv'in satış uzmanı Can Yeğin, krizden etkilenmediklerini, SType'in yeni bir model olması hasebiyle ilk üç ayda istedikleri satış rakamına ulaşıldığını söylüyor. Bu yıl geçen yıla göre Jaguar'ın büyük grup modellerinin satışı pek iyi değil diyen Can Yeğin'in sözlerinden kriz içindeki otomobil piyasasında Jaguar'ın yeni modeliyle nefes aldığı anlaşılıyordu.
 <br/>
 <br/>
 SType V6 3.0, 3.0 SE ve V8 4.0 modellerinin üç yıllık sınırsız kilometre garanti süresi var. Kırılmaz polikardon farlar, 8 yollu elektrikli ön koltuklar, ön şoför ve yolcu kabini için bağımsız otomatik nem kontrollü aircondition ve hava filtresi ayarı. 4 konumlu elektrikli direksiyon. Harici hırsızlık alarmı ve son olarak seyahat bilgisayarı SType V6'nın standart aksesuarları içinde dikkat çekenler. Bir lüks otomobilde aranabilecek hemen hemen bütün özelliklere sahip SType'de hız ibresinde son rakam; 260.
 <br/>
 <br/>
 İtalyanların Alfa'sı
 <br/>
 <br/>
 İtalyanların Alfa Romeo'su lüks otomobiller içinde her zaman dikkat çeken, bilenlerin ismine aşina olduğu bir spor marka olarak karşımıza çıkıyor. Alfa Romeo'nun 788 adetle 98 yılında Türkiye'de en çok satan modeli Alfa 156, 1999'un ilk altı ayında 214 adetle yine en çok satan model oldu. Geçen yılın rakamlarına bakıldığında Alfa Romeo da krizden etkilenen lüks otomobiller arasında yerini almış gözüküyor. Alfa 156 2.0 EXECUTIVE'nin anahtar teslim fiyatı 12 milyar Türk Lirası. Lüks ve spor bir modele yakışır şekilde deri döşeme kaplı iç mekanından, buğu gidericili elektrikli yan aynalara, yine elektrikli ve ısıtmalı ön koltuklara kadar konforla ilgili herşey düşünülmüş. Diğer taraftan hafif alaşım jantlara sahip, otomatik klimalı ve de ön camları renkli. Alfa 156 klasik Alfa Romeo stilinin tüm lüks çizgilerini taşımasına rağmen, tamamıyla orijinal bir otomobil diyebiliriz. Sportifliğin değişik bir uyarlamasını Alfa 156'da görebiliyoruz. Yan paneller ve kabinin sıradışı dizaynı ile dört kapılı bir model için oldukça gösterişli. 156'nın sadece ön kapı kollarını görebiliyorsunuz, arka kapı kolları çok iyi saklanmış, farketmek neredeyse imkansız.
 <br/>
 <br/>
 Amiral Alfa 166
 <br/>
 <br/>
 Alfa Romeo'nun amiral modeli Alfa 166 Türkiye'de satış açısından 156 kadar şanslı değil. 98'de tüm yıl boyunca 11 adet satarken bu yılın ilk altı ayında 37 adet Alfa 166 satılmış. Alfa 166 2.0 TS Full'un anahtar teslim fiyatı 16 milyar 500 milyon Türk Lirası. Alfa 166'nın tüm V6 motorlarındaki gaz pedalı elektronik. Bu sistem, formula 1 yarış araçlarında kullanılanlarının bir türevi oluyor. Tüm mekanik bağlantılar ortadan kaldırılmış. Gaz pedalı, motor kontrol ünitesine bir elektrik sinyali gönderiyor. Bu sayede kontrol ünitesi de bir elektrik sinyali ile gaz kelebeği açıklığını kontrol ediyor. Bu kontrol ünitesi, gaz sisteminin olağanüstü bir hassasiyetle ayarlanmasını sağlıyor. Bu da yakıt tüketimi ve kullanım açısından avantajlar ortaya koyuyor. 5 hızlı, 6 hızlı ve sıralı sportronik şanzımanlara sahip 2.5 ve 3.0 V6 24V versiyonları mühendislik açısından sınıfının lideri durumunda. 166'nın içine girdiğinizde aracın orta konsolunda sizi entegre kontrol sistemi paneli karşılıyor. Panel üzerindeki düğmeler standart olarak sunulan klima, radyo ve araç bilgisayarı şeklindeki üç fonksiyonu kontrol etmekte kullanılıyor. 5 düz kare renkli ekran, araçla sürekli iletişim sağlıyor. Ana ekranda tüm sistemlerin  mevcut durumu hakkında önemli bilgiler yer alırken, her bir özel durum için gerekli bilgileri de çağrı düğmeleri ile ekrana getirebiliyorsunuz. Alfa 166 dış dizaynı, iç aksesuarı ve diğer özellikleriyle parasını son kuruşuna kadar hak ediyor.
 <br/>
 <br/>
 Spider, Alfa Romeo'nun üstü açık ve Türkiye'de en az satan modeli. 98 yılında 3 adet satmış. Bu yılın ilk altı ayında ise bir tane. Spider'ın anahtar teslim fiyatı 18 milyar 900 milyon Türk Lirası. Satışı oldukça düşük diğer bir model olan çift kapılı GTV bu yılın ilk altı ayında hiç satılmamış. Geçtiğimiz yıl ise 5 adet satılabilmiş.
 <br/>
 <br/>
 Bir diğer Alman
 <br/>
 <br/>
 Audi'nin Türkiye'de satışta bulunan en lüks ve fiyatça en pahalı ilk üç model sıralamasının başında A8 4.2 Guattro Tiptronic yer alıyor. Anahtar teslim satış fiyatı 49 milyar 306 milyon TL. olan A8 bu yıl ilk altı ayda ancak bir adet satın alınmış. Audi'nin top modeli olarak da tanımlanan A8, lüks ve konforu bir arada yaşatan bir Audi modeli olarak kendi sınıfındaki diğer markalarla 310 beygirgücü, 5 supaplı motoruyla kafa kafaya gidiyor. Süspansiyon ayarının sert oluşu, dönme konforunu negatif yönde etkileyen 18 inçlik kalın lastikler, otomatik klimanın havalandırma esnasında içeride yarattığı gürültü diğer Alman otomobillerine göre dezavantaj sayılabilir. A8'in güçlü motoru ve dört çekeri en önemli özelliği olarak göze çarpıyor. Motoru bütün devirlerde yüksek performans göstererek güven veriyor. İç hacmine baktığımızda öncelikle bagaj bölmesi artı puan hanesine yazılabilir. İç mekanda en ince detaylara kadar sarfedilen mükemmel işçiliğe de tam puan. İşçilik açısından gösterilen dikkat konfora ve diğer eksik yönlere de gösterilseydi mükemmele yakın bir otomobil olarak prömiyerdeki yerini alacaktı. Eksiklerine rağmen A8, Audi'yi başarıyla temsil ediyor.
 <br/>
 <br/>
 1997 yılından beri piyasada olan, sıradışı dizaynıyla hâlâ tutulan bir model olarak dikkat çeken üst orta sınıfın iddialı otomobillerinden Audi'nin bir başka modeli A6 2.8 Guattro Tiptronic, 28 milyar 130 milyon anahtar teslim fiyatıyla pahalı modeller sınıfındaki yerini alanlardan. 99 yılında Türkiye'de 23 adet olarak satışı yapılmış. Audi A6 özellikle kuru yoldaki üstün yol tutuşuyla kullanıcısına güven veren bir otomobil. Yapılan testlerde sınıfındaki diğer markalarla aynı performansı göstererek başarılı olduğunu kanıtlamış. İç konforu da oldukça yerinde olan A6'nın karoseri oldukça iyi. Büyük bagajlı lüks otomobil isteklerine 550 litrelik bagajla cevap verebilecek durumda. Uzun yolculuklarda büyük bagaja ihtiyaç duyanlar için Audi A6 klansmanındaki diğer markalara üstünlük taslayabilir. A8'de olduğu gibi Audi A6'da da işçilik puan hanesine artı olarak geçiyor. Diğer bir A6 2.8 Tiptronic, Audi'nin Türkiye'de satışı yapılan en pahalı üçüncü otomobili. Fiyatı 26 milyar TL. 1999 yılında 13 adet olarak satışı yapılmış.
 <br/>
 <br/>
 Volvo; en güvenli otomobil
 <br/>
 <br/>
 İsveçlinin güvenilir otomobili Volvo'nun Türkiye'de satışı yapılan en pahalı modeli S80 T6'nın anahtar teslim fiyatı 140 bin mark, yaklaşık olarak 31 milyar beşyüz milyon Türk Lirası. Bu yıl Volvo'nun S80 T6 modelinden 31 adet satılmış. T6'nın kaputunu açtığınızda karşımıza enine 6 silindirli, 24 valf, biturbo güçlü bir motor çıkıyor. 2783 cc'lik bu motor sayesinde 100 km/s'ye erişim 7.2 saniyede gerçekleşiyor. Maksimum hızı ise 250 km/s. T6, 80 litrelik yakıt deposuna sahip, bagaj hacmi 210 din214 litre; toplam 440.
 <br/>
 <br/>
 Diğer pahalı Volvo modeli; V70 XC AWD. Fiyatı 132.545 mark. 99 yılında 1 adet satışı yapılmış. Enine 5 silindirli, 20 valfli, turbo, 2435 cc'lik motoru var. 8.7 saniyede 100 km. hıza erişiyor. Maksimum hızı saatte 215 kilometre. Yakıt deposunun hacmi 66 litre, şehiriçinde 14.6, otobanda 8.2 litre benzin tüketiyor.
 <br/>
 <br/>
 Üçüncü pahalı model; Volvo S80 2.9. Otomobili güvenlik açısından sınıfının en iyisi olarak gösterebiliriz. Farklı koltuklar ve oldukça süper bir airbag S80'in içindeki yerini almış. Enine 6 silindirli, 24 valfli, 2922 cc'lik motora sahip. 8.2 saniyede yüz kilometre hıza erişiyor. 235 kilometre de saatteki hızı. 80 litrelik yakıt deposu var. Şehiriçinde 13.6, otobanda 7.3 litre benzin yakıyor. Bagaj hacmi 440 (210 din+214 litre) olmasına rağmen otomobilin geri kalan iç hacmi oldukça geniş.
 <br/>
 <br/>
 Hyundai'nin yıldızı Sonata
 <br/>
 <br/>
 2.5 lt. MPI enjeksiyon, V6 silindir 24 subap, dohc, katalitik konvertöre sahip Hyundai'nin yıldızı lüks model Sonata kendinden beklenen performansı en iyi şekilde sunuyor. 2493 cc haciminde olan güçlü V6, 6000 d/d'de 172 hp güç ve 3750 d/d'de 230 Nm tork üretebiliyor. Sonata'da kullanılan V6'nın motor sesi dışarıdan ninni gibi dinlenirken, başarılı ses izolasyonu sayesinde içinde çok fazla hissetmiyorsunuz. Dört kademeli otomatik şanzımanı motorla uyum içinde çalışan Sonata'da vites değiştirirken herhangi bir zorlanma olmuyor. Geniş ve konforlu bir iç mekana sahip. Sonata 9.3 saniyede 100 km'ye çıkabiliyor. Amortisörler sarsıntıları güzel emiyor. Önlerdeki disk hava soğutmalı, arkalardaki ABS ile desteklenmiş. Sonata'nın tek handikapı yakıt tüketiminin yüksek oluşu. V6 motor, 65 litrelik yakıt deposu ile 436 km yol katedebiliyor. Konfor özellikleri oldukça zengin olan, dış özellikleriyle göz kamaştıran Sonata üst orta sınıfın en sıradışı modeli olmak için doğru yolda ilerliyor. Sonata 2.5 V6 GLS otomatik vitesin anahtar teslim fiyatı; 14 milyar 130 milyon TL. 99 yılının ilk altı ayında 133 adet satmış.
 <br/>
 <br/>
 Renault'tan yeni Safrane
 <br/>
 <br/>
 Renault'un en sıradışı ve pahalı modeli Safrane yeni motor gücü, değişen dizaynı az yakıt tüketimi, sağladığı konfor, rahatlık ve yol tutuşundaki üstün performansıyla birlikte verdiği güvenle Renault'un lüks otomobil sınıfında birinci sırayı alıyor. Safrane 2.5'in satış fiyatı 18 milyar 408 milyon TL. Bu yıl altı ay içinde toplam 27 adet satışı yapılmış. Renault Safrane'ın yeni motoru daha sessiz, performansı daha yüksek, seri ve yüksek torklu. Buna karşı yakıt tüketimi daha düşük. Kullanım maliyetleri de bir lüks otomobile göre oldukça düşük. Yağ değişim aralığı 10 bin km. Motorun kompakt yapısı enine yerleştirilmesini ve böylece yerden tasarruf edilmesini sağlıyor. Alüminyum motor bloku ve motor kapağının hafif olması özellikleri arasında yer alıyor. Maksimum hızı saatte 220 kilometre. 90 kilometre sabit hızla giderken, 100 kilometrede 6.8 litre yakıt tüketiyor. Benzin deposunun kapasitesi 80 litre. Boyu 4768 cm. Eni 1816 cm. Bagaj hacmi 455 lt. Koltuklar yattığında bu rakam 884 litreye kadar çıkıyor. Boş ağırlığı ise 1495 kilogram.
 <br/>
 <br/>
 Yeni Safrane'a bindiğiniz anda kendinizi bir şıklık ve konforun içinde buluyorsunuz. Aydınlık iç mekanı, panoramik camları, deri koltuklarıyla hemen sizi rahatlatıyor. Geniş iç mekan her bölümünde kendini belli ediyor. Yol bilgisayarlı sürücü mahali, tüm iç aksesuarlar görüş alanınızın içinde ve elinizin altında kolaylıkla ulaşabileceğiniz şekilde dizayn edilmiş. Klimasının ayarı sürücüye ve yolcuya göre ayrı ayrı kullanılabiliyor. Otomobilin hidrolik direksiyonu, sarkıl motor askı sistemi ve derin sessizliği huzurlu yolculuk yapmanızı sağlıyor. Motor ve tekerlek sesleri mükemmel şekilde izole edilmiş. Stereo müzik setiyle otomobilinizin içini bir konser salonuna çevirebilirsiniz. Kısacası her türlü lüks konfora sahip yeni Safrane tekerlekli bir salon hüviyeti taşıyor.
 <br/>
 <br/>
 Laguna ve Megane
 <br/>
 <br/>
 Renault markasında Safrane'dan sonra gelen ikinci lüks model Laguna 2.0 16V motor, 16 subaplı ve 1948 satimetreküp hacminde. 140 beygir gücündeki motor 210 km/s maksimum hıza sahip. 90 km/s sabit hızda 100 km'de yakıt tüketimi; 6.3 litre. Fransa'da kendi sınıfında en çok satan otomobil unvanını elinde bulunduran Laguna, üstün ekipman ve güvenlik unsurları içeriyor. Türkiye'de ücreti 11 milyar 871 milyon olan  Laguna 99 yılının ilk altı ayında 501 adet satılmış. Diğer bir Renault modeli Megane Scenic 2.0'ın anahtar teslim fiyatı ise 10 milyar 934 milyon TL. Scenic 99'un ilk altı ayında 316 adet satılmış.
 <br/>
 <br/>
 Sonuç
 <br/>
 <br/>
 Lüks otomobil sınıfından sayılan bazı markaları tanıtmaya çalıştık. Anahtar teslimi fiyatlarıyla birlikte verdiğimiz adet olarak satış rakamları, şu sıralar krizde olan, geçen yıla göre satışları yarı yarıya azalan lüks otomobil piyasası hakkında fikir sahibi olmanızı sağlayacaktır. Diğer taraftan Türkiye lüks otomobil piyasası içinde bulunup da (Mercedes, BMW, Opel, Ford, Porsche, Wolksvagen, Toyota, TofaşFiat gibi) dosyamızda yer almayan diğer markaların modelleriyle ilgili istediğimiz bilgiler zamanında elimize ulaşmadı. O yüzden yayınlayamadık. Sorumlularına duyurulur.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-4672-34-pahali-oyuncaklar.html), [web.archive.org (arşiv bağlantısı)](http://web.archive.org/web/20110110050622/http://www.aksiyon.com.tr:80/aksiyon/haber-4672-34-pahali-oyuncaklar.html)
