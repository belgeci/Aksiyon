# Gazi Cumhuriyeti

*Yasin Aras 2001.01.27*

<div>
 <p class="spot">
  Mahalle halkı Gazi ismine  fazlasıyla tepki duyuyor. Bu  nedenle "Gazi" isminin  bölgeden silinmesine çoktan  başlanmış ve mahalle dörde  bölünmüş. İETT otobüslerinden  "Gazi Mahallesi" ibaresi  kaldırılmış. Artık Yunus Emre  Mahallesi yazıyor. Gazi  Mahallesi dışında kalıp yeni  verilen isimlerle kurulan  mahallelerde oturanlar mutlu.  Mahalle yakın gelecekte,  Sultançiftliği'yle birleşerek  Sultan Gazi ismini alabilir
 </p>
 <p class="metin">
 </p>
 <img border="0" src="/web/20020328133049im_/http://www.aksiyon.com.tr/2001/321/resimler/Gazi.jpg"/>
 <p class="metin">
  Gazi Mahallesi ismi ne zaman geçse beraberinde terör eylemlerini de duymak mümkündür. Alevi—Sünni çatışmasını isteyenler için Sivas olayları yeterli olmamış ve Gazi Mahallesi üs olarak seçilmişti. Altı yıl önce adı terörle birlikte anılır hâle gelen mahalle, hem bu imajdan kurtulmak istiyor hem de konjonktürel yapısı nedeniyle terör imajının yokolmasının önüne geçemiyor. Bugün Gazi Mahallesi'ni kuşbakışı gözlemlediğimizde üç farklı etken görüyoruz: Birincisi, Gazi Mahallesi isminin bölgeden silinmeye çalışılması; ikincisi, Gazi Cumhuriyetini kurma çabaları üçüncüsü de bu çabalara destek olan ve zihinlere iyice yerleşen kötü propaganda...
 </p>
 <p class="metin">
  Her türlü pilot bölge olunur
 </p>
 <p class="metin">
  Gazi Mahallesi, İstanbul'un eski belediye başkanı Bedrettin Dalan döneminde pilot bölge olarak seçilir... O yüzden bugün altyapı problemi olmayan bir yer olma özelliğine sahiptir. Diğer taraftan terör örgütleri için de 1995'teki olaylardan önce ve sonra da bölge Alevi isminin terörle beraber anılmasını istediklerinden pilot bölge olarak seçilmiştir. Geçtiğimiz günlerde CEM Vakfı Başkanı İzzettin Doğan'ı basın toplantısı düzenlemeye iten sebep de Alevi kimliğinin terörle birlikte anılmasıydı; "Son cezaevi olaylarında içeride çekilerek dışarı sızdırılan birtakım görüntülerde; başına kırmızı bant bağlayan kişiler(sanki Alevilik başa bant bağlamakmış gibi) semaha benzeyen hareketler yapıyorlardı. Özel birtakım çabalarla halka ulaştırılan bu görüntüler; 'İşte Aleviler dediğiniz, bu teröristlerdir' imajının verilmesi gayretinin bir göstergesidir. Bunun Türkiye'de doğuracağı vahim sonuçlar bilinerek düzenlendiği kanısındayız." Başıboş sürüyü kendi halinde bırakırsanız kurtlar yer, yokolup gider diyen Gazi Cemevi Başkanı Hıdır Elmas'a göre, özellikle devlet yetkililerinin Gazi Mahallesi'ne olan bakış açısını değiştirmeleri noktasında duyarlı olmaları gerekiyor: "Çocuklar ve gençler için spor alanları, yaşlılar için parklar yapılarak, ekonomik ve sosyal açıdan Gazi'ye biraz destek olunursa burada çok şey değişir. Şurada gördüğünüz dosyanın içinde 1500—2000 tane insanın iş bulmamız için bize yaptığı başvuru var. Şimdi bir insan işsiz güçsüz kalırsa birilerinin kucağına atılır. Ondan sonra kahve kültürü başlar, sonra sokaklarda ateşler yanmaya başlar ve birileri kendine asker edinmiş olur."
 </p>
 <p class="metin">
  Cemevi'nde cenaze sendromu
 </p>
 <p class="metin">
  Doğan'ın da dile getirdiği gibi, terör örgütlerinin Aleviler üzerinde sahip olmaya çalıştıkları nüfuz belirli çevrelerde dile getirilen konular arasında yer alıyor. Hatta bir ara PKK'nın terörü Karadeniz'e sıçratmaya çalışmak gayesi güttüğü ve bunun için Tokat'tan TİKKO vasıtasıyla Alevi kökenli bazı insanları kullanarak planlar ve eylemler yaptığı emniyet kayıtlarına geçmişti. Şimdi de sosyo—ekonomik yapısı tıpkı Güneydoğu gerçeğine benzeyen Gazi Mahallesi ve çevresinde bu yapılanma deneniyor. İsmi terörle eş değer tutulan, insanlarının Gazi Mahallesi'nin kötü imajından yorulduğu bir ortamda, zihinlerde vebalı muamelesi görmesi, terör örgütlerinin görmek istediği boyutta bir "Gazi Cumhuriyeti" enstantanesi sergilenmesine zorluyor. Özellikle Gazi Cemevi'ne gelen cenazelerde atılan sloganların medyada yer alması mahallenin huzursuzluğunu koruduğu imajını veriyor. Gazi Osman Paşa Belediye Başkanı Recep Koral da cenazeler konusundaki gerginliğe dikkat çekiyor: "Filanca yerde filan kişi öldüğü zaman cenazesini alıp Gazi Mahallesi'ne getirdikleri zaman mahallenin tekrar olumsuzluklarla anılması sözkonusu oluyor." İzzetin Doğan ise Gazi Cemevi ve cenazeler konusunda şunları söylüyor; "Özellikle bazı cemevleri pilot bölge olarak seçilip, Alevi yurttaşların Türk toplumuna başka türlü gösterilmesi gayreti vardır. Eğer cenaze hiçbir yere götürülemiyorsa Gazi Mahallesi 'nin yolu tutulur ve İstanbul'un tümü Gazi Mahallesinin etrafında savaş varmış gibi bir psikoloji içine itilir... Son olaylarda Gazi Mahallesi Cemevine giden sekiz cenazenin sadece bir tanesinin sahibi çıkmıştır. Yedi tanesinin sahibi ortaya çıkmamıştır ve bunların hepsi Gazi Mahallesi'ne götürülmek istenmiştir." Gazi'nin sahip olduğu imajı kimlere borçlu olduğu yönünde yapılacak bir araştırmada şu tarz söylemlere rastlamak, konuyu kavrama açısından önemli: "Batı'da HADEP'in seçim çalışmalarının birleşik mücadele ve halkların kardeşliği temelinde şekillendiği bölgelerin başında Gazi Mahallesi geliyor. Gazi Mahallesi'nde geçtiğimiz günlerde faaliyete başlayan seçim irtibat bürosunun açılış töreni, yakalanan ortak mücadele hattını daha da perçinledi. Yaklaşık 750 kişinin katılımıyla 4 Nisan günü gerçekleştirilen açılışta, Kürdistan'ın direniş ruhu Gazi'de hissedildi. Açılışa devrim şehitleri için yapılan saygı duruşu ile başlandı".
 </p>
 <p class="metin">
  Esnaf kepenk kapatmaktan şikayetçi
 </p>
 <p class="metin">
  "Cenazeler buraya amaçlı getiriliyor, ses getirsin diye... Geçen gün yine getirdiler, gösteri yaptılar, götürüp Cebeci'ye gömdüler... O gün emniyet görevlisine dedim ki; komiserim anons edin de millet dükkanlarını kapatmasın; adam ben karışmam diyor. Sonuçta herkes korkudan dükkanlarını kapatmak zorunda kaldı. Adamın borcu var, senedi var ama kapatıyor. Zaten ekonomik gidişat bozuk, doğru dürüst iş yapılmıyor, bir de dükkanlarımızı kapatmak zorunda kalıyoruz. İşte bir tanesi kapatmadı diye dükkanını yaktılar." Bu cümlelerin sahibi esnafın (İsmini yazamıyoruz çünkü sonrasında yaşanacakları tahmin etmek zor değil) söylediği gibi, terör militanlarının cenazeleri bahane edip esnafa dükkan kapattırması, terörün şehir içinde getto oluşturmak istediğini gösteriyor. Gazi Cemevi Başkanı Hıdır Elmas da yaşanan huzursuzluğun farkında: "İnsanlar cenazelerini getirip buradan kaldıracağız derlerse buna kimse karşı çıkmamalı... Akşam Almanya'dan bir kardeşimiz trafik kazasında ölmüş, onun cenazesi gelecek; buradan hemen her gün cenaze kalkıyor... Medya buradan kalkan bir cenazede üç—beş tane insanın slogan atmasını, birkaç pankartı değerlendirmeye tâbi tutunca, cemevimize ön yargılı bakılıyor ve buradan kalkan cenazeler karşısında huzursuzluk duyuluyor."
 </p>
 <p class="metin">
  "Propaganda gazisi" mahalle
 </p>
 <p class="metin">
  Mahallelinin medyadan şikayette haklı oldukları yönler yok değil. Polis otobüsünün taranması hadisesinde de olay Karadeniz Mahallesi'nde geçmesine rağmen kamuoyuna Gazi Mahallesi olarak yansıtıldı. "Medya sürekli Gazi, Gazi, Gazi diyerek burada yaşayan insanların huzurunu bozuyor" diyen Hıdır Elmas neredeyse yalvarırcasına rica ederek Gazi Mahallesi'nin kötü imajı altında yorulmuş bir insanın hâlet—i ruhiyesini sergiliyordu: "N'olursunuz biraz da burada yaşayan halkın psikolojisini bozmayacak güzelliklerimizi yazınız. Halkımızı yanlışlıklara düşürmek, psikolojisini bozmak hiçkimsenin hakkı olmamalı... Gazi Mahallesi'nde oturan bir insan, bir yere iş başvurusu yaptığında, o işyerinin yüzde yüz elemana ihtiyacı olduğu halde işe alınmıyor..."
 </p>
 <p class="metin">
  Gazi'yle ilgili televizyonda çıkan haberler mahalleyle ilgili kafalarda bulunan kötü propagandanın daha da artmasını sağlıyor. Gazi Mahallesi'nden bir vatandaş, medyanın mahalleye olan ilgisinin getirilerini şöyle yorumluyor: "Şimdi dışarıdan gelen biri baksa; sokakları düzenli, zemini sağlam, havadar, bir tarafta orman diğer tarafta baraj var... Yaşanacak güzel bir yer, adam gelse kaba inşaattan girse 6—7 milyara bir daire sahibi olur. Ama gelin görün ki televizyonlardaki Gazi Mahallesi'nin sürekli kötü anılması insanları buradan soğutuyor. Adam şöyle düşünüyor; ben buradan bir daire alıp yerleşsem, yarın öbür gün bir hadise olacak, çoluk çocuğumu yetiştirmem güç olacak, yolda önünü kesecekler, çevrem bozuk olacak diye düşünüyor... Bu nedenle emlak fiyatları 5—6 milyara düştü."
 </p>
 <p class="metin">
  Şoförün "gık"ı çıkmıyor
 </p>
 <p class="metin">
  Gazi Mahallesi'nin derdi sadece emlak fiyatlarının düşmesiyle bitmiyor. Cezaevi olayları esnasında su deposundan Gazi'ye yaklaşık on gün otobüsleri yakacaklar korkusuyla, akşam altıdan sonra gitmemişler İETT şöförleri. Gazi Mahallesi hattında çalışan İETT şoförleri oldukça gerginler. Özellikle şehir içinde çalışmaya alışan şoförler Gazi hattında çalışmaktan çekiniyor. Zaten otobüslerden Gazi ismi kaldırıldı, Yunus Emre Mahallesi olarak yazıyor. Bu da Gazi Mahallesi imajından ne derece etkilenildiğinin otobüslerdeki resmi oluyor. Bu hatta çalışan bir İETT şoförünün otobüsten gelen hadi yürü geç kaldık sesine karşı verdiği tepki şehir içinde normal bir hatta göre oldukça farklı. Tedirginlik burada da kendini gösteriyor ve İETT şoförünün tabir yerindeyse "gık"ı çıkmıyor. Halk otobüsleri ise yolcu çokluğundan dolayı Gazi hattını tercih etmekte bir beis görmüyor. Gazi halkı en ufak bir gerginlikte otobüslerin depo durağından ileriye gitmemesinden dolayı oldukça sıkıntılılar. Konuyla ilgili görüş vermekte oldukça hassas davranan İETT Genel Müdürü Nevzat Pakdil sorularımızı cevaplamaktan kaçındı.
 </p>
 <p class="metin">
  Sembol mahalle
 </p>
 <p class="metin">
  Olaylar ilk gerçekleştiğinde Zübeyde Hanım ve Gazi, vardı şimdi Yunusemre ve 75. Yılmahalleleri de var... Bu dört mahalle de Gazi olarak biliniyor. Recep Koral 95 yılındaki olayların Zübeyde Hanım Mahalles'inde olmasına rağmen Gazi tekerlemesinin oluşmasına dikkat çekiyor: "Gazi Mahallesi en planlı mahallelerimizden biri. Gazi ismi daha çok ilgi çektiği için bu bölgenin dört mahallesi de Gazi olarak nitelendiriliyor." Gazi ismini silmeye çalışıyorlar diyen eski Gazi'li yeni Yunus Emre'li bir mahalleli durumdan memnun; "Yunus Emre koydular, adamlar rahatsız oldu... Başka bir isim koyalım dediler... Şimdi Yunus Emre Mahallesi'nde oturuyoruz dedik mi daha bir rahat oluyor... Taksiye biniyorum mesela, Yunus Emre Mahallesi deyince şoför korkmadan geliyor. Ama Gazi deyince adam illa ki biraz da olsa çekiniyor." Bir diğer esnaf da Gazi Mahallesi isminden kurtulduklarına seviniyor: "Gazi'nin başka mahallelere bölünmesi bizim açımızdan iyi oldu. Ben şimdi 75. yıl mahallesindenim diyorum. Mektuplarımızın üzerine 75. Yıl Mahallesi—Gaziosmanpaşa yazıyoruz. Gazi Mahallesi yazmıyoruz." Hıdır Elmas bölünmeyle ilgili olarak "farketmez" değerlendirmesinde bulunuyor: "Gazi Mahallesi dört parçaya da, on parçaya da bölünse bu isim silinmeyen birşeydir. Bu kanayan yarayı tedavi etmek hepimizin görevidir. Bu mıntıkada Gaziosmanpaşa isminde dahi Gazi ismi duyulduğunda insanlarda bir irkilme oluyor."
 </p>
 <p class="metin">
  Zorla satılan gazete alınır
 </p>
 <p class="metin">
  Gazi Mahallesi'ndeki nazik durumdan vazife çıkaranlar da olmuş. Yardım adı altında esnaftan haraç toplamaya çalışan, direnmeler karşısında; "bir—iki milyon da olur âbi" diyerek fiyat kıran kişilerin Gazi Mahallesi'ndeki tedirginlikten rant elde etmek isteyen uyanıklar olduğu anlaşılıyor. Bu tip vakaların artması üzerine bölgede faaliyet gösteren illegal örgütler durumdan rahatsız olmuş ve esnafa bildiri dağıtarak bu kişilerle alâkaları olmadığını, örgüt ismiyle gelip yardım topluyoruz diyen bu şahıslara para verilmemesini bildirmişler. Ama esnaf bu sefer hayatında hiç okumadığı gazeteleri dükkanında barındırmak zorunda kalmış. Örgütlerin sesi konumundaki bu gazeteleri satan kişiler esnafı dolaşarak, "Sağolun başka gazeteye aboneyiz" itirazına karşılık, üstü kapalı olarak; "Alırsanız sizin için iyi olur" diyorlarmış. Eğer yolunuz Gazi'ye düşerse, Sünni gelenekte hiç olmamasına rağmen korktuğu için dükkanına Hz. Ali resmi asan Sünni esnaflara rastlamanız sürpriz olmayacak. Kepenk kapatma baskılarına karşı ise esnafın birlikteliği söz konusu değil. Hıdır Elmas bunu şu şekilde yorumluyor: "Burada halkın birbirine karşı bir çekingenliği var. Bana dokunmayan yılan bin yaşasın anlayışı var. Bir yandan illegal örgütlerin baskısı var, bir yandan insanların ve devletin bakış açısı var; medyanın oluşturduğu psikolojik hava var. İnsanların arasına nifak sokuluyor..."
 </p>
 <p class="metin">
  Küçük Moskova!
 </p>
 <p class="metin">
  Gazi Mahallesi'nin kötü kaderi bundan 15 yıl öncesine dayanıyormuş. Daha o zamanlar mimlenmiş bir yermiş, bazı siyasiler buraya "Küçük Moskova" bile diyormuş... Bunları anlatan Gazi Mahallesi'nden bir esnaf; "Küçük Moskova yakıştırması daha sonra unutuldu, çünkü Gazi Mahallesi her kesimden insanı çeken, fiyatların cazip olduğu, alt yapısı olan, havadar bir yer... Eğer Gazi arada bir kaşınıp medyanın gündemine getirilmezse kötü imajından kurtulur ama kişilerde bu yönde bir  hassasiyet yok." Terör örgütlerinin Gazi Mahallesi konusunda hassas davranmasını beklemek komik olur. Onların hassasiyeti Gazi Mahallesi'ni özel bir bölge olarak sunma noktasında geçerli. Çabalar bu yönde... Gazi Mahallesi'ni şehirden ayrıştırarak kurtarılmış bölge oluşturmak. Buna "Gazi Cumhuriyeti" kurma çabası da diyebiliriz. Hıdır Elmas'la görüşmemizde geldiği son nokta buydu yani Gazi Mahallesi'nin imajı: "Gazi Mahallesi'nin etrafının çevrilmesini, bir Gazi devleti oluşmasını bekliyorlar, böyle birşey olamaz... Buradaki insanlar işinde gücünde temiz insanlar. İçlerinde yanlış insanlar yok mudur? Vardır ama bu her yerde var... Adam üniversiteyi kazanmış çalışması lazım, gidip iş başvurusu yapıyor, adresi Gazi Mahallesi olduğu için işe alınmamış, sonradan gidip başka yerden ikametgâh alıp işe girebiliyor."
 </p>
 <p class="metin">
  Saded: Gazi Mahallesi'ni içinde bulunduğu durumdan kurtarabilecek en son proje belediye olmasıyla ilgili. Tek başına değil tabii. Sultançiftliği'yle birleştirilerek. Sultan Gazi İşadamları Derneği kuruldu bile... Sultan Gazi Belediyesinin oluşturulması yönünde bir teklif daha önce sunulmuş. Anlatan yine bir Gazi Mahallesi esnafı: "Sultançiftliği'ni belediye yapıp oraya bağlanacaktık o da olmadı... Sultançiftliği kendileri belediye olmak istiyor, Gazi Mahallesi'ni istemiyoruz diyorlar, Alibeyköy'e bağlanmamızı istiyorlar, onu da biz istemiyoruz, bakalım nasıl olacak bekliyoruz. Aldığımız duyumlara göre önümüzdeki yerel seçimlerde Gazi'yi kesinlikle ayıracaklarmış. Şu an burada Alevilerle Sünniler arasında zerre kadar bir gerilim yok... Dışarıdan gelen bir grup fanatik ortalığı karıştırır gider... Buranın insanı tamamen kaynaşmış vaziyettedir. Bütün organizasyon Karayolları Mahallesi'nden yapılıyor. Gazi Mahallesi'nde ne olup bitecekse oradan tayin edilir, bunu polisi de, devleti de iyi bilir..."
 </p>
 <p class="metin">
 </p>
 <p class="arabaslik">
  'Gazi Cumhuriyeti'nde neler var?
 </p>
 <p class="metin">
  İkametgahında Gazi Mahallesi yazanlar iş bulmakta güçlük çekiyor. Aynı zamanda, Gazi Mahallesi'nde oturanlar çocuklarını başka yerdeki bir okula yazdırırken zorluklarla karşılaşıyorlar.
 </p>
 <p class="metin">
  Gazi Mahallesi'nden farklı isimlerle üç mahalle daha türedi. Bu mahallede oturan vatandaşlar isim değişikliğinden dolayı (Gazi Mahallesi'nde oturuyoruz demekten kurtuldukları için) mutlular.
 </p>
 <p class="metin">
  Gazi Mahallesi ve çevresinde en çok rahatsızlık çekilen konu; dükkanları kapatması yönünde esnafa yapılan baskılar... Emniyete güvenmediklerinden ve kendi aralarında bir birlik oluşturamadıklarından, örgütlerin gönderdiği küçük yaşta denebilecek çocukların kapatın dükkanlarınızı emrinden sonra korkudan kepenklerini indiriyorlar...
 </p>
 <p class="metin">
  Devlet memurları nasıl Güneydoğu'da görev yapmak istemiyorsa aynı durum Gazi Mahallesi için de geçerli. Öğretmenler Gazi'deki okullarda görev yapmaya soğuk bakıyorlar.
 </p>
 <p class="metin">
  "Kelle koltukta dolaşıyoruz, hiçbir polis burada görev yapmak istemiyor, Güneydoğu'nun gözünü seveyim" diyen Gazi Mahallesi'nde görüştüğümüz polisler, görev otosu zırhlı olduğu halde görev esnasında oldukça tedirginler.
 </p>
 <p class="metin">
  Gazi Mahallesi ve çevresinde faaliyet gösteren örgütler: DHKPC, TİKKO, TKPML, PKK...
 </p>
 <p class="metin">
  Gazi isminin hafızalardan silinmek istenişi otobüs tabelalarından anlaşılıyor. Bayazıt'tan ya da Eminönü'nden kalkan otobüsün son durağı Gazi Mahallesi olmasına rağmen tabelada son durak Yunus Emre Mahallesi olarak geçiyor.
 </p>
 <p class="metin">
  Örgüt yanlısı yayınların esnafa zorla satılmak istenmesi, o türden yayınları hiç okumadığı halde, dikkat çekip örgütün gözünde sivrilmemek için almak zorunda kalanların sayısı az değil. Gazi Mahallesi'nde yaşanan gerilim unsurlarının başlıcaları arasında bu konular yer alıyor. Bir esnaf, devletin başa çıkamadığı kişilerle bizim başa çıkacağız diyerek tepkisini ve çekingenliğini ortaya koyuyor...
 </p>
 <p class="metin">
  Mahalle Sultançifliği'yle birleşerek, Sultan Gazi ismini alıp belediye olacak. Bunu o bölgede Fazilet'in gücünü kırmak olarak değerlendirenler de var. En önemli nokta, Sultançifliğinin Gazi'nin kötü imajı nedeniyle birleşmek istemeyişi... Sultançifliği halkı, Gazi'yi Alibeyköy'e versinler diye diretiyor... Önümüzdeki seçimlerde birleşme konusunda dananın kuyruğu kopacak...
 </p>
 <p class="metin">
  Eskiye nazaran şimdi mahallenin durumu daha iyi, TEM otoyolu ile sağlanan bağlantılar mahallenin çehresini değiştirmiş. Şu an Gazi Mahallesi göç almaya devam ediyor. Özellikle Alevi vatandaşlar bu bölgeyi tercih ediyor.
 </p>
 <p class="metin">
  Halka göre Gazi Mahallesi'nin kötü imajından tamamen kurtulması, ancak isminin değiştirilmesiyle mümkün.
 </p>
 <p class="metin">
  Esnafta iyi gelişmeler var, Ziraat Bankası yıllar sonra ilk kez geçtiğimiz yıl bir şube açtı. Böylece mahalle bir banka şubesine kavuştu.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20020328133049/mailto:hundez@hotmail.com">
   hundez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/kapak/1.htm), [web.archive.org (arşiv bağlantısı)](http://web.archive.org/web/20020328133049/http://www.aksiyon.com.tr:80/2001/321/kapak/1.htm)
