# Çeçenistan'dan resim sergisine

*Yasin Aras 2000.05.06*

<font class="agenda2NewsSpot">
 Cin Devlet Başkanı Ziang Zemin'in Türkiye'ye geleceği haberi üzerine gözler Ülkü Ocaklarına çevrilmişti. Yıllarca Doğu Türkistan'da yapılan zulmü protesto eden Ülkü Ocakları'nın bu zulmü yaptığını söyledikleri bir ülkenin başkanına devlet nişanı verilecek olmasına nasıl tepki gösterecekleri merak ediliyordu.
</font>
<font class="newsDetail">
 Üstelik kararnameyi imzalayan bakanların bir kısmı da MHP'liydi. Beklenen olmadı, daha doğrusu sürpriz yaşanmadı ve Ülkü Ocakları yeni misyonları gereği ne Çin aleyhtarı gösteri yaptı, ne de verilen nişanı protesto etti. MHP'nin hükümet olarak belli bir zorunluluğu olduğu dikkate alınsa bile kendilerini "sivil toplum örgütü" olarak gören Ülkü Ocakları'nın gönüllü olarak bu politikaya soyunması ilginçti. Kıbrıs'a giden, halkı Rumlara karşı örgütleyen, gizlice Bosna'ya, Çeçenistan'a savaşmaya giden ülkücüler şimdi en hassas oldukları bir konuda tepki dahi göstermiyorlardı. Peki ne olmuştu da Ülkü Ocakları bu kadar kısa bir süre içinde böylesine büyük bir değişim yaşamıştı.
 <br/>
 <br/>
 Alparslan Türkeş'in son döneminde genel başkanlık yapan Azmi Karamahmutoğlu'nun olaylı kongrede "illegalite"yi başlatması Ülkü Ocakları için de yeni bir dönemin habercisi oldu. Ve bir dönem Çeçenistan'a, gönüllü savaşmaya giden ülkücüler liderleri Devlet Bahçeli'nin öncülüğünde resim sergileri açmaya başladı. Oysa Ülkü Ocakları'nın geçmiş dönemde büyük hassasiyet gösterdikleri toplumsal meselelerin hiçbiri çözülmemişti. Hâlâ Doğu Türkistan'da olaylar devam ediyor, Çeçenistan Rusya'ya karşı bağımsızlık mücadelesi veriyor ve başörtülü öğrenciler üniversiteye gidemiyordu.
 <br/>
 <br/>
 İllegalite süreci
 <br/>
 <br/>
 Ülkücüler daha Başbuğ'ları vefat etmeden o ölürse biz ne yaparız diye kara kara düşünmeye başlamışlardı bile. Zira onlar için Alparslan Türkeş sadece efsanevî bir lider değil aynı zamanda "baba" anlamının yüklenmiş olduğu bir önder hüviyeti de taşıyordu. Hiç beklenmeyen anda gelen ölüm, Ülkü Ocakları ile parti arasında gizliden gizliye devam eden mücadeleyi gün yüzüne çıkardı. Başbuğ'un atadığı son Ülkü Ocakları Genel Başkanı Azmi Karamahmutoğlu, Türkeş'in vefatını kalabalığa; "Başbuğ öldü ve bundan sonra başka başbuğ çıkmayacak." diye duyurdu. Bu normal bir çıkış değildi. İçeriğinde pek çok kişinin sezinlediği gibi yeni genel başkanın seçileceği büyük kongredeki adaylara ayağınızı denk alın mesajıydı. Ve büyük kongre gelip çattığında beklenen gelişme yaşandı. Tuğrul Türkeş'e karşı birleşen üç adayın ortak aday olarak Devlet Bahçeli ismini açıklamaları zaten gergin olan havayı iyice alevlendirmişti. Ülkü Ocakları Genel Başkanı Azmi Karamahmutoğlu, Tuğrul Türkeş'le birlikte hareket ediyordu çünkü. Kongre alanının savaş alanına dönmesi fazla uzun sürmedi. Arkadaşlarıyla birlikte çevik kuvvetin çemberini yararak kürsüyü ele geçiren Karamahmutoğlu, pazarlıklı kongreyi tanımadıklarını söyleyerek "Türkeş nerede biz oradayız" dedi ve "illegaliteyi" ilan etti. Sonbahara ertelenen kongreden beklenen isim Devlet Bahçeli genel başkan olarak çıktı. Bahçeli ve onun lehine adaylıktan çekilen isimler olaylı kongreyi hiçbir zaman unutmadılar. Ve bu tür olayların bir daha yaşanmaması için "kontrolden çıkan" Ülkü Ocakları'nı yeniden partinin yörüngesinden çıkmayacak bir paralele oturtulması yönünde çalışmalara başladılar. Sayıları hızla artan ancak kontrol edilemeyen pek çok şube kapatıldı, merkezde olan ocaklara ise yeni yönetimin stratejisini benimseyecek isimler getirildi. Yeni politika da tıpkı MHP'nin benimsediği siyaset paralelinde oldu. Ânında reaksiyon gösterip, kitleleri harekete geçirmek yerine, olayların gelişimini bekleyen ve asla "atak" olmayan bir politika benimsendi.
 <br/>
 <br/>
 Ne yönde değişilecek?
 <br/>
 <br/>
 "Ülkü Ocakları bundan iki yıl öncesine kadar ortaya koyduğu tepkileri şimdi neden esirgiyor. Ülkü Ocakları yeni bir yapı içine mi giriyor?" sorularını Ülkü Ocakları'nın kalesi sayılan üniversitelerdeki öğrenci lideri konumundaki ülkücülerle görüştük. Yeni politika gereği demeç veremedikleri için ismini yazamadığımız bu öğrenciler geçmişteki imajın değişmesini doğru buluyorlar. Ancak gelinen noktadan da memnun değiller. İşte bir öğrenci liderinin anlattıkları; "Seksenden doksanlara kadar üst yönetimdeki, entellektüel boyutta düşünebilen bir çok insan hapisteydi. En başta bu sebepten dolayı Ülkü Ocakları kendi bünyesinde bir kargaşa yaşadı. İş çeksenet mafyacılığına dönüştü. Diğer taraftan seksen öncesi Ülkü Ocakları'ndaki insanlar sürekli bir kavganın içindeydiler. İnsanlar ölüyordu. Fakat bunlar bir amaç doğrultusunda oluyordu. Daha sonra buna özenen fakat kavga etme amacı geçerli olmayan bir gençlik geldi. 'Niye baktın' gibi sudan sebeplerle kavga eden bir gençlik." Bir başka öğrenci liderine göre ise, artık Ülkü Ocakları'nda yeniden entellektüel boyutta düşünebilen insanlar ön plana çıkmaya başlamışlar. Bu insanların yönetimde söz sahibi olmasıyla birlikte yeni bir arayış içine girilmiş; "Biz kimiz ve ne olmamız lazım noktasında çelişkiler vardı ve bunlar şimdi giderilmeye çalışılıyor. Ülkü Ocakları bu kavgacı yapısından kurtulma peşinde. İmajından değil, çünkü yapı değişirse ancak imaj değişebilir. Şu an Ülkü Ocakları kendini yenileme çabası içine girdi demek çok iddialı birşey olur. Özde bir değişim değil bu, imajda bir değişim de değil, ikisinin ortasında. Ana ilkeler yine korunuyor. Çünkü o ilkeler şartlara göre değişecek ilkeler değil."
 <br/>
 <br/>
 Misyonumuz bitmedi
 <br/>
 <br/>
 Ülkü Ocakları Genel Başkanı Atilla Kaya da teşkilatlarının sadece tepki vermeyle sınırlı reaksiyoner bir hareket olarak algılanmasından rahatsız. "Elbette çeşitli meselelere ilgili tavırlar, tepkiler koyuluyor. Ancak bu Ülkü Ocakları'nın sadece bir boyutu. Ülkücü hareketin sadece bir tepki hareketi olduğu, Sovyetlerin dağılması ve 12 Eylül'den sonra hareketin miadını doldurduğu anlayışı kamuoyunda hakim olmaya başlamıştı. Bir hareketin geçmişe saklanarak dünyanın değişim ve gelişim şartlarını dikkate almadan varlığını devam ettirmesi mümkün değil. Ama hassasiyetlerden vazgeçilmesi de söz konusu değil. Biz son altı aylık dönemde Çeçenistan konusunda mitingler yaptık, Çeçenistan'a maddi yardımlar gönderdik. Doğu Türkistan da hiçbir zaman için Ülkü Ocakları'nın gündeminden düşmüş bir hadise değildir. Ülkücü hareketin literatürüne ve külliyatına yayılmış bir davadır. Çin Devlet Başkanına "Evine dön Çin'li" diye tepkimizi de ortaya koyduk."
 <br/>
 <br/>
 İktidar tavrı etkilemiştir
 <br/>
 <br/>
 Ülkü Ocakları'nı tepki verme açısından geçmişiyle karşılaştırdığımızda o halinden çok uzakta bir imaj çizdiğini söylemek abartı olmaz. Hassas olduğu konularda bugün Ülkü Ocakları'nın elini kolunu bağlayan en önemli etken MHP'nin iktidarda olması. MHP Güngören Teşkilatlandırma Başkanı ve aynı zamanda milliyetçi, mukaddesatçı çizgisiyle tanınan Hamle Yayınevi'nin sahibi Fahrettin Taşkın, Ülkü Ocakları'ndaki değişimi MHP'nin iktidar olmasına bağlıyor; "Ülkü Ocakları bir eylem yaptığı zaman, MHP'nin gençlik kolları teşkilatı olarak gündeme getirilecektir ve bu da partiyi zor durumda bırakacaktır. Türk dünyasıyla ilgili bütün meselelere bu boyuttan bakmak gerekiyor. Çeçenistan meselesi de aynı, Doğu Türkistan meselesi de. Eğer MHP iktidar ortağı olmasa, muhalefette olsaydı, o partinin kimliğiyle tepki vermesi kolaydı. O zaman yaptığı şeyler devleti bağlamazdı. Ama şu an yaptığımız herşey Türk Devletini bağlıyor. Bu durum MHP'nin Türk dünyasıyla ilgili hassas olduğu konularda elini kolunu bağlamıştır. Devlet politikası dışına çıkamaz. Yani siyasetin içinde olmak ülkücü tavrı direkt etkiliyor. Bu gayet doğaldır. Bu sorumluluk taşıyan insanla, taşımayanın arasındaki fark gibi." diyor.  Ülkü Ocakları'nın eski genel başkanı Azmi Karamahmutoğlu'nun görüşleri ise Taşkın'ın tam tersi yönünde. Yani eylemden taviz verilmemeli diyor; "Benim Ülkü Ocakları başkanlığı yaptığım  dönemde Çin Devlet Başkanına devlet nişanı verilseydi, bu durumu asla kabul edemezdik. Böyle bir şeyin yapılması ülkücü Türk milliyetçilerinin kendini inkârı olur. Turan ülküsüne indirilmiş bir darbe olur. Oradaki 55 milyon Uygur Türk'üne ihanet olur. Fikriyatın, ya da partinin iktidarda veya muhalefette olması halinde; bir başka hükümet böyle birşey yaptığında ortaya koyacağımız tavır ne olabilir idiyse, biz iktidardeyken böyle birşeyin yapılması halinde tavrımız yine aynı olurdu."
 <br/>
 <br/>
 "Karşı çıktıkları şeyi yapan kendi fikriyatımızın partisi ise yöneticilerine karşı tepkimizi koyardık" diyen Karamahmutoğlu; "Karşı çıktığımız işi parti yöneticileri yapıyordur, Ülkü Ocakları yapıyor değildir. Ülkü Ocakları'nın gerçeği hem kitlenin, hem de parti yöneticilerinin önüne koyması lazımdır. Çünkü partiden de bağımsız olarak Türk milliyetçiliğinin kalesi Ülkü Ocakları'dır" şeklinde konuşuyor.
 <br/>
 <br/>
 Herkes değişim diyor
 <br/>
 <br/>
 Ülkü Ocakları'nda yaşanan değişim Türkiye genelindeki bütün ocaklarda isteniyor. Artık duygusal milliyetçilikten daha ziyade mantık milliyetçiliğine geçiş başladı. Karmaşık bir yapı var ama değişim konusunda herkesin hemfikir olmasıyla bununda aşılacağı gözüküyor. Hem yeni bir hadise de değil. Yaklaşık iki yıldır var. Ama hazırlıklar daha 56 sene öncesine, Alparslan Türkeş dönemine dayanıyor. Ve diğer bir ülkücü öğrenciye göre şu an ocaklar için geçerli olan sakinliğin birinci sebebi vaktin çoğunu bu değişim çalışmalarının alıyor olması. "İkinci olarak da Türk milliyetçiliğinin siyasi kanadını teşkil eden MHP var ve iktidarda. Artık biz inanıyoruz ki yapılması gereken şeylerin yapılması gereken yer TBMM'dir. Sokakta beşbin kişiyle bağırıp çağırmakla bir yere varamıyorsun. Ama Meclis'te bir milletvekiliniz bile kanun teklifinde bulunabiliyor. Meclis'te birşeylerin yapıldığına inanıyoruz. Meclis'te birşeyler yapılırken diğer birtakım işlerin fazla gündemde olmaması gerekiyor. Şimdi biz bunu kalkıp sokakta veya üniversitede gösteri yaparak gündeme soktuğumuz zaman, yapılacak işe taş koymuş oluruz. Çeçenistan veya diğer meselelerle ilgili de Ankara'da birşeyler yapıldığına inanıyoruz." Ülkücü yazar ve aynı zamanda Burak Yayınevi'nin sahibi olan Nazım Tektaş ise, Ülkücüler'in otuz yıldan fazla bir zamandır bir yerlere gelebilmek için mücadele ettiğini. Geldiği yerde kalmak ve biraz daha ileri gitmek için, inandıkları bazı şeylerden bile fedakarlık yapma ihtiyacı duyduklarını ve bu yüzden Ülkü Ocakları'nın pasiflermiş gibi bir hava yaydığını söylüyor: "Dün inanıyorduk, yapıyorduk; doğruydu. Bugün de inanıyoruz, doğrudur ama yapmıyoruz. Neden, çünkü karşı taraf bizi farklı tanıyor ve elimizden bu imkan alınırsa yarın hiçbirşey yapma şansımız olmaz düşüncesinde olduklarını zannediyorum. Onun için geçmişe nazaran pasif gibi görünüyorlar. Bir de devletin âli menfaatleri neyse bunu âli mevkilerde bulunanlar biliyor galiba. Biz aşağıdaki insanlar bunu bilmiyoruz, görmüyoruz. Ama MHP'nin neredeyse varlık sebebi, dış Türkler'dir. Çünkü en çok onların hakkını arayarak bir yerlere gelmeye çalışıyordu. Bugün bir tek bağımsızlığına kavuşamamış Doğu Türkistan'daki en az sayıları otuz milyon olan Türkler kaldı. Ülkü Ocakları'nın buna tepki vermeyişinin arkasında ise; lider doktrin teşkilat anlayışının baskı unsuru olarak Ülkü Ocakları'nda yaşıyor olması var. Ülkücü terbiye icabı hislerini açığa vuramıyorlar." Azmi Karamahmutoğlu'na göre ise şu an Ülkü Ocakları'nın tavrı MHP ile zıtlaşmamak yönünde gösterilen azami gayretten kaynaklanıyor. Şimdiki eylemsizlik de bu özlemin gerçekleşmesini beklemek içindir belkide diyor. Ve bir dileği var: "Dilerim ki bu süreç ebedi olmaz."
 <br/>
 <br/>
 Saded: Eskiden gençlik için komünizm tehlikesi vardı: yani Atilla Kaya'ya göre fikri açıdan bir zehirlenme söz konusuymuş. Dünyanın değişmesiyle birlikte şimdi komünizmin yerini uyuşturucu, sigara, alkol ve milli benlikten uzaklaştıran popüler kültür tehlikesi almış. Ülkü Ocakları da ziyadesiyle değiştirmeye niyetlendiği vizyonuyla birlikte, bünyesindeki gençliği artık bu tür tehlikelere karşı eğitmeye çalışacakmış. Sanatsal faliyetlere süreklilik kazandırma çalışmasını açılan resim sergilerinden görüyoruz. Böylelikle yanlış tanınan gerçek ülkücünün nasıl olması gerektiği yönünde mesajlar da veriliyormuş.
 <br/>
 <br/>
 Email: aksaras@yahoo.com
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-6144-33-cecenistandan-resim-sergisine.html), [web.archive.org (arşiv bağlantısı)](http://web.archive.org/web/20101024141429/http://www.aksiyon.com.tr:80/aksiyon/haber-6144-33-cecenistandan-resim-sergisine.html)
