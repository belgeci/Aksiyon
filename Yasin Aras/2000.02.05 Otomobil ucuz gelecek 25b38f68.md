# Otomobil ucuz gelecek

*Yasin Aras 2000.02.05*

<div class="pNewsDetailMainContent ctx_content" itemprop="articleBody">
 Türkiye'de her bin kişiden sadece altmışı otomobil sahibi. Bu rakam ülkemizin refah ve gelir seviyesinin ne durumda olduğunu göstermeye yetiyorHemen yanıbaşımızdaki komşumuz Yunanistan'da ise her bin kişiden yüzdoksanı otomobil sahibi. Son dönemde bu istatistiklere bir de kötü giden ekonomik veriler eklenince otomobil firmalarının büyük kısmı çuvalladı desek abartmış olmayız.
 <br/>
 <br/>
 Yüzyıl kötü kapandı
 <br/>
 <br/>
 Türkiye'de yatırım yapan büyük otomobil firmaları pazarın büyüklüğünü artırmaya yönelik hamleler yapmadıkları; yani otomobil satın alabilecek kişi sayısını artırmadıkları sürece, küçük bir ekonomik krizde çuvallamaya devam edecekler. Bunu sadece devletten bekleyip vatandaşın alım gücünün yükselmesini gözlemek ise sıkıntıyı artırıyor. Türkiye gibi otomobil ihtiyacının yüzde ellisinin yurtdışından karşılandığı bir ülkede ucuz fiyat politikası üç şeyi sağlar gözüküyor. En başta otomobil sahibi kişi sayısı artar, yurtdışından ithal edilen otomobil sayısı azalır ve bu sayede genel otomobil pazarı büyür. Ekonomik sıkıntıların yaşandığı durumlarda dahi firmalar bu sayede krizden kurtulup, kaygan yoldan kuru zemine geçmenin verdiği sürüş keyfini yaşayabilirler. Peki hadise bu kadar basitse, Türkiye'de büyük yatırımlara sahip otomobil firmaları bunu niçin görmüyorlar? Onlar da görüyorlar ancak bu noktada daha yeni yeni ciddi birtakım adımlar atmaya, yeni organizasyonlar yapmaya başladılar. Bir bakıma firmalar buna mecbur kaldılar.
 <br/>
 <br/>
 Önümüzdeki zaman dilimi firmalar arasında fiyat politikaları açısından yaşanacak rekabete şahitlik edecek. Avrupa'da şu an yaşanan kapasite fazlalığı, Türk otomobil sanayiinin ihracatını da olumsuz yönde etkileyecek. Doğal olarak bu durum firmalar arasındaki pazar payını artırmaya yönelik rekabeti körükleyecek. O yüzden firmalar ucuz otomobil satmaya mecburlar. Otomotiv Sanayii Derneği'nin (OSD) 99 yılına ait açıkladığı üzücü veriler de otomotiv piyasasının böylesi bir hareketlenmeye ihtiyacı olduğunu rakamsal olarak gözler önüne seriyor. İstatistiklere göre 99 yılında otomobil firmaları, talepte yaşanan ani düşüş sonrası üretim kapasitelerinin sadece üçte birini kullanabilmişler.
 <br/>
 <br/>
 Diğer taraftan Türkiye'ye yatırım yapan otomobil firmalarını aklımıza getirdiğimizde ekonomik açıdan düzlüğe çıkacağımıza dair bir güven duygusu geliyor insana. Çünkü Türkiye'ye yatırım yapan firmalar boşa yatırım yapmayacak büyük şirketler. Nüfusa göre çok az insanın otomobil sahibi olduğu ülkemizde, devletin ve vatandaşının ekonomik açıdan dibe vurup yukarıya doğru bir çıkış hızı kazanması ve gelecek yılların daha bir ümit vadetmesi, yatırım yapan firmaları haklı çıkartıyor. Klasik "Türk vatandaşı tipi ortadirek"in hasta yatağından tekrar ayağa kaldırılması için ortaya konan yeni ekonomik program bu noktada otomobil firmalarının iştahının kabarmasına yetiyor.
 <br/>
 <br/>
 Çığ düşerse ne olur?
 <br/>
 <br/>
 İşi daha en başından ele alırsak, büyük otomobil firmalarının Türkiye'ye yatırım yaparken sadece ülkemiz zenginlerine otomobil satarak geçinebileceğini düşünmek yanlış olurdu. Bu noktada ekonomi dünyasında popüler bir tabir olan "çığ noktası"na en çok bel bağlayanlar şüphesiz otomobil firmaları. Türk ekonomi hayatının dört gözle beklediği bu "çığ noktası" son ekonomik programla birlikte harekete geçip ekonomik hayatta her yere düşebilir. Ondan sonra vatandaş rahat bir alım gücüne sahip olur da, örneğin yıllık beş bin dolar gibi bir gelire kavuşursa, şüphesiz bundan en çok fayda görecek sektörlerin başında otomobil endüstrisi geliyor. Opel Türkiye Genel Müdürü Spranger Hardy'nin görüşleri de bu yönde. Hardy Türkiye piyasasının otomobil için cazip bir pazar olduğunu vurguluyor ancak otomobile olan talebi durduran nedenlere dikkat çekiyor. Hükümetin son ekonomik programıyla birlikte, enflasyonun aşağı çekilmesi ve faiz oranlarının düşmesinin otomobile karşı talepte bir patlama oluşturabileceğini söyleyen Hardy; 2000 yılında Türkiye'de en az 320 bin otomobil satılacağını düşündüklerini belirterek, planlarını pazarın yüzde 15 büyüyeceği yönünde yaptıklarını vurguluyor. Spranger Hardy'nin görüşleri arasında otomobil alıcılarını en çok ilgilendiren nokta ise pazar payını artırmak için bu yıl otomobil firmalarının çok ciddi bir rekabet ortamına gireceğini ileri sürmesi. Bu rekabet ortamında firmalar yeni ürün ve düşük fiyat politikalarıyla kapışacaklar. Yüksek kalite, konfor ve düşük fiyat en önemli piyasa enstrümanı olacak.
 <br/>
 <br/>
 Tüm verilere ve ekonomiyle ilgili fotoğraflara bakıldığında, Türkiye hâlihazırda otomobil sanayii açısından 'ağızları sulandıran' bir pazar olma özelliğini sürdürüyor. Tüm olumsuzluklara rağmen bu durumun devam etmesi, aslında Türk ekonomisinin göründüğünden daha güçlü olduğunu ortaya koymada bir ölçü olarak alınabilir. Türk insanının otomobile karşı kendine has alaturka yaklaşımı, yani otomobile hâlâ tasarruf aracı olarak bakıyor olması da sektörü rahatlatan en büyük gerçek olsa gerek. Şimdiye kadar alıcının yaptığı fedakârlığa karşılık, firmaların da fiyat yönünden fedakârlık yaparak karşılık vermesi piyasayı yeniden hareketlendirecek. Aksi halde sadece devletin eline bakarak "Vatandaşının gelirini artırsa da, o da araba alsa" diyerek beklemekle bu işlerin yürümeyeceğini herkes anladı.
 <br/>
 <br/>
 Email: aksaras@yahoo.com
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/otomobil-ucuz-gelecek_505828), [web.archive.org (arşiv bağlantısı)](http://web.archive.org/web/20151020020244/http://www.aksiyon.com.tr:80/dosyalar/otomobil-ucuz-gelecek_505828)
