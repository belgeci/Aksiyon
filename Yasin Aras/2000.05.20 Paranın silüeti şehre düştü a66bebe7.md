# Paranın silüeti şehre düştü

*Yasin Aras 2000.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Azçok televizyon seyreden herkes Pamukbank'ın son imaj reklamını da görmüştür. Türkiye'yi yarınlara taşıyacak çocuklar ve bu çocuklar için fedekarlıkla gece gündüz çalışan aileleri konu alan filmde, Türkiye'nin en büyük ekonomik gücünün aileler olduğu ve en büyük yatırımı çocuklarına yapan ailelerin geleceğe olan inancı vurgulanmaya çalışılmış.
  </font>
 </div>
 <div id="newsText">
  <font class="detail-text">
   İTÜ Sagres Yer Uydu İstasyonu, İstanbul Arkeoloji Müzesi, Kandilli Rasathanesi Astronomi Bölümü ve Gemak Tersanesi gibi ilginç mekanlar kullanılarak, Türkiye'nin geleceği olan çocukların, geçmişine sahip çıkan, bir yandan da teknoloji, araştırma, bilim ve sanatla yoğrulan bireyler olarak yetişmesi işleniyor. Filmde; geçmişe sahip çıkma bilinci ile bugün olduğu gibi gelecekte de tarihi kimliğin daima korunacağına olan inancı vurgulamak amacıyla, İstanbul'un tarihi yarımada görüntüsüne öncelikle yer verilmiş. Buraya kadar herşey yolunda. Bundan sonra reklam, Topkapı Sarayı'nın üzerinden dönen kameranın denizden verilen bir bakış açısıyla, gökdelenlerin denize sıfır göğe doğru yükseldiği bir şehri görüntülemesiyle son buluyor. İşte bütün sorun da bu şehir görüntüsü ve bulunduğu yerde başlıyor. Çünkü İstanbul'un tabii şehir görüntüsü hayali bir şekilde kurgulanırken rahatsız edici bir görüntü ortaya çıkmış.
   <br/>
   <br/>
   Kadıköy'e yazık olur
   <br/>
   <br/>
   Türkiye ekonomisinin gelişmesine paralel olarak, ticaretin kalbinin attığı şehir olan İstanbul'da, reklamda tasarlandığı gibi bir metropolün kurulması abes değil. Hatta gerekiyor bile. Görüntüdeki anormallik, şehrin kurulduğu yerin Kadıköy gibi tarihi kimliğe sahip bir mekana denk düşmesi. Diğer taraftan, denizden bakıldığında; kıyıya sıfır böyle bir yerin gelecekte kurulacak olmasını düşünmek, söz konusu imaj reklamının iyi niyetli anlayışına da ters düşüyor. Reklam benim de çok ilgimi çekti diyen mimarlık dergisi Arkitekt'in Yayın Koordinatörü Ümit Uzmay kamera görüntüsünün döndüğü açıyı baz aldığınızda reklamdaki metropolün kurulduğu yerin Kadıköy'e denk düştüğünü ve bunun da haksızlık olduğunu belirtiyor: "Eğer tarihi kimliği koruyarak bir taraftan da böyle bir kent oluşturmak hayal ediliyorsa (tabii bu kadarını yapmak Kadıköy'e de haksızlık) bu güzel bir şey. Reklamda gösterilen o şehir çalışma şehri, yaşama şehri değil. Onların çizimine göre bu şehir Kadıköy'de kurulmuş ama ben Kadıköy'ün böyle olmasını istemem. Aslında anlatılmak istenen yer LeventMaslak hattı. Zaten bu hatta bakınca reklamdaki o şehir gibi olmaya başladığını görüyoruz. Şehirde böyle bir yer olmalı. Yoksa tarihi dokuya saldırırlar. Ve sonuçta reklamda olduğu gibi, İstanbul'a denizden bakınca o gökdelen şehri görüntüsünün oluşabileceği bir yer yok. Sorun da burada başlıyor. Yüksek binalar gerekiyor ama nerede yapıldığı problemli." Görünen o ki medeniyet düşünce çizgimiz hep Batının kıta sahanlığına girdiğinde kesilip kalıyor. "Batı yapmışsa aynısından biz de yapalım" mantığı "kendi medeniyet çizgimizi ortaya koymada engel teşkil ediyor" cümlesine her aklıı selim sahibinin doğrudur diyeceğinden emin olmak ayrı bir vakıa. Kendimizi ortaya koymakta ya da yerli olmakta bu kadar kompleks sahibi olmak geleceğimizi kurgulayan bir banka reklamında bile alenen gözlerimizin önünde duruyor. Pamukbank bir Türk bankası. Müşteri potansiyelini oluşturan kesim de bu memleketin vatandaşlarından oluşuyor. Ama reklamında buram buram yaydığı imaj Batı kokuyor ve ne de güzel olmuş dedirtecek kıvamdan uzak.
   <br/>
   <br/>
   Kim bu şehir?!.
   <br/>
   <br/>
   Bu şehir görüntüsünde oldukça zor farkedilen Kızkulesi dışında İstanbul kimliğine ait olan hiçbirşey yok gibi. "Filmin son bölümünde yer alan ve ileri teknolojinin kullanılmasıyla bilgisayar ortamında yaratılan sembolik şehir görüntüsü için, Malezya'dan Avustralya'ya dünyanın gelişmiş ekonomilerindeki büyük metropollerde yer alan ve mimari açıdan kendini gösteren bazı binaların görüntülerinden yararlanılmıştır" diyen Pamukbank'ın açıklamasından da anlıyoruz bunu. Modern bir şehir görüntüsü çizilmeye çalışılmış ancak hiçbir canlı organizmayla alakası olmayan, milenyumun soğuk teneke rengi, şehrin üzerine boca edilmiş. Hayattan, toplumsal yaşamdan, derin Türk kültüründen çok uzakta bir fotoğraf. Bu resme bakınca paranın kokusunu alabiliyor, ilişkilerin donmuşluğunu görebiliyorsunuz da İstanbul'a ve topluma ait değerleri göremiyorsunuz.
   <br/>
   <br/>
   Reklamın üzerinde kurgulandığı o çocuklar bu şehirde yaşayacaklarsa, en azından bizim kadar şanssız olacaklar. Sonuçta Pamukbank'ın reklam sorumluları tercihlerini yapıp modern bir şehir görüntüsüyle son bulan bir reklamla imajlarını pekiştirmeye çalışmış. Ancak bu imajın topluma sunduğu bir de bedel var; artık çalışma hayatımızın böyle bir şehirde geçeceğini hayal edeceğiz. Oysa gökdelenlerle imaj yapmış Amerika'da yaşayan halkın dahi hayatları "Amerikan Rüyası" denilen o meşhur filmde de izlediğimiz gibi, tek katlı, pembe panjurlu, bahçeli evlerde geçiyor. Komşuluk ilişkilerinin sıfıra yakın olduğu, hissiz duvarların sadece görüntüleri kaybettiği, sesin mahremiyetinin ortadan kalktığı, huzurun mumla arandığı yüksek gökdelen konutlarında yaşamaya mecbur edilmek kimsenin hoşuna gitmiyor. Gözbebeğimiz İstanbul'un siluetinin değişmesi de... Yüzyılın fotoğrafçısı seçilen Ara Güler'in gökdelen siluetlerinden müteşekkil bir İstanbul görüntüsüne şiddetle karşı çıkması da bu yüzden olsa gerek. "Şehirler zamanla yeni bir siluet kazanamaz mı? Büyük iş merkezleri, gökdelenler artık kaçınılmaz hale geldi" diye kendisine yöneltilen bir soruya cevabı gayet net Güler'in: "Gökdelenler İstanbul'un dışında. Gökdelen İstanbul'un değil, 20. yüzyıl New York'unun sembolüdür. Her şehrin kendine özgü bir silueti ve şehri anlatan kareleri vardır. Nasıl her romancının kendine özgü üslubu varsa, şehirlerin de içinde yaşayan insanların yaşantısıyla beraber bir üslubu vardır. Bu adamlar budur denir. Onlardan milletlerin karakterleri doğar. Gökdelenleri kopya edersen Amerika'yı kopya etmiş olursun."
   <br/>
   <br/>
   Aynı zamanda mabedsiz şehir
   <br/>
   <br/>
   İstanbul'da ister tarihi yarımadada olsun, isterse bir gecekondu mahallesinde; şehrin mimari kimliğini yansıtan en önemli kültürel unsurlardan biri de mabedlerdir. Şehrin dini kimliğini yansıtmaktan öte anlamlar sergileyen, gökyüzüne doğru uzayıp giden cami minareleri görüntü kirliliğini dahi bertaraf eder. Dünyada siluete sahip 45 yerden biri olan İstanbul'un o muhteşem manzarasını seyretmek için kilometrelerce yolu katedip gelen turist sayısı az değil. İşte bu muhteşem siluetin en önemli ögesini camiler oluşturur. Oysa Pamukbank'ın imaj reklamındaki o metropolde mabed görüntüsü yok. Madem reklamda gelecekle ilgili bir görüntü kurgulanmış; bugünkü cami mimarisi anlayışının değiştiğini vurgulayan modern mimari kimliğe sahip bir mabedin de o görüntünün içinde yer alması daha anlamlı olmaz mıydı? Tabii her hâl ü kârda denizin dibine böyle bir şehrin kurulmasını kabul etmek mümkün değil. "Dünyanın başka ülkelerinde kurulu böyle şehirler var" gibi bir açıklama da sözkonusu yer İstanbul olunca hafif kalıyor. Çünkü İstanbul, dünyanın alelade bir şehri değil. Zaten Ümit Uzmay'ın dediği gibi "reklamdaki şehrin kurulduğu böyle bir yer de yok."
   <br/>
   <br/>
   Saded: "İstanbul'da cami siluetinden mahrum, denize sıfır duran böyle bir gökdelen şehri görüntüsünün asker traşı olmuş rockcu gibi perişan duracağı aşikar. Hayır; böyle bir cinayeti Mao'nun kültür ihtilali bile aklından geçirmezdi. Bana kalırsa ihmal, dalgınlık falan olabilir" diyen, şehir yazarlığı konusunda kalemi tescilli A. Turan Alkan'ın söylediklerine katılmamak mümkün mü?
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6176-paranin-silueti-sehre-dustu.html), [web.archive.org (arşiv bağlantısı)](http://web.archive.org/web/20130930034202/http://www.aksiyon.com.tr:80/aksiyon/haber-6176-paranin-silueti-sehre-dustu.html)
