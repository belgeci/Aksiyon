# Sevgi eksik kalırdı Çiçek olmasa

*Yasin Aras 1997.05.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Kara Bomba, Safinaz Teyze, Pembe Hanım, Hamide Abla; 50'li yılların meşhur çiçekçileri.. Ellerinde sepet Kuştepe'de çiçek satarken apayrı bir görüntü oluştururlardı.
  </font>
 </div>
 <div id="newsText">
  <font class="detail-text">
   Şimdiki meslektaşları gibi çiçek buketini gözünüze sokup, 'Abe bi çiçek al' demezlerdi. Onlar çiçek kültürümüzün yeniden uyanmasında, çok taban eskittiler.
   <br/>
   <br/>
   Ülkemizde profesyonel anlamda çiçekçilik ilk olarak Bolşevik ihtilalinden kaçan Beyaz Ruslar tarafından Beyoğlu Çiçek Pasajı'nda başlatıldı. İlk çiçek mezadı orada yapıldı. 1945 yılında Sınırlı Sorumlu Çiçek Üretim ve Satış Kooperatifi'nin kurulmasıyla bugünlere gelindi. Daha sonraları güzel şeyleri tahrip etmedeki başarı tekrar edilerek bu tarihi mekân 'meyhane pasajına' çevrilir. Şimdilerde Çiçek Pasajı denince akla meyhaneler geliyor. Pek çok şey gibi çiçeğin de en parlak olduğu devir Osmanlı dönemindeydi. Öyle ki, Lâle Devri'nin ünlü şairi Nedim'in de ifade ettiği gibi; ince ruhlu zarif kişiler sarıklarına birer gül iliştirir, öğrenciler her sabah hocalarına çiçek demetleriyle giderler, hasta dostlara zarif çiçek şişeleri içinde karanfil, gül, zerrin, lâle gönderilerek hatır sorulurdu. Bahçesi olmayan fukara evlerinin bile, pencere önlerinde saksılar eksik olmazdı. O derece ki XIX. asır başlarında Türkiye'yi ziyaret eden Miss Julia Pardoc, "Keşke Shakespeare, Romeo ve Juliet'in bahçe sahnesini yazmadan önce Boğaziçi'ni görmüş olsa idi" diye hayıflanır.
   <br/>
   <br/>
   Evliya Çelebi'nin anlattığına göre, XVII. yy.da İstanbul'da seksen kadar çiçekçi dükkânı varmış. O dönemdeki çiçek merakımızdan Avrupa da nasibini almış. Özellikle lâle yetiştirme hastalığını bugün lâleleriyle ünlü Hollanda başta olmak üzere bir çok Avrupa ülkesine ihraç etmişiz. O dönemde padişahlar bile çiçek yetiştiriciliği ile bizzat uğraşırlarmış. Keşke bugün de bütün siyasilerimiz çiçeklerle haşır neşir olsalar. Meclis'te  yumruk yerine çiçek atılsa herhalde Türkiye'deki demokrasi apayrı bir görüntü oluştururdu.
   <br/>
   <br/>
   Osmanlı devrindeki kadar olmasa bile bugün de çiçekler, evlerimizde, işyerimizde önemli bir yer teşkil ediyor. Çiçeklerin yüklendiği manalar, sözcüklerle anlatmaya vâkıf olamadığımız durumlarda, duygularımızı anlatmaya çoğu zaman yeterli oluyor.
   <br/>
   <br/>
   Türkiye Çiçekçiler Günü. . .
   <br/>
   <br/>
   Mayısın ilk pazarı, tamamen yerli bir güne ait; "Türkiye Çiçekçiler Günü". Her nedense insanlarımız, özellikle de medya, Sevgililer Günü'ne olan aşırı ilgisini bu günden esirgiyor. Çiçekçiler gününün fikir babası, İstanbul Çiçekçiler Odası Başkanı Ahmet Nadir Yüksel olmuş ve ilk olarak 1984'ün mayıs ayında Ankara Kuğulu Park'a pembe güller dikilerek kutlanmış. Yüksel, Çiçekçiler Günü'yle sorunlarını yüksek yerlere duyurmayı amaçlamış: "Boğaz köprüsüne çıkıp 'devlet bize destek olsun, yoksa atlarız' demek yerine, Çiçekçiler Günü'yle sesimizi duyurmayı amaçladık. "
   <br/>
   <br/>
   Üretim yeterli değil
   <br/>
   <br/>
   Çiçekçilerin bir de 135 ülkenin üye olduğu uluslararası teşkilatları var. Merkezi Zürih'te bulunan Interflora'ya Türkiye'den 700 çiçekçi üye. Interflora'nın amacı amblemindeki elinde çiçekle koşan adamın da ifade ettiği gibi ısmarlanan çiçeğin dünyanın neresine olursa olsun en kısa zamanda ulaştırılmasını sağlamak.
   <br/>
   <br/>
   Çiçekçilik ciddi bir mesleki alan. Mart ayı içinde Dünya Ticaret Merkezi'nde düzenlenen Florist 97 (Uluslararası Çiçekçilik Fuarı) bu sahaya ekonomik açıdan dikkat çekilmesi gerektiğini gösteriyor. Çiçek sepetimizin içi çok çeşitli olmasına rağmen, üretimde olması gereken seviyenin çok altındayız. Bu durumun ana sebebi malum; devlet desteğinin yetersiz oluşu. Akademik olarak yapılan çalışmalar yetersiz. Çiçekçilikle ilgili olarak herhangi bir kalite standardı belirlenmemiş. Çiçekçiler turizme verilen önemin dörtte birinin kendilerine verilmesi halinde ilk etapta on milyar dolarlık ihracat yapabileceklerini söylüyorlar. Tüm bu olumsuzluklara rağmen çiçek yetiştiricilerinin kendi çabalarıyla Türkiye, özellikle son yıllarda, çiçekçilikte büyük atılımlar yaptı ve 96 yılında 500 miyon dolarlık çiçek ihraç etti. Ünlü tabirimizle Konya büyüklüğündeki Hollanda 96 yılında sadece çiçek ihracatından 25 milyar dolar kazandı. Aynı yıl bizim toplam ihracatımız 21 milyar dolardı. Oysa çiçek yetiştirmek için gerekli olan tabii şartlar ülkemizde Hollanda'dan fazla. Gerekli önem verildiği takdirde çiçek sektörünün Türkiye ekonomisine önemli ölçüde katkı sağlayacağı kesin.
   <br/>
   <br/>
   Hollanda'da çiçek üreticilerine %5 faizle uzun vadeli krediler veriliyor. İsrail'de ise krediden hiç faiz alınmıyor, üstelik nakliyeyi devlet ücretsiz yapıyor. Sonuçta ortaya çıkan tablo şu: İsrail bizden gül tohumu aldı, yetiştirdiği gülü şimdi bize de ihraç ediyor . Hollanda bir devrimize ismini veren 'lâle' soğanını bizden aldı. Şimdi onlardan lâle soğanı ithal ediyoruz. İthal ettiğimiz lale soğanını, yetiştirip başka bir ülkeye satmama şartını da eksik etmiyorlar. Bu sahada ciddi çalışmaların yapılmaması döviz çıktısına da neden oluyor. Sevgililer Günü'nde bunu net bir şekilde gördük.
   <br/>
   <br/>
   Türkiye'nin en çok ihraç ettiği çiçek kır karanfili. Türk karanfilinin Londra çiçek borsasında diğer karanfillerden elli lira daha pahalıya satılması da çiçek üreticilerimiz için ayrı bir övünç kaynağı. Türkiye'de 8500 çiçek üreticisi var. İç piyasada çiçeklerin %54'ünü 3500 çiçekçinin satış yaptığı İstanbul tüketiyor. Yurt genelinde çiçek tüketimimiz elli senti geçmezken, Yunanistan'da bile kişi başına onbeş dolarlık çiçek tüketimi yapılıyor. Oysa çiçek tüketimi bir ülkenin refah ve kültür seviyesini gösteriyor, tıpkı kitap satış rakamları gibi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2543-34-sevgi-eksik-kalirdi-cicek-olmasa.html), [web.archive.org (arşiv bağlantısı)](http://web.archive.org/web/20120621070950/http://www.aksiyon.com.tr:80/aksiyon/haber-2543-34-sevgi-eksik-kalirdi-cicek-olmasa.html)
