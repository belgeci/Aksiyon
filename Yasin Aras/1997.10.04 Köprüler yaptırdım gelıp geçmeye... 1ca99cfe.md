# Köprüler yaptırdım gelıp geçmeye...

*Yasin Aras 1997.10.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Köprüler doğayı korumanın, onunla bütünleşip uyum sağlamanın bir göstergesi aynı zamanda.
  </font>
 </div>
 <div id="newsText">
  <font class="detail-text">
   Nasıl İstanbul denince hemen belleklere kazınmış Boğaziçi ve Fatih köprüleri hafızada canlanıyor, Boğaz'ın gerdanını bir inci gibi ziynetlendiriyorsa, Karadeniz'de de derelerin üzerini eski köprüler o denli süslüyor. Karadenizli de "köprüler yaptırmış gelip geçmeye"; sadece su üzerinden geçişi değil, gönüllerarası geçişi de sağlayan köprüler.. Halk mimarisinin bu özgün örnekleri derelerin çok olduğu Karadeniz'de oldukça dikkat çekiyor.
   <br/>
   <br/>
   Karadeniz insanının köprü yapımındaki becerisine verilebilecek en güzel örneklerden biri Trabzon'da, Of-Çaykara yolunda, Solaklı Çayı üzerindeki tarihi Kiremitli, diğer adıyla Apsiyaş köprüsü. 1935 yılında Abdülaziz Sandıkçı tarafından tamamen ahşaptan yapılmış. 1987 yılında karayolları bölge müdürlüğü tarafından aslına uygun olarak onarılmış. Bu tarihi yapı şu sıralar bir ayağı kırılmış şekilde kaderine terkedilmiş duruyor. Zaten Karadeniz'in kendine has köprülerinin çoğu yıllar içerisinde ya doğanın bitki örtüsü altında gizlenmiş, ya kendi haline terkedilmiş, ya da beton bir köprüyle gölgelenmiş. Ama insanlar hâlâ karşıya geçişlerde bu köprüyü kullanıyorlar. Kiremitli çatısıyla köprü doğal güzelliğe insanoğlunun yaklaşımını gösteriyor.
   <br/>
   <br/>
   Köprülerimiz sadece derelerin üzerinde değil, aynı zamanda kendi öz kültürümüzle gönüller arasında da bağlantı kurup geçişi sağlıyor. Özellikle de taş köprüler.. Karadeniz'de bazı yerlerde, beton bir köprünün yanında heybetle duran taş köprüler adeta çalım atıyor yanındaki yeni yetmeye.
   <br/>
   <br/>
   Taşın heybeti, ahşabın sıcaklığı
   <br/>
   <br/>
   Dik yamaçlı vadilerde akan derelerin iki kıyısı boyunca bir yakadan diğerine geçit veren bu yapılar, derelerin ana ve taşma yataklarıyla bağlantılı olarak günümüz statik kurallarına da uygunluk gösteriyor. Sağlamlık ve teknik üstünlükten başka köprülerin yapımında, estetik açıdan da özen gösterilmiş. Bazen yuvarlak, bazen de sivri kemeriyle karşımıza çıkıveren taş köprüler, ya gelişigüzel moloz taşlardan, ya kesme taşlardan inşa edilmiş veya her ikisi birlikte kullanılmış yapımlarında.
   <br/>
   <br/>
   Taş köprüler ne kadar heybetli ve dayanıklı olsalar da her şey bir yana bu yöreye has ahşap köprülerin sıcaklığı bir başka. Derelerin iki yanına bağlanan halatlar üzerine konduruluveren asma köprüler ise Karadeniz insanının pratik zekasının bir ürünü.
   <br/>
   <br/>
   Devamlı yağış alan Karadeniz'de sel olayı sık yaşanır. İlginç olan günümüz beton köprülerini sel yıkıp göçürürken, eski köprülerin dimdik ayakta durması. Sağlam işçiliklerinin yanı sıra çevrelerine gösterdikleri uyumla dikkat çeken bu yapılar Karadeniz'de doğal güzelliklere derinlik kazandırıyor. Doğal çevreye zarar vermeden, estetize edilmiş duygularla inşa edilmiş köprülerimiz insan ve çevre ilişkisini yansıtan, yeterince farkında olmadığımız en değerli kültür varlıklarımıza sadece bir örnek.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3035-kopruler-yaptirdim-gelip-gecmeye.html), [web.archive.org (arşiv bağlantısı)](http://web.archive.org/web/20120412165242/http://www.aksiyon.com.tr:80/aksiyon/haber-3035-kopruler-yaptirdim-gelip-gecmeye.html)
