# Eli kanlı değil delikanlı reyting

*Yasin Aras 2000.04.15*

<font class="agenda2NewsSpot">
 Bundan iki yıl öncesine kadar, reyting krallığı "Sıcağı Sıcağına", "Yangın Var", "Söz Fato"daydı; şimdi ise söz delikanlı dizilerde. Reality şovların da şarkıcı dizilerinin de pabucunu dama atan Deli Yürek, Yılan Hikayesi, Kurt Kapanı, Aynalı Tahir gibi diziler reyting sıralamasında en üste oturdular.
</font>
<font class="newsDetail">
 Baba Evi, İkinci Bahar gibi dizilerde de yüzü batıya dönük olmayan, Anadolu saflığını, mertliğini, temizliğini ve hırçınlığını içinde taşıyan karakterler boy göstermeye başladı. Reyting bir yana dursun dizilerin başrol oyuncularının canlandırdığı delikanlı karakterler (Yusuf Miroğlu gibi) idol haline geldi. Racona uymayanın safdışı olduğunun en bariz örneği ise, başrolünü delikanlı gazeteci tiplemesiyle Mehmet Aslantuğ'un oynadığı, "Sıcak Saatler" isimli dizinin sona erdikten sonra izleyici tarafından geri çağrılmasıydı. Aynı ekip farklı bir konuyla çekilen başka bir yerli diziyle reyting sıralamasında tutunamamıştı çünkü. İzleyici; "biz delikanlı gazetecimizi ve bir türlü kavuşamadığı yavuklusunu isteriz" diye resmen tutturmuştu sanki.
 <br/>
 <br/>
 Mükremin Âbi başlattı
 <br/>
 <br/>
 Doksan kuşağının televizyonda delikanlı karakteriyle tanışması reklam kuşağındaki Ali Desidero ve Bir Demet Tiyatro'nun Mükremin Âbi karakteriyle oldu. Fast food kültürüne bir başkaldırı niteliği taşıyan hareketin öncüsü olan iki delikanlı "Küfürsüz Argo"nun da olabileceğini belleklere kazımayı başardı. Her ne kadar cahil gözükseler de yerliydiler ve okumuş çocukları, okumayı desteklediler. (Ali Desidero jilet markasını överken bunu imal eden insanların okumuş olduğunu vurguluyor, Mükremin ise kendisi gibi olmak isteyen Kudret'in okuması için herşeyi göze alıyordu). Tüm bunlar halkın gözünde tutulmalarını sağladı. Sürekli reyting peşinde koşan reklam pastasındaki dilimini büyütmeye çalışan özel televizyon kanalları için yeni bir konu kapısı da açılmış oldu. Böylelikle burnundan kıl aldırtmayan, kodu mu oturtan, sineği gözünden mıhlayan, mahallenin en güzel kızıyla evlilik hazırlığı yapan kahramanların beyaz camın her bir kanalını fethetmesi kaçınılmaz oldu. Yayınlandığı ilk bölümüyle TGRT'nin dizileri arasında en çok reytingi alan Kurt Kapanı'nın yönetmeni İsmail Güneş; "Son dönemde, sosyolojik açıdan baktığımızda dizi bazında hadise Mükremin Âbi karakteriyle başlamıştır ama şu sıralar popüler olan delikanlı karakterleriyle arasında fark var. Çünkü Mükremin sonunda sopayı yer. Racon keser, bilmem ne yapar ama sonunda babası tarafından dövülür. Bizim anlattığımız veya Osman Sınav'ın anlattığı Deli Yürek karakterleri ezilmiyorlar" diyor. Aslına bakarsanız Mükremin Çıtır da, Yusuf Miroğlu da, delikanlı polis Memoli de ezilmiyor. Ezilselerdi izlenmeleri de zor olurdu. Çünkü halk yeterince eziliyor ve ezilmeyen birilerini, yapamadıklarını yapan, ezilmişlik duygusunu tatmalarını sağlayan şeyleri tatmayan birilerini görmek istiyor. Şimdilik adalette yaşanan boşluğu bu türden yerli diziler dolduruyor. Milliyet Gazetesi televizyon eleştirmeni Sina Koloğlu da delikanlı kahramanların aldığı reytinge böyle bir anlam yüklüyor: "Bizim gibi adalet mekanizmasının işlemediği toplumlarda, insanların mahkeme kapılarında süründüğü, hakkını alamadığı sistemlerde hep bir kahraman aranır. Birilerinin, sorunları onların adına çözmesi beklenir. Toplumda çok geçerli olan bu tür durumları dizilerde de görmek doğal oluyor. İzleyici diziyle kendi hayatındaki senaryosunu birleştirerek kahramanın vasıtasıyla kendini rahatlatıyor. İşte adamı patakladı, kızı kurtardı şeklinde kendi gündelik hayatında halledemediği sorunları ekranda bir şekilde hallederek kendini tatmin etmiş oluyor."
 <br/>
 <br/>
 İçimizde mafya var
 <br/>
 <br/>
 Son dönem yerli dizilerinin neden tutulduğunun sebeplerini irdelerken; toplum olarak silaha, kabadayılığa karşı olan aşinalığımızı, içimizdeki potansiyel mafya histerisini gözardı etmemek de gerekir. Geleneklerimizin, kahve kültürümüzün getirip önümüze koyduğu erkek adam, bileği güçlü adam imajına sahip olmak bugün toplumda sadece erkeklerin değil, bir kısım kadınlarımızın da bir çeşit bilinçaltı sendromu yaşamasına neden olan faktörlerden. Bu yüzden kahramanlık destanları kulakların en samimiyetle kabartıldığı hikayelerdir. Biz aşağıyukarı bu kahramanlık hikayelerinin nüveleriyle beslendik diyen İsmail Güneş, böyle bir durumda yaptığımız iş doğru bir işti diyor. "Bu hikayelerin temelinde zaten hukuksuzluk vardır. Bolu Beyi'ne isyan eden Köroğlu'nu tutan halk, Köroğlu'nun hukuk dışı bir davranışla bunu yaptığını düşünmez, gözönüne almaz. Hukuk dışılık kahramanlık hikayelerinin doğasından olsa gerek. Böylelikle hukuk dışında yaşanan durumlar halkın benimsediği durumlar haline dönüşür. Ne zaman olur bu; hukukun olmadığı, zayıf kaldığı, ondan medet uman insanların ezildiği zamanlar ortaya çıkar. Batıda sürekli Robin Hood örneği verilirken, bize dönüp baktığımızda bu tür hikayelerin sayısı azımsanmayacak ölçüde çoktur."
 <br/>
 <br/>
 Herşey bize ait
 <br/>
 <br/>
 Ne kadar şey varsa yerli dizilerde hemen hepsi bize ait ve hali hazırda canlı yaşanıyor. "Mavi akım projesi"ni haberlerde dinleyip sıradan haber gibi ıskalayıp es geçen izleyici toplum, bunun "Deli Yürek"te derin devlet eksenli bir bakış açısıyla yorumlanmasına bayılıyor doğrusu. Dizide geçen hadiseye vay be neler oluyormuş türünden verilen tepkiler gerçek hayatta uygulansa aslında bu tür dizilere de gerek kalmayacak. Sina Koloğlu da, sanki yaşadığımız toplumda dizilerde gerçekleşen hadiseler olmuyormuş gibi bir hava yaratılmaya çalışılıyor diyerek bu tür dizilere gerçek bir eleştiri getirilecekse farklı bir yol izlenmesi gerektiğini belirtiyor: "Kimse o dizileri izleyip de delikanlı, kabadayı olmuyor. Sonuçta insanların yaşadıkları gerçek hayatlar var ve orada yaşanan gidişat önemli. Söz konusu olan yerli dizilerle alakalı olarak, senaryosu veya teknik birtakım şeyleri hakkında konuşulabilir. Veriliş, sunuş tarzındaki kalitesi hakkında eleştiri getirilebilir. Mesela Deli Yürek'te korkunç bir çalışma var. Diyaloglarda falan bir işlenmişlik var. Ama Alişan'ın daha önce oynadığı delikanlılığın kitabının yazıldığı karakterle bir Miroğlu eşit değil. Miroğlu daha bir yakın duruyor insana, daha gerçek ve senaryosu daha güçlü. Her ne kadar Deli Yürek'te siyasi bir söylem olduğu iddia ediliyor olsa da aslında çok iyi bir Robin Hood versiyonu olarak iyi bir açı yakalandı sonuçta." Dizileri seyreden topluma dönüp baktığımızda ne kadar etkilendiği ortada aslında. Deli Yürek dizisini diğerlerinden ayırmak şart. Zaten aldığı reyting de insanı bu ayrıma zorluyor. Ancak örnek alma noktasında eğer Yusuf Miroğlu idol haline gelmişse, birilerinin bundan kaygı duyması abartı sayılır. Gerçek her zaman dizilerden daha canlı bir şekilde toplumun önünde duruyor. Ayrıca Galatasaray'ın Avrupa başarısını toplumsal etkilenme faktörü olarak dizilerden daha geride tutmak hem Galatasaray'a hem de oynanan futbola haksızlık olur. Ama kalkıp da en nihayetinde şunu diyemeyiz; maçtan sonra sevinç gösterileri sırasında silah sesleri yüzünden gerginlik yaşanıyor, suçlu Galatasaray'dır. Böyle bir söylemin saçma olması gibi Deli Yürek de suçlu değil, Memoli de, Aynalı Tahir de, diğerleri de. Dizilere kutsal anlamlar izafe etmek Deli Yürek'in senaryosunu yazan Ömer Lütfü Mete'yi yalancı çıkartmak olur. Çünkü Mete şunları söylüyor: "Basit bir delikanlı dizisi yapmıyoruz. Bir kahraman tiplemesinin arkasında başka şeyler anlatmaya çalışıyoruz. Genel anlamda dizilerde silah, kabadayılık, delikanlılık unsurları işleniyor. Mesela Aynalı Tahir'de delikanlılık karakteri karikatürize edilmiştir. Deli Yürek'in senaryo yazım grubunun ağabeyi olarak şunu söylüyorum: Çok büyük bir sanat yaptığımız iddiasında değiliz. Şu anda bu tüketiliyor, biz de bundan geçinebiliyoruz. Televizyona bir dizi götürüyorsunuz, bunun reytingi iyi olmalı ki yaşayabilsin. Bu amaçlarla bu tür diziler yapılıyor, kutsal amaçlarla yapılmıyor."
 <br/>
 <br/>
 Saded: "Son delikanlı" Çanakkale'de şehit düşmemiş. Onu dizilerde yaşıyor görüyoruz. Delikanlılık anlayışına sahip her birey kendi delikanlısını inşa etmekten vazgeçene kadar da, mitolojik ve tarihi kahramanlar olarak dizilerde yaşayacaklar...
 <br/>
 <br/>
 Email: aksaras@yahoo.com
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-6076-34-eli-kanli-degil-delikanli-reyting.html), [web.archive.org (arşiv bağlantısı)](http://web.archive.org/web/20110811103856/http://www.aksiyon.com.tr:80/aksiyon/haber-6076-34-eli-kanli-degil-delikanli-reyting.html)
