# Şimdi çayın da hatırı var

*Yasin Aras 1997.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sabahları uykunun verdiği mahmurluğu onun bardağa dökülürken çıkardığı ses, etrafa yaydığı kokusu ve dudaklarımızı kısarak çektiğimiz ilk yudumla atarız.
  </font>
 </div>
 <div id="newsText">
  <font class="detail-text">
   Çok etkili bir ilaç gibi bizi kendimize getirir. Sabah kahvaltıda başlayan çay seansı böylelikle akşam yatağa girene dek devam eder. Kışın iliklerimize kadar üşüdüğümüzde yine çaydan aldığımız sıcak yudumlar içimizdeki buzları çözer. Erzurumlunun çaya sevdası bu yüzdendir. Misafir ağırlarken, sohbetleri koyulaştırmada çay hemen imdadımıza yetişir. Son elli yıldır, kırk yıl hatırlı kahvenin yanına ince belli bardaklarda afiyetle içtiğimiz bir bardak çayı da ekledik. Geleneksel Türk kahvesinin tahtına 'tavşan kanı' çay ortak oldu. Eskiden sabahları çorba içilir daha sonra kahveler yudumlanırdı. Çayın yükselişi ile beraber kahvehaneler de artık çayhane oluyor. Çayın kahveye göre ucuzluğu, pratikliği, kahvenin az içilmesine, turistik bir hale gelmesine yol açtı. Bir bakıma da kahve sınıf atladı.
   <br/>
   <br/>
   Çay kültürünün gelişmesi ile pişirmesinde ve içilmesinde de zaman içinde yerine göre değişiklikler meydana geldi. Türk çay pişirme yönteminin kökeninde Rus semaveri var. Kimi çay bahçelerinde, bazı evlerde hâlâ semaverde pişen çaylar içiliyor. Genelde evlerimizde pratikliğinden dolayı ocaklarda demlediğimiz çayı yudumluyoruz.
   <br/>
   <br/>
   İpekyolu üzerinde işleyen kervanlar, çayı Anadolu'ya çoktan tanıtmıştı. Fakat bu yeşil bitkinin Doğu Karadeniz'e ulaşması son demlerini yaşadığımız yüzyılın ikinci çeyreğinde 1940'lı yıllarda gerçekleşmiş. Çok dağlık ve fakir olan bölgeden nüfus hızla göç veriyormuş. Ta ki Zihni Derin isimli ziraat umum müdürünün Batum'dan çay fidelerini getirmesine kadar. Böylelikle çayın Türkiye serüveni başlamış olur. Zihni Derin 1924'te Çay Araştırma Enstitüsü'nü kurar. Batum'dan hususi çay fideleri getirip enstitünün bahçesinde ilk çay fidanlığını açar. Burada yetiştirdiği fideleri halka bedava dağıtır. İlk defa gördükleri fideleri garipseyen Rize halkı sayesinde fideler tutmaz ve proje yatar. Bir süre sonra Derin'in görevine son verirler. O da liselerde öğretmenlik yapar. 1938'de tekrar hatırlanır ve ziraat vekaleti çay organizatörlüğü görevine getirilir. Bu sefer işi sıkı tutar ve Batum'dan getirttiği üç ton çay tohumunu enstitünün üç bahçesine eker. Hazırladığı teklifin 1940 yılında kanunlaşmasıyla, halka kredi desteği sağlar. Ürünün devlet tarafından satın alınacağı garantisini verir. Böylelikle proje tutar. Doğu Karadeniz'de çay ziraati hızla gelişir ve bu günlere gelinir. Zihni Derin 1945 yılında emekli olur. Ölümüne kadar çay tarımı ile ilgili çalışmalarını sürdürür. Derin 1964 yılında 'Çayın kırkıncı yılı' kutlamalarına katılmak üzere Rize'ye giderken trafik kazası geçirir ve ertesi yıl da vefat eder. Onun değeri de bu dünyadan göçtükten sonra anlaşılır. Ölümünden dört yıl sonra 1969'da anısına Tübitak hizmet ödülü verilir.
   <br/>
   <br/>
   Deniz kıyısından Kafkas dağlarına kadar uzanan dağ etekleri yüksek yağış almasından dolayı çay için ideal zemini oluşturuyor. Arada bir yağan kar da böcek ve benzeri zararlıları öldürerek tarım ilaçlarının tehlikesini ortadan kaldırıyor. İktidar partisinin çaya verdiği fiyat ve alımda uyguladığı kontenjan, seçimlerde çay üreticilerinin oylarını doğrudan etkiliyor. Bu özelliği ile de çay aynı zamanda 'politik bir bitki' konumunda.
   <br/>
   <br/>
   Malatya'da kayısıda, Çukurova'da pamukta, Ege'de zeytinliklerde hep emek sarfeden Anadolu kadınını bu sefer Karadeniz'de kırmızı peştemalı, sırtında sepeti, elinde makası ile çay keserken görürsünüz. Mayıs ayında başlayıp yaklaşık altı ay sürüyor çayın toplanması. Yüzde doksanını kadınlar topluyor. Erkeklerin bir kısmı çay fabrikalarında çalışıyor. Diğer büyük bir kısmı kahvehanede ülke sorunlarını tartışmakla meşgul oluyor. Çaylıklarda çay toplayan erkek yok değil lakin sayıları çok az. Dik yamaçlarda insanın yürüyerek zor çıkabileceği yerlerde gördüğünüz çaylıklar insan azminin göstergesi. Bu çayları oralarda kesip toplamak ayrı bir maharet, dağ bayır demeden taşımak ise ayrı bir gayret gerektiriyor. Olağanüstü gayret sarfedip tüm bunları yapan kadınlara ise şaşmamak elde değil.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2974-34-simdi-cayin-da-hatiri-var.html), [web.archive.org (arşiv bağlantısı)](http://web.archive.org/web/20140312024218/http://www.aksiyon.com.tr:80/aksiyon/haber-2974-34-simdi-cayin-da-hatiri-var.html)
