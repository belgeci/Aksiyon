# Ayna ayna türkü söyle bana...

*Yasin Aras 1998.06.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   60 milyonla şarkı söyleyeceğiz diyerek yola çıktılar. Toplumun her kesimini kendilerinde yansıttılar. Binlerce kilometre yol katedip insanları coşturdular.
  </font>
 </div>
 <div id="newsText">
  <font class="detail-text">
   150'den fazla konsere çıkıp kendi çaplarında bir rekora imza attılar. Gerçekten aykırı bir grup Ayna. Konserlerine baktığınızda bozkurt işareti yapanlar, başörtülü genç kızlar, uzun saçlı gençler, pala bıyıklı Aleviler hepsi içiçe. Sadece bir gruba konser vermedikleri için güçlü olduklarına inanıyorlar.
   <br/>
   <br/>
   Ayna'nın ilk albümü 'Ceylan'da, bir Kafkas ezgisi çok sesli rock tarzı müzikle yorumlandı ve yüzlerce yıllık Kafkas melodilerini birkez daha sevdirdi. Grubun lokomotifi olan (kendisi kabul etmese de) Erhan Güleryüz'ün meçhul şarkıcı olduğu öğrenilince iyiden iyiye reytingleri arttı. Hiç durmadan bir konserden diğerine koşuyor, insanları hey hey diye coşturuyorlardı. Zaten kendi deyimleriyle onlar bir konser grubuydu. Kasetlerinin çok satması onlar için para kazanmak değil konsere daha çok insanın gelmesi demekti. Sonuçta başını Erhan Güleryüz ve Cemil Özeren'in çektiği Can Güney, Murathan Araz, Orçun Ünal ve Soner İçöz'den oluşan altı kişilik Ayna grubu 60 milyon tarafından sevildi. Şimdi ikinci kasetleri çıktı ve "gittikleri yağmurla geri döndüler." "Dön bak aynaya" diyerek topluma "kendinizle yüzleşin, kim olduğunuzun nereden gelip nereye gittiğinizin muhasebesini yapın" mesajı veriyorlar.
   <br/>
   <br/>
   Ayna grubunun şarkıları ve tarzlarıyla müzik dünyası için yeni bir soluk oldukları söylenebilir. Grubun solisti Erhan Güleryüz, bugün Türkiye'de kaliteli denilebilecek müziğin yapılmadığını söylüyor ve hemen ekliyor: 'Biz de gerçek anlamda müzik yapamıyoruz ama diğerlerinden farkımız gerçek bir müzik kalitesi için durmaksızın çalışmamız oluyor.' Ayna grubu ikinci çıkardığı kasetlerinde de tarihi dokusu olan şarkılara, sevgiyi anlatan bestelerini eklediler. Klip çekmeyi, medyatik olmayı pek sevmiyorlar ama son kasetlerindeki 13 şarkıya da tam 6 klip çekmeyi düşünüyorlar. Bu tezatı Erhan Güleryüz 'İyi müzik, iyi şarkı için klip gerekli değil. Ama ekranlardaki klipleri görünce Türkiye daha iyi kliplere layıktır' diye açıklıyor.
   <br/>
   <br/>
   Moğollar'ı, Barış Manço'yu, Edip Akbayram'ı, Orhan Gencebay'ı dinleyerek büyüyen Erhan ve onun saç yoksunu arkadaşı Cemil'in çıkarttıkları albüme bakınca hemen aklımıza meşhur bir atasözü geliveriyor: 'Boynuz kulağı geçer'. Boynuzun kulağı nasıl geçeceğini de grubun lokomotifi Erhan Güleryüz'e sorduk.
   <br/>
   <br/>
   Atasıyla aynı duyguyu yaşatıyoruz
   <br/>
   <br/>
    Bu kaset için birinci kasedin devamı diyerek bir eleştiri getiriyorlar?
   <br/>
   <br/>
   Ne yapacaktık yani, kanat takıp uçacak mıydık? Daha enstrüman çalmasını bilmeyen eleştirmenlerin bu tür yorumlarını ciddiye almıyoruz. Sevilen bir tarz dururken niçin yeni maceralara atılalım. Bizi eleştirenler şunu unutuyorlar, biz bu tarzı bir günde bulmadık. Ben sokağımı iyi tanıyorum; sokağımı tanıdıktan sonra da ülke insanımı tanımaya çalıştım. Biz belkide içimizdeki küçük bir kompleksten dolayı batıdan gelen herşeye kapımızı açmışız. Bu kapıdan bazen kötü şeyler de girmiş, bunu kabul edelim. Benim çalıştığım müzik aletlerinin hepsi Batı kaynaklı ama ben bu aletlerle Şeyh Şamil'i de, Köroğlu'nu da çalıyorum. Bu ülke çok renkli ve hem Batıyı, hem Doğuyu benimseyebiliyor.
   <br/>
   <br/>
    Herkesin bildiği halk melodilerini popüler oldukları için mi kullandınız?
   <br/>
   <br/>
   Kesinlikle hayır. Şeyh Şamil de, Köroğlu da benim yaşadığım toprakların insanları değil mi? Biz sevgiyi, aşkı anlatırız yaptığımız müziklerde ama sevginin de fazlası biraz zararlı galiba. Bu şarkılarla insanlara atasıyla aynı çoşkuyu yaşatıyoruz. Tek farkımız teknolojiyi ve bugünkü müzik motiflerini kullanmamız oluyor. Katıldığım bir radyo programında bir dinleyicinin Kiziroğlu'nda detone olmuşsunuz eleştirisini çok düşündüm ve şarkıda bazı bölümleri fazla abarttığımızın farkına vardım. Ayna'yı biz bir okul olarak düşünüyoruz. Okulda nasıl sigara içmek yasak ise Ayna'dan içeri girdiğinizde de belli kurallar var ve bu kuralların dışında hareket etmeme sorumluluğunuz var. Normal hayatta şu yaptığımız röportaj esnasından çok daha agresifimdir belki ama Ayna'da böyle bir hakkım yok.
   <br/>
   <br/>
   Sanatçıyım diyenlere şaşıyorum
   <br/>
   <br/>
    Siz rock müzik yapan 'yerli' sanatçılar mısınız?
   <br/>
   <br/>
   Kulağıma ezan sesiyle söylenmiş ismim. Türklüğü gururla yaşıyorum. Bu anlamda elbetteki yerliyim. Ama bizim tek sesli müziğimizin güzelliklerini kabul ederken Batının çok sesli müziğini niçin inkar edeyim. Hem müzik öyle bir derya ki içine girdiğinizde Batıyı, Doğuyu düşünemiyorsunuz. Güzel olana koşuyorsunuz. Ben müzik deryasının içinde kendilerine sanatçı diyenlere şaşıyorum. Bize soruyorlar siz nasıl 'rock'çısınız, niçin hiç isyan etmiyorsunuz.? Biz de müzik yaptığımızı ve anarşist olmadığımızı söylüyoruz. Grubumuzda sıkı rockçılar var ama biz Orhan Gencabay'ın deyimiyle 'müzik yapıyoruz ve dolayısıyla güzellik neredeyse ona koşuyoruz.
   <br/>
   <br/>
    Peki siz sanatçı mısınız?
   <br/>
   <br/>
   Kesinlikle hayır. Sanatçı değilim, sanatçı olmak için durmaksızın müzikle uğraşıyorum. Düşünün ben müzik yaparak ancak asker olabilirim, müziği iyi yaparsam da belki teğmenliğe terfi ederim. Ama birkaç kaset çıkarmakla, sesimi beğendirmekle genelkurmay başkanı olamam. Kendilerinin ısrarla sanatçı olduğunu vurgulayan arkadaşların durumuna ise yorum yapmak istemiyorum.
   <br/>
   <br/>
    Biz bir konser grubuyuz dediniz. Hep tribüne mi oynuyorsunuz?
   <br/>
   <br/>
   Mahalleden insanlarız biz ve birlikte hep beraber şarkı söylemeyi seviyoruz. Hep beraber yaşamayı seviyoruz. Yüzlerce konser verdik, çok sayıdaki bu konserlerle rekor kırdığımızı söylüyorlar. Bir iki bara çıkıp daha çok şarkı söylemek dururken Anadolu'yu karış karış gezmemizin tek sebebini 'sevgimizi paylaşmak' olarak açıklıyorum ben. Bıkmıyoruz konserlerden, çünkü her konserde sevgi dolu bakışı görüyoruz. Bu sevgi dolu bakışları paylaşmak da herhalde popülistlikle açıklanamaz. İşte yine çıkıyoruz konserlere. Tüm yurdu gezeceğiz ve bununla mutlu olacağız.
   <br/>
   <br/>
    Ekonomi eğitimi aldınız ve biliyorsunuz ki toplumun yüzde 85'i ekonomik açıdan zor günler yaşıyor. Böyle bir topluma nasıl 'aşk' şarkıları yapıyorsunuz?
   <br/>
   <br/>
   Toplumdaki gelir dağılımı bir fakir aile çocuğu olarak beni de çok rahatsız ediyor. Ama ben, tüm geçim sıkıntılarına rağmen sevginin, aşkın ölmeyeceğini çok iyi biliyorum. Ekonomik zorluklarla aşk ve sevgi gibi duygular ölseydi ben müzisyen olamazdım. Çünkü rahmetli babam da fakirdi; şoförlük, bakkallık yapardı. Onun ekonomik konumu hiç de sevgisini azaltmadı. Ben de onun izini sürüyorum.
   <br/>
   <br/>
    Sizde mi fakirsiniz?
   <br/>
   <br/>
   Fakir olup olmadığıma ben de karar verebilmiş değilim. Evet bugünkü konumumuzda iyi kazanıyoruz. Ama ben evimden stüdyoyo gelirken otobüsle geliyorum. Arabalar, korumalar kullanabilecekken işte görüyorsunuz (kıyafetlerini gösteriyor).. Ben müziği seviyorum ve müzikle birlikte gelen para benim için ikinci planda hep. Bazıları benim bu tutumuma bakıp sahnede niçin pahalı şeyler giyindiğimi soruyor. İyi de binlerce insanın içine şu halimle çıkamam ki. Benim için en büyük zenginlik sevgi ve müzik. Hiç mi param yok? Elbette param var ama ben bu parayla ihtişamı yaşamak istemiyorum.
   <br/>
   <br/>
   Konuşacaklarsa müziğimi konuşsunlar hayatımı değil
   <br/>
   <br/>
    Gözlükleriniz özel hayatınızı mı koruyor?
   <br/>
   <br/>
   Gözlük takarak özel hayatımı koruyorum, gözlerim benim özelim. Biliyorsunuz gazetelerde tanınmasın diye insanların gözlerine bant çekerler. Göz önemli bir tanıma aracıdır. Günün birinde kendi özel hayatımı medyaya açabilecek kadar müzikte düşmüşsem bu işi bırakırım. Yaptığımız parçalar müzikler dinleniyorsa ne âlâ, ama ben kendi özel hayatımı yaptığım şarkılara kullanamam. Kendisine saygısı olmayan bir adamın müziğe de saygısı olmaz, insanlara da saygısı olmaz. Beni insanlar konuşacaksa müziğimle konuşsunlar, şarkılarımla konuşsunlar. Nazım Hikmet'i insanlar şiirleriyle konuşuyor. Tanınmak gibi bir kaygım da hiç olmadı.
   <br/>
   <br/>
    Ayna'nın sahibi kim?
   <br/>
   <br/>
   Ayna'nın sahibi Türk halkı. Çünkü Türk halkı Ayna'yı sevdiği için Ayna ayakta kalabiliyor. Eğer Ayna'da birinci adam kim derseniz ben bu soruya hepimiz birinci adamız diye cevap veririm. Ayna grubunu bir sınıf olarak düşünüyoruz ve bu sınıfın belirli kuralları olduğuna inanıyoruz. Bu kuralları da tüm sınıf birlikte aldık. Sınıf başkanlığı sistemini de getirmedik. Halkın müziğimizi sevmesi sınıftakilerin başarısıdır. Bizim Ayna olarak temelimiz sağlam ve bir kişiye bağımlı olan bir grup değiliz. Tek bir bireye bağlı olursa o zaman diktatörlük olur. Üretken olamaz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3843-ayna-ayna-turku-soyle-bana.html), [web.archive.org (arşiv bağlantısı)](http://web.archive.org/web/20130112060222/http://www.aksiyon.com.tr:80/aksiyon/haber-3843-ayna-ayna-turku-soyle-bana.html)
