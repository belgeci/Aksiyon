# İdeolojisine mahkum olanlar

*Yasin Aras 2000.03.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yılmaz Güney'in lümpen olup olmadığının tartışıldığı bir programda konuşmalardan bir bölümü oldukça ilgi çekiciydi. Sinan Çetin'in Yılmaz Güney için söylediklerine sinirlenen bir genç "Yılmaz Güney çok iyi bir sinemacıydı, lümpen falan da değildi" diyerek itiraz etmişti.
  </font>
 </div>
 <div id="newsText">
  <font class="detail-text">
   Programın sunucusu o gence sordu; "Yılmaz Güney'in hiç filmini izlediniz mi ya da kitaplarını okudunuz mu?" Cevap olumsuzdu. Genç, Yılmaz Güney'in hiçbir filmini izlemediği gibi herhangi bir eserini de okumamıştı. "Sevdiğim adam iyidir" mantığından öteye geçmeyen bir savunmaydı o gencin yaptığı. Tıpkı diğer gençler gibi. Eğer tartışılan kişinin görüşlerini beğeniyorsanız ya da sizin görüşleriniz doğrultusunda bir kimliğe sahipse artık o kişiye toz kondurmuyor, hiçbir eleştiriyi kabul etmiyoruz.
   <br/>
   <br/>
   N. Fazıl, N. Hikmet ve diğerleri
   <br/>
   <br/>
   Bugün Türkiye'de öyle insanlar var ki; yapıp ettikleriyle kendilerini bir şekilde ispat etmiş, öncü olmuş ve bu sayede belli bir kesimin içinde tabulaşıp karşı kesimin yardımlarıyla dokunulmazlıklarını ilan etmişler. Yani ideolojilerine mahkum olmuşlar veya bir şekilde mahkum edilmişler. Bu yüzden olsa gerek Türkçülük fikrinin önde gelen isimlerinden Nihal Atsız'ın oğlu Yağmur Atsız, "Türkiye'de Nihal Atsız adını herkes duymuştur da Nihal Atsız'ın kim olduğunu hemen hiç kimse bilmez" diyor.
   <br/>
   <br/>
   Yağmur Atsız'ın tanımına uyan o kadar çok isim var ki. Pek çoğu öbür tarafa göçmüş, kimi de başka ülkelere kaçmak zorunda kalmış. Sonuçta hepsi de içimizden birileri; M. Akif Ersoy, Necip Fazıl, Nazım Hikmet, İsmet Özel, Sabahattin Ali, Yaşar Kemal, Yılmaz Güney, Nihal Atsız... Ve daha pek çok isim...
   <br/>
   <br/>
   Sıra birgün Atsız'a gelir
   <br/>
   <br/>
   'İdeolojileri dışında sözedilebilecek değerli veya erdemli başka hiçbir yanları olmayan insanlar mı bunlar?' sorusuna cevap vermeden önce, bunların kim olduğunun belirlenmesini istiyor Hilmi Yavuz; "İdeolojisine mahkum olanların tümü gerçekten ideolojilerine mahkumdurlar, ideolojilerinden başka birşeyleri yoktur denemez ve kimileri için de bu tastamam denebilir. Dolayısıyla belli bir ayırım getirmek lâzım. İdeolojisine mahkum olanlar var. İdeolojisine mahkummuş gibi görünen, aslında öyle olmayan, ideolojisinden öte, çok daha önemli birtakım işler başarmış olan insanlar da var. Kimden söz ediyoruz?"
   <br/>
   <br/>
   Belli bir kesimin içinden sivrilip ön plana çıkmış insanlardan ve uğrayacakları kaçınılmaz sondan bahsediyoruz; eserleri, ürettikleri her ne olursa olsun, diğer kesim tarafından, ait olduğu "kesim kalıbı" içinde yargılanıp mahkum edilenlerden. Mesela bir Nihal Atsız'dan bahsediyoruz. Ziya Gökalp'ten sonra Türkçülük akımının babası olan ve şu an Türkiye'de siyasi güç olarak önemli mevkilerde bulunan bir hareketin ideologlarından birinden bahsediyoruz. Yani tastamam ideolojisine mahkum olmuş, bir bakıma buna gönüllü olmuş Nihal Atsız'dan. Onu bir diğer Atsız, Yağmur Atsız'a sorduk. Babasından farklı fikirlere sahip olan Yağmur Atsız, babasının kim olduğuna ileride tarihçilerin karar vereceğini söylüyor. Atsız; "Bizim toplumumuzda kökü ve geleneği bulunmayan ırkçılık gibi bir akıma kendini niye kaptırmış olduğunu kendime çok sormuşumdur. 1905 doğumluydu. Mütâreke devrinde bazı azınlıkların, ki o zamanlar henüz 'azınlıklar' değil 'anâsır' idiler, ayrıca muzaffer İşgal Kuvvetleri'nin taşkınlıkları sanırım bunun başlıca âmilidir. Önü ve ardıyla o nesillerin 'münevver' tabakalarında bu eğilime sıkça rastlanır" diyor.
   <br/>
   <br/>
   İnsanlar cahilliklerine mahkûm oldu
   <br/>
   <br/>
   Türk Edebiyatının sol fraksiyonuna mahkum olmuş, şiirleri türkü olmuş, hikayeleri hâlâ okunan Sabahattin Ali'nin kızı Filiz Ali, babasının Necip Fazıl'ın şiirlerini okuduğunu, bildiğini ve Necip Fazıl'ın da babasının eserlerini bildiğini söylüyor. "Babam Nihal Atsız'la da çok yakın arkadaştı, sonra birbirlerine düşman oldular o ayrı hikaye. Bana sorarsanız Nihal Atsız'ın deliliği yüzünden kavgalı oldular. Yani sırf fikir mücadelesi olsaydı, o boyutlara taşınmayacaktı hadise" diyen Filiz Ali insanları cahilliklerine mahkum oldu şeklinde değerlendirirken babasına toz kondurmuyor; "Yoksa benim babam bir ideolojiye mahkum olmuş değil" diyerek.
   <br/>
   <br/>
   İdeolojik tavırların çıkmazları
   <br/>
   <br/>
   Örneğin geçmişinde solcu olan biri daha sonra fikir ve yer değiştirdiğinde daha önce içinde bulunduğu kesimde bir daha esamesi okunmuyor. Ortada durup da her iki kesim tarafından kabul görenlerin sayısı ise çok az. Bir fikri savunurken, eğer o fikrin çok taraftarı varsa; fikrin kurguladığı ideolojik topluluğun üyesi ve daha sonra temsilcisi oluyorsunuz. İyi de başka fikirler var ve o başka fikirlerin oluşturduğu cemaatler mevcut. İşte şimdi mimlendiniz ve hem kendi içinde bulunduğunuz ideolojik topluluk hem de karşı ideolojik topluluk tarafından size biçilen ideolojiye mahkum edildiniz.
   <br/>
   <br/>
   Nazım Hikmet'in uzun yıllar ülkücü ve milliyetçiler için hatta biraz daha genişletebiliriz bütün sağcılar için bir komünist olmaktan öte anlamı yoktu. Bırakın iyi bir şair olmayı şiir bile yazdığı söylenemezdi. Yazdıklarının da edebi bir değeri yoktu. Sadece propaganda amacıyla yazılan şeylerdi onlar. Ta ki Alparslan Türkeş bir konuşmasını Nazım'dan dizelerle süsleyene kadar. İşte o zaman Nazım'ın da bir şair olduğu gerçeği görüldü. Tıpkı Necip Fazıl'da olduğu gibi. Solcular için de Necip Fazıl aynıydı. Oysa Necip Fazıl'ın ortaya koyduğu tiyatro eserleri bir dönem Türk Tiyatrosu'nun duayeni olarak kabul edilen Muhsin Ertuğrul tarafından oyunlaştırılıyordu. Sonraki zamanda ise Ertuğrul, yazılan eserleri ideolojik bularak kendi fikirlerine uymadığı gerekçesiyle oynamaktan vazgeçti. Yani Muhsin Ertuğrul için Necip Fazıl "sağcı" olmadan önce iyi bir yazardı, sonra ise iyi yazarlığını kaybetmişti! Hilmi Yavuz'a göre resmi ideolojinin güdümlendirmesi, N. Fazıl ile N. Hikmet'i değersizleştirmesi, bu iki ideolojinin karşılıklı olarak birbirlerinin önyargılı olan değerlerini, değersizleştirmesini içermiştir ya da gerektirmiştir.
   <br/>
   <br/>
   Müstehak mıydılar?
   <br/>
   <br/>
   Sağın Nazım Hikmet'i ya da Yaşar Kemal'i ideolojisine mahkummuş gibi görmeleriyle veya solcuların Necip Fazıl'ı veya Mehmet Akif Ersoy'u kendi ideolojisine mahkummuş gibi görmeleriyle sınırlı bir yorum konuyu eksik bırakır. İdeolojinin içinden bakanlar da kendi adamlarını idelojilerine mahkum ediyorlar. Mesela şairliği, komünistler için Nazım'ın imanlı ya da inançlı bir komünist olmasından, Necip Fazıl'ın şairliği ise yine ülkücülere ya da milliyetçilere göre imanlı bir milliyetçi, dini bütün bir Müslüman olmasındandır. Hilmi Yavuz bunun adını bir zihin yapısı olarak ortaya koyuyor; "Bu zihin yapısı ideolojik bir zihin yapısıdır. Yani hem resmi ideoloji açısından, hem Nazım Hikmet'in içinden konuştuğu komünist ideoloji açısından, hem de Necip Fazıl'ın içinden konuştuğu milliyetçimukaddesatçı ideoloji açısından da geçerli olan birşeydir. Dolayısıyla bunu ideolojisine mahkum gibi konumlandırmayı ya da öyle koymayı da çok genel bir ideolojik tavır olarak düşünmek lazımdır. Sadece resmi ideolojinin dayattığı ve belirlediği tavır olarak değil, genel olarak ideolojilerin belirlediği bir tavır olarak düşünmek lazımdır" diyor. İdeolojk mahkumiyet tabii ki sadece Necip Fazıl ve Nazım Hikmet etrafında gelişen bir durum değil, onlar konu içinde karşılıklı olarak ele alınması gereken iyi iki prototip olarak önemliler. Peki ideolojilerine mahkummuş gibi gösterilmek istenmiş olmalarını hakettiler mi sorumuza karşılık Hilmi Yavuz'un düzeltmesi şu şekilde oldu; müstehak mıydılar?: "Hayır değildiler. Eğer öyle olsaydı ideolojilerine mahkum olduklarını söyler ve susardım. Bu insanların başka değerleri de var ama ideolojik tavırlar bu değerleri ister istemez gözardı etmiştir diyorsam o zaman ne Fazıl'ın, ne Hikmet'in ideolojilerine mahkummuş gibi gösterilmeye müstehak olmadıklarını, bunu hak etmediklerini, yahut buna layık olmadıklarını söylemek gerekir diye düşünüyorum."
   <br/>
   <br/>
   Adının açıklanmasını istemeyen bestseller bir roman yazarımızın söylediklerinden ise 'hakettikleri' sonucu ortaya çıkıyor. Ona göre bir noktadan sonra entellektüeller, yazarlar, şairler birşeyi temsil etme heyecanına kapılıyorlar. Ancak bunda haklılarmış; "Düşünce akışkanlığı olan, rahat konuşulan bir ülke olmadığımız için, temsil etmek önemli bir iş haline geliyor. Temsil etmeye başladığınızda da, onun tırnak içindeki adamı, o cemaatin temsilcisi, sözcüsü oluyorsunuz. Burada yapılan aslında mevcut bir fikri savunmak, yeni düşünceler kurmak değil. O zamanda bu, kötü anlamda arzuhalcilik, daha popüler tabirle; kalemşorlük, silahşorlük, siyasal mücadelecilik halini alıyor. O sırada da çok derin düşünceler keşfedilmiyor. Problem oralarda başlıyor. Bizde aydınların mahkum olması temsilcilik taraflarının ağır basması ve bu yönde değerlendirmelerinden kaynaklanıyor."
   <br/>
   <br/>
   "Bence o bir şairdir"
   <br/>
   <br/>
   Cumhuriyet Gazetesi Yazarı Hikmet Çetinkaya da belli bir ideolojik görüşe sahip olmasına rağmen, karşı tarafın İdeolocya Örgüsü'nü yazan bir şairin şiirlerini okurken ideolojisini aklının ucundan geçirmiyormuş: "Ünlü bir şair, bir romancı, bir öykücü, bir bilim adamı, hatta bir sporcu 'ideolojik kimliğiyle değerlendirilemez... Hatta özel yaşamıyla da. Necip Fazıl'ı ideolojik kimliğiyle değil, şair kimliğiyle değerlendiririm. Bence, o bir şairdir. Beğendiğim şiirleri vardır. Nâzım da öyledir, İsmet Özel de, Aziz Nesin de. Zaten ideolojisi olmayan bir insan sizce düşünen bir varlık olabilir mi? Kısaca; ben Necip Fazıl'ı şair olarak görüyorum, şiirlerini okurken ideolojisi aklımın ucundan geçmez."
   <br/>
   <br/>
   Akit Gazetesi yazarı Hüseyin Üzmez ise Hilmi Yavuz gibi N. Fazıl'ı ve N. Hikmet'i birlikte değerlendirmeye tabi tutuyor: "Nâzım Hikmet'e dışarıdan bakanlar onu ideolojisi içine sıkışmış kalmış gibi görüyorlar ama o ruhsal dünyasıyla ideolojisinin çok çok üstündeydi. Ama kendi öz vatanında ona rahat yaşama hakkı vermedikleri için kaçtı. Ondan sonra ideolojinin emrine girdi. Ve onun dışında birşey gösteremedi artık. O yüzden Nâzım'ı iki devrede incelemek gerekiyor. Necip Fazıl'ın idelolojisi yoktu, Necip Fazıl'ın dünya görüşü vardı ve buna da İdeolocya Örgüsü diyordu. Necip Fazıl'a nazaran Nâzım Hikmet daha çok anlaşılmıştır. Kendi kesiminden Nâzım Hikmet'i eleştirenler oldu, ama Necip Fazıl tam olarak anlaşılamadığından pek fazla eleştireni de olmamış. Necip Fazıl da, Nâzım Hikmet de, hatta M. Akif Ersoy da ideolojik kalıp içerisinde yön veren tren yolunun makasçıları gibiler. Tabii sonuçlarına da katlanmış oluyorlar."
   <br/>
   <br/>
   Üstteki paragrafın devamında şunu düşünmek yerinde olur. Nazım Hikmet için ya da Necip Fazıl, M. Akif Ersoy, İsmet Özel gibi şiir yazan insanların şairlikleriyle ideolojik tavırları değerlendirme yapılırken hep birbirine karıştırılmıyor mu? Kendilerinin ideolojik bir tavır yüklenerek yazdıkları şiirler bir yana, şiirle ideoloji arasındaki ilişkiyle, şiirle propaganda arasındaki ilişkiyi birbirinden ayırmak gerekmiyor mu? Bu durum onları şair olarak da eksiltmiştir belki ama sonuçta onlar eleştirilen ideolojik taraflarının dışında şairliklerini ispat ettiler. Hilmi Yavuz bu konunun paralelinde, maalesef söylemek zorundayım, diyerek aydınlara çatıyor: "Türkiye'de aydın olanlarımız dahi kendilerini bu tür kavram kargaşasından kurtaramadıkları için ideolojiyle propagandayı bir ve aynı şey saymak gibi bir gaflete düşüyorlar. Mesela Nazım'ı bırakınız ama diyelim Aragon'un eğer belleğim beni yanıltmıyorsa 12 ciltlik bir Le Komünist diye bir romanı var. Roman olarak beş para etmez. Eski tabirle îrapta yeri yoktur, neden? Çünkü bir propaganda romanıdır. Daha başından karakterler, durumlar, eylemler tamamen belli bir komünist projeye göre yapılandırılmıştır. Marksizmin kurucularının ya da teorik öncülerinin, Karl Marx ya da Engels'in yazdıkları dikkatle okunursa sanatta propagandaya düpedüz karşı oldukları görülecektir. İdeoloji önceden projelendirilmiş. Neyin nasıl davranacağı, kimin neyi söyleyeceği önceden kurgulanmış ve yapılanmış; bir edebiyat yapıtıyla kesinlikle bağdaşmaz. Bunun adı propagandadır."
   <br/>
   <br/>
   Hilmi Yavuz'un söylediklerinden sonra dönüp Nazım Hikmet ve Necip Fazıl'a bakıldığında propaganda ögeleri taşıyan şiirleri ya da oyunları olduğunu görürüz. Ama ne N. Fazıl'ı ne de Nazım'ı bu propaganda anlamında kurgulanmış oyunlara ya da şiirlere göre değerlendirmek ve sadece onlardan ibaret görmek ki ideolojilere mahkum olmak budur aslında yanlış olur.
   <br/>
   <br/>
   İdeolojik mahkumiyet konusunda değerlendirmelerini almak istediğimiz yazar ve şair İsmet Özel hadisenin tam ortasında durduğu için, şiddetle görüş vermekten kaçınıyor; "Ben bu konuda ne söylesem bir çeşit kendimi öne çıkartma anlamı taşıyacak, başkası hakkında birşeyler söylesem bile. Yani bir ressamın yaptığı resmi sözleriyle anlatmaya kalkması o resmi yapamadığı manasına gelir. Bu konuda benim birşeyler söylemem mantıksız, başkaları söyleyebilir. Bu konu benimle alakalı birşey, şöyle oldu böyle oldu desem; şu yaklaşım yerinde ötekisi yerinde değil desem olmaz. Bu soruyu Necip Fazıl'a sorsaydın adam ne diyecekti sanki; aslında ben şöyleydim falan filan mı diyecekti."
   <br/>
   <br/>
   İdeolojik mahkumlar
   <br/>
   <br/>
   Konuya en uygun isimlerden biri de İsmet Özel. Şimdi kendini "İslamcı" olarak tanımlayan İsmet Özel, İslamcı olmadan önce de şair olmasına rağmen, Müslümanlar için "dönüşümü" yaşadıktan sonra şair olmuştu. Diğerlerine göre ise şairliği o gün bitmişti. Oysa İsmet Özel aynı İsmet Özel'di ve yine aynı duygu ve hislerle şiir yazıyordu. Belki tek fark şiirlerinde anlattıklarıydı.
   <br/>
   <br/>
   Ya Mehmet Akif Ersoy? Eğer İstiklal Marşı gibi milli ve manevi duyguların çok yoğun olarak ifade edildiği bir "destan"a imza atmamış olsa, milliyetçilik karşıtlarınca yine "yobaz" olarak tanımlanabilir miydi? Eğer Atatürk'ün Kur'an tercümesini yapsaydı ve o tercüme Türkçe ibadet tartışmalarında başucu kitabı olsaydı acaba bugün Akif'e sahip çıkanlar onu yine büyük şair olarak görecekler miydi?
   <br/>
   <br/>
   Peki Yaşar Kemal? Solcu ve Kürt kökenli olduğu için eleştirilen, bölücü öcüsünün baş aktörlerinden biri gibi gösterilen Yaşar Kemal, PKK'yı kınayan, Kürtlerden gelen talepleri hoş karşılamayan bir kişiliğe sahip olsaydı bugün onu kim savunurdu? İnce Memed gibi bir romanı farklı bir bakış açısıyla yazan Yaşar Kemal'i düşünebiliyor musunuz? Kimbilir bugün onu sevenler, o zaman neler derdi? Hiçbir edebi değeri olmayan bir eser, basit diyaloglardan ve cümlelerden kurulmuş bir roman tanımlamasını getirmeyeceklerini kaç kişi garanti edebilir.
   <br/>
   <br/>
   Sezai Karakoç. Sağcıların dahi keşfedemediği bir gizemli şair olarak, kaç kişi onu eserlerindeki edebi değerleri sağlıklı biçimde değerlendirebilecek kadar tanıyor?
   <br/>
   <br/>
   Son ayların en tartışmalı ismi Yılmaz Güney için de aynı şeyler geçerli değil mi? Bir tarafta kadın döven, insan öldüren, kabadayılık yapan insan Yılmaz Güney. Diğer tarafta uluslararası alanda ödül alabilecek filmlere imza atmış yönetmen Yılmaz Güney. İkisi de aynı kişi. Ancak hiçbir solcu onun kötü bir solcu olduğunu kabul etmez. Onlar için o hep iyi bir yönetmen ve iyi bir solcudur. Sağcılar için ise o devletin savcısını öldüren vatan haininden başka bir şey değil. Hangisi doğru?
   <br/>
   <br/>
   Ve Said Nursi. Kurtuluş Savaşı günlerinde Anadolu hareketini destekleyen Kürt kökenli bir âlim. Günümüz şartlarına uygun olarak yazdığı tefsiri bugün milyonlarca insan okuyor. Onu sevenlere göre o Bediüzzaman, yani asrın âlimi. Sevmeyenlere göre ise bölücü ve gerici "yobaz"dan başka biri değil. Sahi Said Nursi'nin eserlerini kaç solcu ona kızmadan okudu ve değeri hakkında karara vardı?
   <br/>
   <br/>
   İdeolojinin Cemil Meriç çıkmazı
   <br/>
   <br/>
   İdeolojik yaklaşıma maruz kalıp sağın ve solun paylaşamadığı bir isim olarak Cemil Meriç, Hüseyin Üzmez'e göre çok akıllıca davranan bir kişilik olarak karşımıza çıkıyor. Zekasını aklının emrine vermiş ve ortada durarak bunu başarmıştır diyor Üzmez. Kızı Ümit Meriç Yazgan'a göre onu belli bir ideolojik kalıbın içine sokmaya çalıştılar ama girmedi, daha doğrusu sığmadı. Sosyolog Ümit Meriç Yazgan'a göre ise; ideolojik değerlendirmeler 1970'lerin Türkiye'sini ifade eden kavramlar. Artık bu tür şeyler aşılmış durumda. Nâzım'ı sağ da okuyor, İsmet Özel'i sol da okuyor. "Zaten bu sağ ve sol kavramlarının içeriği delindi. 1991'den sonra solun varlığından şüphe etmemek mümkün değil. Eski tüfekler var Mihri Belli falan gibi, artık onlar da dinozorlar kategorisine yerleştirilmesi gereken isimler. Ön yargı çoktan kırıldı. Bu durumun örneğini babam için de verebilirim. Bugün Cemil Meriç'i 1970'lerin sağında veya solunda yer alanların çocukları okuyor. Çünkü onlar, o anlamda sağın veya solun ideolojisine mahkum edilmiş insanlar değiller. Sonuç olarak 1970'lerin sağcılarının ve solcularının çocukları artık sağcı ve solcu değil ama futbolcu da değil. Kutuplaşmanın ve ideolojik anlamda sivrilmiş kişilerin dar kalıplar içinden çıkarılıp arka planın irdelenmeye başlandığı kanaatindeyim, çünkü artık yüksek sesle düşünülüyor; dinozorlar bundan hoşlanmasa da." A. Turan Alkan'a göre ise Türkiye'de ideolojik yaklaşımın hâlâ itibar görmesi, düşünce cihazımızın fena halde kurcalanmış olmasından kaynaklanıyor. Zira ideoloji sıradan insana düşünce tembelliği konusunda konfor sunuyor. Alkan'a göre bir başka tehlike ise ideolojinin "hayat görüşü" diye algılanması: "Hayat görüşü denilen şeyin değeri, ona sahip olmak için hayli çapraz okuma ve hayli çapraz merak gerektirir; ideoloji ise kağıt mendil gibi kolayca edinilen ve bir başka şeyle ikame edilip edilemeyeceği tartışılmayan bir fikir rahatlığıdır. Hakikat diye bir endişe taşıyan ve "her an yanılabilirim" fikrini peşinen kabul eden kişi, ideolojik düşünemez, tam aksine onun bir dünya görüşü vardır. Dünya görüşü taşıyan insanlar, dostlarını ve düşmanlarını seçebilirler ama ideolojik düşünenler için bu, liste halinde ellerine tutuşturulmuştur. İdeolojik düşünenler yalnızlık hissetmezler zira en biyolojik tarzda dayanışırlar; kendilerini birtakım oyunların içinde bulurlar ve küçük sadakatlerle dünya nimetlerinin en büyüğünü bedavaya satın alırlar; düşünmek!"
   <br/>
   <br/>
   Saded: Nazım'ın, N. Fazıl'ın, Yaşar Kemal'in, Yılmaz Güney'in, Sabahattin Ali'nin, İsmet Özel'in ve bunlar gibi daha pek çok ismin uzunca bir müddet daha ideolojilerine mahkum kalacağı kesin. Farklı görüşlere sahip zihinlerin ortak isimler telaffuz etmesi için sindire, sindire aşılması gereken oldukça uzun bir yol var.
   <br/>
   <br/>
   Email: aksaras@yahoo.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=0CE7148062D0EBDB8481A0E2C028E045?newsId=6005), [web.archive.org (arşiv bağlantısı)](http://web.archive.org/web/20131122074644/http://www.aksiyon.com.tr:80/aksiyon/newsDetail_getNewsById.action;jsessionid=0CE7148062D0EBDB8481A0E2C028E045?newsId=6005)
