# Otomobil, krizi ikiye katladı

*Yasin Aras 2001.03.10*

<div>
 <img border="0" src="/web/20020222205403im_/http://www.aksiyon.com.tr/2001/327/resimler/Oto.jpg"/>
 <p class="spot">
  Döviz kurundaki artışın darbe vurduğu sektörlerin başında otomobil piyasası geliyor. İçinde bulunduğu krizi bankaların tüketicilere açtığı ferdi otomobil kredileriyle aşmaya çalışırken ikinci bir krize yakalanan otomobil üreticileri ve ithalatçılar şimdi mecburi bir zamla karşı karşıyalar
 </p>
 <p class="metin">
 </p>
 <p class="metin">
  Sakıp Sabancı iki hafta evvel krizle ilgili olarak yüzde kırk fakirleştik demişti. Otomobil piyasasının döviz dalgalanmasından ne kadar etkilendiğini kestirebilmek için de, Sabancı'nın sözü oldukça önemli. Çünkü kriz en çok lüks tüketime darbe vuracak ve lüks tüketim içinde de birinci sırada otomobil piyasası var. Aynı zamanda yatırım aracı olarak da görülen otomobil döviz dalgalanması nedeniyle bir kez daha darbe almış olacak. Parası olan vatandaşların zarar etmemek için dövize, altına, repoya hücum ederek, korkusunu bir müddet muhafaza etmesi, otomobili krizden en çok etkilenecek sektörlerin başına yerleştiriyor. İşin uzmanları otomobil sektörünü hiç de iyi günlerin beklemediğini söylerken sebeplerini sıralamada hiç de zorlanmıyorlar. Tüm tahminler, zaten kriz içinde olan sektörün mecburi fiyat artışlarıyla daha da kötüye gideceği yönünde.
 </p>
 <p class="metin">
  Sektörün girdi ve çıktı yapısını iyi analiz etmek gerekiyor. Otomobil, ham maddesi dışarıdan gelen teknolojisi yoğun bir sektör. Son içine girilen krizle birlikte döviz kurlarının Türk parasına karşı değerini fazlasıyla artırması, dolayısıyla yurtdışına bağımlı otomobil sektöründe de fiyatların artmasına neden olacak. Ürün maliyetleri fiyata yansıyacak ve alıcının karşısına daha pahalı otomobiller çıkacak. Böylelikle devalüasyonun getirdiği dövizdeki artışın yansıması otomobil sektörünü direkt vurmuş oluyor. Zaten piyasada bir daralma var ve bunun karşılığında otomobil fiyatları mümkün olduğunca aşağıya çekilmişti, şimdi dövizin artışıyla beraber yapılacak mecburi zamlar karşısında durgunluk içinde çırpınan otomobil piyasası daha durgun bir hâle gelecek. Diğer taraftan üretiminin çoğunluğu ihracata dayanan bazı yerli otomotiv firmaları ise döviz artışından olumlu yönde faydalanacak. Ancak bunun iç pazardaki kanamayı karşılaması mümkün değil.
 </p>
 <p class="metin">
  Güzel günler çabuk bitti
 </p>
 <p class="metin">
  Geçen yıl döviz kurları üzerindeki baskı politikası karşısında otomobil sektöründe satış rakamları, ithal edilen hammaddenin ucuz seyretmesi yüzünden fazla artmadı. Bu durum, piyasayı rahatlattı ve bankaların ferdi tüketici kredileri açmasına opsiyon tanıdı. Ancak güzel günler çabuk bitti ve bankaların tüketicilere açtığı ferdi kredilerden yirmi bini geriye dönmeden, bankaların arka bahçeleri yani otoparkları, iade edilen otomobillerle doldu. Daha bankalar bu otomobilleri ikinci el piyasasında eritememişken, sıfır otomobil piyasasının harekete geçmesini beklemek de hayâl olur.
 </p>
 <p class="metin">
  Kimse önünü göremiyor
 </p>
 <p class="metin">
  Bir hafta önce "On yıl önümüzü görüyoruz" diyen hükümetin krizden sonra artık önümüzü göremiyoruz demesi, Türkiye'deki ekonomik durumun açık bir göstergesi. Krizin otomobil piyasasını nasıl etkileyeceği konusunda görüş almak istediğimiz Toyotasa yetkililerinin de "önümüzü göremediğimizden görüş veremiyoruz" demesi rastlantı değil. Türkiye ekonomisinin içine girdiği krizle, otomobil sektörünün bunu ikiye katlayıp içine girdiği krizin doğru orantılı olduğunu da gösteriyor bu yaklaşım. Otomobil İthalatçıları Derneği Başkanı Yüksel Mermer'in söylediklerinden de bu anlaşılıyor: "Bayramdan sonra rakamlar yerine oturunca otomobil fiyatlarına da zam mı yoksa indirim mi yapılacak belli olur. Yüzde 15—20 civarında bir zam olması gerekiyor. Yüzde 20'yi geçerse hiç iyi olmaz. Başka türlü çıkılamaz işin içinden. Zaten onbirinci aydan beri süregelen bir durgunluk otomobil piyasasında var. Bu kriz işi kesti bitirdi..."
 </p>
 <p class="metin">
  Kredi yoksa otomobil de yok
 </p>
 <p class="metin">
  Hyundai, şubat ayında başladığı kampanyada peşin alım indirimi dışında kredi seçenekleri de sunuyordu, şu an bankaların kredi seçenekleri belli olmadığından bu seçenek devre dışı kalmış oldu. Bankaların içinde bulunduğu durum, mecburi peşin parayla satışı devreye soktu. Hyundai ise müşterilerini elinde tutabilmek için, peşin alım indirimlerini yükseltti. O nedenle Aralık 2000 fiyatları hâlâ geçerli. Hyundai'nin uygulaması kriz içinde bir çırpınış görüntüsü çiziyor. Kurban Bayramından sonra çırpınışın ölçüleri daha net şekilde ortaya çıkacak.
 </p>
 <p class="metin">
  İkinci el otomobil piyasası da krizden fazlasıyla etkilenmiş durumda. İstanbul'un ikinci el piyasasının merkezlerinden biri olan Oto Center'ın galericilerinden Aydın Delil, "Şimdilik elimiz kolumuz bağlı, kriz çıktığından beri hiçbirşey yapamıyoruz" diyor. Bankalar kredi vermediği müddetçe de otomobil satışlarındaki düşüşün devam edeceğini söylüyor; "Sıfır otomobil satışlarındaki azalmanın tüketiciyi ikinci el otomobile yönlendirmesi de söz konusu değil, otomobilini satacak olanlar, piyasanın durgunlaşmasını bekliyor."
 </p>
 <p class="metin">
  Saded: Herkes krizi konuşuyor ama aynı zamanda da biliyor ki; henüz tam olarak krizin içinde değiliz, daha başlangıçlarındayız. Asıl krizin tadına varacağımız Mart ayının dert ayı olarak bilinen günlerinde, otomobil sektörünün de akıbeti belli olacak. Ama yine de bu sektörde Türkiye'ye yatırım yapmayı düşünen firmaların geri adım atması beklenen bir durum değil. Türkiye, adı her zaman krizlerle anılsa, kredi notu düşse bile, otomobil gibi sektörlerde yatırımcıların iştahını kabartmaya devam eden, gelecek vadeden bir ülke olma özelliğini sürdürüyor.
 </p>
 <br/>
 <center>
  <a class="anaorta" href="http://web.archive.org/web/20020222205403/mailto:hundez@hotmail.com">
   hundez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/ekonomi/2.htm), [web.archive.org (arşiv bağlantısı)](http://web.archive.org/web/20020222205403/http://www.aksiyon.com.tr:80/2001/327/ekonomi/2.htm)
