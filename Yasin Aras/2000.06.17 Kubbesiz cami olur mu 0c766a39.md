# Kubbesiz cami olur mu?

*Yasin Aras 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Haydi hep beraber bir cami silueti tasavvur edelim. Ya da bir sınavda olduğumuzu ve camilerin mimarisinin nasıl olması gerektiği şeklindeki soruyu cevapladığımızı düşünelim.
  </font>
 </div>
 <div id="newsText">
  <font class="detail-text">
   Herhalde kendi kendimize "ne kolay bir soru" der ve en azından resimlerinden tanıdığımız Sultanahmet, Süleymaniye gibi camileri düşünüp bir ibadet mekanının nasıl olacağını kolayca cevaplardık. Peki bu doğru bir cevap olur muydu? Ya da minaresiz, tamamen camla kaplı, şeffaf ve gökdelen mimarisiyle inşâ edilen bir cami cevabı yanlış mı olurdu? Minaresiz ve camla kaplı bir cami olamaz mı?
   <br/>
   <br/>
   Adanalı olanlar yakından bilir. Şehir merkezinde Sabancılar tarafından inşa edilen ve Ortadoğu'nun en büyük camilerinden biri olarak gösterilen Sabancı Merkez Camii klasik Osmanlı mimarisi ile inşa edilmiş. Tıpkı Ankara'daki Kocatepe Camii gibi. Her ikisi de 20. yy'da yapılan bu camilerin görünüşlerindeki heybeti, içlerinde bulmak mümkün değil. Hani bir zamanlar meşhur bir şarkı vardı; "Maalesef ruhu yok." Evet bu camilerin de ruhu yok. Tıpkı her yıl yapılan ya da inşaatına başlanan binin üzerindeki camide olduğu gibi. Hâlâ yeni bir tarz geliştirilemediği için bütün camiler ya mimari bir plan yapılmadan ya da klasik Sinan üslubu ile yapılıyor. Peki İslami esaslar bakımından bütün camiler Sinan tarzı olmak zorunda mı? Öyle olsaydı, Pakistan'ın, Selçukluların ya da Arap ülkelerin mimarisinin İslami esaslarla ilgisi olmaması gerekirdi. Öyleyse camilerin mimarisini belirleyen din değil gelenek.
   <br/>
   <br/>
   Bugün pekçok kimsenin bilip de dillendirmeye cesaret edemediği camilerin durumu hiç de iç açıcı değil. Mimar Sinan gibi bir mimarımızın oluşundan ve yaptığı eserlerden övünüp dururuz ama bıraktığı yerden daha bir arpa boyu yolalmış değiliz. Yeni inşa edilen camilerin tamı tamına estetik ve yapı ölçülerine uymasından vazgeçtik, Diyanet'in açıklamasına göre; bazı camilerin kıbleleri bile yanlışmış. Başka söze gerek var mı?
   <br/>
   <br/>
   İbadetin mekanı
   <br/>
   <br/>
   "Kentsel mekan içinde ibadethanenin yeri de kendisi kadar önemli olmak durumundadır. Peki şehirlerimizde; kaç tane, yeri önceden planlanmış cami var? Cami ihtiyacı, geleneklerin ürettiği tinsel bir ihtiyaçtır. Ona bu ağırlıklı önemi veren biziz. Minaresine aldanıp cami olduğu sanılan, depo binası kılıklı bir yer aramıyoruz. Ya da; uhrevi işlerimizi takip edecek devlet dairesi yaptırmayacağız. Burası; damına kubbe ve minare eklenmiş, iki bina arasına sıkışmış dört katlı bir apartman da değildir. Ve son olarak burası; bir süslemeci ustanın yalan yanlış bildiği bütün desenleri "marifetini göstermek ister gibi" mekanın ihtiyacını ve işin gereğini hiç düşünmeden, süsleme kataloğu niyetine uyguladığı bir fuar pavyonu hiç değildir." Bu sözler Yüksek Mimar Çelik Erengezgin'e ait. "İbadetin mekanı" hususunda bildiklerini ve fikirlerini hiç çekinmeden söyleyen bir kaç kişiden biri Erengezgin. Her yıl yüzlercesi yapılan camilerin artık belirli bir kaideye oturtulması ve Mimar Sinan'ın bıraktığı yerden daha ileri gidilebilmesi için çırpınıp duranlardan.
   <br/>
   <br/>
   Caminin dîni tarifi
   <br/>
   <br/>
   İbadetin mekanı konusunda dinimizde kesin mimari bir tarif yok. Eskiden günümüze gelen anlayışlarla birtakım çıkarımlar var sadece. Bu çıkarımlara göre bugün ülkemizde yapılan camilerin neredeyse tamamı kubbeli ve minareleri de aynıdır. Ve bu camilerin pek çoğunda; mimari, sanatsal ve mekansal bütünlüğe uygunluk açısından o kadar çok eleştirilebilecek nokta var ki, bu satırlarda anlatmakla bitmez. İşte tam bu noktada cami yaptırma derneklerindeki "hacı amcalar"a çok iş düşüyor. İbadetin mekanı konusuna genel anlamda bakıldığında, bugün dünyada; teknolojinin, mimarinin, güzel sanatların her dalının üst üste bindirilerek, marifet gösterme yarışına dönüşen bir konu olduğu görülür. Şimdi bizdeki manzaraya bir bakalım. Kubbesiyle, minaresiyle, şadırvanıyla Osmanlı dönemindeki camilerle bugünkü camilerin görüntüsü aynı gözüküyor. Ama o eski anlayıştaki üretkenlikten adeta büyük bir kopma yaşanmış. Hemen burada şu arşivsel dipnotu eklemek de uygun düşecektir: İstanbul'da yapılan uluslararası Habitat II zirvesinde ibadethanelerin mimarisiyle ilgili ayrı bir oturum da yapılmıştı. Üç büyük dinin temsilcileri insan yerleşimleri konusu çerçevesinde "ibadetin mekanı" konusunda da bildiri sunmuşlardı.
   <br/>
   <br/>
   Diyanetin yetkisi
   <br/>
   <br/>
   Cami mimarisi hususunda ülkemizde durum bu kadar kötüyken birşeyler yapılmıyor da değil. Sorumlu kurumun ne yaptığına geçmeden önce, baştan vurgulanması gereken şey; yapılanların yetersiz olduğunun işin uzmanlarınca söyleniyor olması.
   <br/>
   <br/>
   Yurt genelinde yapılan inşaatlara ait tüm projelerin imar mevzuatına uygun olup olmadığına dair inceleme yetkisi ilgili belediyelere ait olduğundan Diyanet'in cami mimarisi veya inşâsı konusunda eli kolu bağlıydı; tâ ki 2 Ağustos 1998 tarihinde yürürlüğe giren yeni kanuna kadar. Şimdi ise, yapımına izin verilecek camilerin projelerinde bulunması gereken asgarî unsurlara dair çalışmalar, Diyanet İşleri Başkanlığınca yapılıp, genelgeler tüm teşkilatlara gönderilmiş bulunuyor. Başkanlığın camilerin durumuyla ilgili rahatsızlığı, konuyla ilgili olarak dergimize yaptıkları açıklamada ortaya çıkıyor: "Genelde hakiki ve hükmi şahıslarca inşâ edilen camilerin hayır işi kapsamında ücretsiz olarak veya çok cüz'i ücretle yaptırılmakta olduğundan, projeyi hazırlayanlar tarafından projelere gerekli önem verilmemekte ve özen gösterilmemektedir. Ayrıca başka bir yerde uygulanmış herhangi bir projeyi caminin yapılacağı arsaya uyarlamak suretiyle çok basit veya yanlış bir projeyle inşaata başlanmakta ve bu şekilde bitirilmektedir."
   <br/>
   <br/>
   Son dönem camilerin proje ve estetik bakımdan uygun niteliklere sahip olmadığı ve çevresi ile uyum sağlamadığı görüşüne sahip olan Diyanet Kurumu; çeşitli tip ve kapasitelerde 50 projenin hazırlık çalışmalarına başladı ve şu sıralar bu çalışmalar devam ediyor. Çalışmaların tamamlanmasını müteakip, projeler tüm müftülüklere gönderilecek. Camilerin yapım denetim işlerinin bundan sonra Diyanet İşleri Başkanlığı'nca yapılabilmesinin mevcut şartlar ve işleyişle mümkün olmadığını Diyanet İşleri Başkanlığı görevlisi Dr. Abdülkadir Sezgin söylüyor. 98'de çıkan kanunu olumlu bir gelişme olarak değerlendiren Sezgin, belediyelerle yeterli işbirliği olmadığına dikkat çekiyor. Cami inşası konusunda tam bir denetim sağlanmasını istemek yeterli değil tabii. Sezgin'e göre; "Diyanet İşleri Başkanlığı içerisinde Teknik İşler Daire Başkanlığı olması gerekir; Şube Müdürlüğü'yle bu işler olmaz. Eğer Diyanet İşleri Başkanlığı müsteşarlık yapılırsa bahsettiğimiz bölüm Genel müdürlük haline döndürülüp, sağlam ve işlevsel bir yapı kazandırılabilir."
   <br/>
   <br/>
   İyi niyetli amcalar
   <br/>
   <br/>
   Bugün Türkiye'de inşa edilen cami projelerinin büyük çoğunluğunun mimarların elinden çıkmadığı biliniyor. Cami konusunda çok iyi mimarlarımızın olmadığı da bir gerçek. Bir kere mimarların da cami yapımı işine girmedikleri âşikâr. Nakkaş Güvenç Güven'e göre; cami yaptırma derneklerindeki iyi niyetli hacı amcalar sanattan, mimariden pek anlamıyorlar. Yani işini bilen, farklı anlayışlarla yeni mimari tipte camiler inşâ edecek mimarlarla, cami yaptırma derneklerindeki hacı amcaların ancak belirli bir süreçten geçtikten sonra ortak noktada buluşabilmeleri mümkün gözüküyor. Bu konuda sorun o kadar fazla ki... Böyle olunca bu işler inşaat kalfalarına kalıyor. Görüntü ortada işte. Camilerin en az dış mimarisi kadar önemli olan iç mimarisi konusunda görüştüğümüz Nakkaş Güvenç Güven, bugün oldukça basite indirgenmiş, piyasa şartlarında sırf para kazanmak amacıyla bir takım işlerin yapıldığını, hadisenin o kadar basit olmadığını, Edirne Selimiye Camii'nin restorasyon çalışmaları sırasında anlamış: "Orada herşeyin en mükemmelini gördük. Kalem işlerinden süslemeye ve çinilerine kadar. Bu şaheser çalışmaların sıradan birtakım metodlarla yapılamayacağını, daha sanatsal bir metodun geçerliliğini gördüm. Bugüne geldiğimizde ise yeni imar edilen camilerin kalem işlerine şöyle bir baktığımızda çok kötü şekilde yapılmış olduğunu görüyoruz. Nakkaşlık bir sanat dalıdır. Dolayısıyla caminin içine çizilen o desenlerin seçimi, renklerin uyumu, yapılan kompozisyon ve en sonunda yapılan işçilik bir bütün ihtiva etmesi ve ayrı ayrı yeteneklerin gerektirdiği şeylerdir. Gidin bazı camilere bakın; yazıların noktaları, üstünü, esresi hatta ve hatta harfleri bile eksik olanlar var. Bugün değişik kişilerin yanında yeteneksiz fakat kartvizitinde maalesef nakkaş yazan insanlar bu işleri yapıyor."
   <br/>
   <br/>
   Cami üniversiteye giremedi?
   <br/>
   <br/>
   Cami mimarisi konusunda ortada bir çuval dolusu sorun dururken, Türkiye'de mimarlıkla ilgili eğitim veren 30'a yakın üniversitede durum nasıl diye mi sordunuz? Bu okullara baktığımızda; (Y. Mimar Çelik Erengezgin iyi biliyor), ibadetin mekanı konusunda bilimsel çalışma yapacak durumda kimse olmadığını öğreniyoruz. Erengezgin; "Bürolar, oteller, konutlar, şunlar bunlar ve hatta ahırlar konu başlığı olmaya devam ediyorlar. Fakat "ibadetin mekanı" bir konu başlığı dahi olamamıştır. Nedenine gelince; bu tür bir konuyu ele aldıktan sonra acaba birtakım düşüncelere maruz kalır mıyım korkusu var. İçinde bulunduğum kurum şöyle ya da böyle düşüncelere sahip olan bir eğitim kurumudur, tepedeki adam benim kulağımı çeker mi korkusu var. İrticacı yaftası yiyebilirim korkusu var?" Ama zaman zaman birtakım çıkışlar da olmuş. Yaklaşık iki sene önce Eskişehir'de; ibadetin mekanı konusu ele alınmış, ama nasıl?: "Bir konsensus kurdular ve dört dinin ibadet mekanı denilerek bir yarışma düzenlendi okul çapında! Harika bir formül buldular ve o kompleksi de ortadan kaldırmış oldular. Ben de jüri olarak davet edilmiştim. Şimdi ibadet mekanı konusunda kendinde biraz cesaret bulanlar, kafasını şöyle biraz kaldıranlar proje konusu olarak verebiliyorlar. Ama otuz tane üniversitede üç taneyi geçmez. Rahat rahat, göğsümüzü gere gere bunu bir konu başlığı ve hatta bir kürsünün tabelasında görsek, neden olmasın yani? Bu kadar potansiyel var."
   <br/>
   <br/>
   Saded: Son sözü yine işin uzmanına, Yüksek Mimar Çelik Erengezgin'e bırakıyoruz: "Her yıl yüzlerce cami yapılıyor. Nasıl bir Boğaz Köprüsünü yanlış yere yapınca hemen ayağa kalkıyoruz, eğer varsa söyleyeceğimiz bir laf bu konuda da ayağa kalkmalıyız. Bu sorumluluğu taşımalıyız. 'Hayır cami benim konum değil, kim ne yaparsa, nasıl yaparsa yapsın' diyemeyiz, böyle bir rahatlığımız yok."
   <br/>
   <br/>
   <br/>
   <br/>
   Çelik Erengezgin (Yüksek Mimar):
   <br/>
   <br/>
   Çamurdan yap
   <br/>
   <br/>
   ama şiir gibi olsun
   <br/>
   <br/>
   Mesela bir alışveriş merkezinde, bakıyorsunuz bir tabela asmışlar mescid diye, başka birşey yok. Ben diyorum ki; eğer inanıyorsan böyle bir mekanın varolması gerektiğine bunun için özel bir mekan oluştur Allah'ını seversen. Ya binanın içinde ya da dışında. İnsanlar hissetsin orada niye bulunduklarını. Sadece içerisi halı kaplı, kıble tayin edici bir yön ve kapısındaki tabeladan ibaret olmamalı hadise. Bu kadar basit olmamalı. Bağımsız, kendi hüviyetini taşıyan bir yer olmalı diye düşünüyorum.
   <br/>
   <br/>
   Maddi imkansızlıklarla kötü mimariye sahip cami örneklerinin hiç bir alakası yok. "Böyle cami olmaz" dediğimiz yapılara kaç para harcandığı ortada. "Az parayla yapılıyor, bu kadar ancak oluyor" diye bir mazeret olamaz. Malzeme eksikliği, para eksikliği bahane olamaz. Çamurdan yaparsınız ama şiir gibi bir yapı ortaya koyarsınız.
   <br/>
   <br/>
   <br/>
   <br/>
   Dr. Abdülkadir Sezgin:
   <br/>
   <br/>
   Marketli
   <br/>
   <br/>
   cami olmaz
   <br/>
   <br/>
   Bilgisayarların olduğu, gençlerin ve çocukların bunlardan yararlandığı, kütüphanesi, çocuklar için oyun bahçesi olan camiler olmalı. Eskiden cami avlusunda koşuşup oynayan çocuklar imam tarafından kovalanırdı. Camiler; sosyal ve kültürel anlamda aktif olmalı; mimari tarzında da klasik anlayış korunarak, içinde yapılacak faaliyetler gözönünde bulundurularak yeni açılımlar yapılabilir. Bu arada marketli cami olmaz. Yargıtay'ın kararına göre; vakıflar veya dernekler tarafından, cami altlarının gelir getirici yer olarak kullanılması yasaklandı ve bu karar bir içtihad halini aldı ve kesinleşti.
   <br/>
   <br/>
   Email:
   <a class="__cf_email__" data-cfemail="46272d3527342735063f272e29296825292b" href="/web/20141020044350/http://www.aksiyon.com.tr/cdn-cgi/l/email-protection">
    [email protected]
   </a>
   <script type="text/javascript">
    /* <![CDATA[ */
(function(){try{var s,a,i,j,r,c,l,b=document.getElementsByTagName("script");l=b[b.length-1].previousSibling;a=l.getAttribute('data-cfemail');if(a){s='';r=parseInt(a.substr(0,2),16);for(j=2;a.length-j;j+=2){c=parseInt(a.substr(j,2),16)^r;s+=String.fromCharCode(c);}s=document.createTextNode(s);l.parentNode.replaceChild(s,l);}}catch(e){}})();
/* ]]> */
   </script>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6265-34-kubbesiz-cami-olur-mu.html), [web.archive.org (arşiv bağlantısı)](http://web.archive.org/web/20141020044350/http://www.aksiyon.com.tr:80/aksiyon/haber-6265-34-kubbesiz-cami-olur-mu.html)
