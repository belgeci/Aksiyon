# İstanbul’un “memleketlim” haritası: “HEMŞO GETTOLARI”

*Yasin Aras 2001.02.24*

<div>
 <p class="spot">
  Amatör kümede futbol takımları var. Memlekete giden otobüsleri otogardan değil mahalleden kalkıyor. Sosyologların sosyal yaşantı gözleminde ilk sıradalar. Büyükşehir belediyesi onları adapte etmek için "İstanbulluyuz" kampanyası başlatmak zorunda kalıyor. Kimden mi bahsediyoruz; İstanbul Cumhuriyeti'nde hemşericilikten kurulan, "memleketlim gettolarından"...
 </p>
 <p class="metin">
 </p>
 <img border="0" src="/web/20010713184159im_/http://www.aksiyon.com.tr/2001/325/resimler/Hemso.jpg"/>
 <p class="metin">
  Amatör kümede futbol takımları var. Memlekete giden otobüsleri otogardan değil mahalleden kalkıyor. Bir arada olmaları siyasilerin de işine geliyor. Sivil toplumun sivil kuruluşlarının başında gelen dernekler, onlar için toplandıkları kutsal bir mekan sayılır. Sosyologların sosyal yaşantı gözleminde ilk sıradalar. Büyükşehir belediyesi onları adapte etmek için İstanbulluyuz kampanyası başlatmak zorunda kalıyor. Kimden mi bahsediyoruz; 'İstanbul Cumhuriyeti'nde hemşehricilikten kurulan, "memleketlim gettolarından"... Birbirine tutunmanın, İstanbul'a yutulmamak için ayakta durmanın, karın tokluğuna çalışmanın, çoluk çocuğa gelecek sağlamanın, memleket memleket, köy köy bir araya gelmişliğin adıdır İstanbul'da getto...
 </p>
 <p class="metin">
  Fatih'te Siirtliler gettosu
 </p>
 <p class="metin">
  'İstanbul Cumhuriyeti'nin sınırları içinde zenginlerin oturduğu semtleri harita dışında tutarsak (onlarınki ayrı bir getto) İstanbul doğumlu olmayıp başka şehirlerden göçüp gelen insanların bir araya gelmişliğiyle oluşan, ardından yine aynı bölgelere aynı memleketten insanların gelmesiyle şehrin içinde belirginleşen yöresel bir çok küçük şehir vardır. İşte bu yüzden Fatih'te Kadınlar Pazarı'nın çevresi Siirtliler Mahallesi diye bilinir. Orada kime sorsanız Siirtli çıkar. 1963 yılında Fatih'e gelmeye başlamış Siirtliler, ancak o zaman bu kadar yoğun değilmiş göç. Bölgede Siirtlilerin kalabalıklaşması 1970'den sonra başlamış. Bahsettiğimiz bu bölge öyle bir özellik kazanmış ki; Siirt'ten biri kalkıp buraya geldiği zaman adres sorma gereğini hissetmiyor. Siirtli memleketinden çıktığı zaman Fatih Kadınlar Pazarı'na geldiğinde aradığı kişiyi sorduğu zaman mutlaka buluyor. Adres sorma yeri sosyal ortamın kurulu olduğu çayhaneler. Yediden yetmişe herkes çayhanelerde oturur, sohbet eder ve dama oynar. Siirtliler Mahallesi'ni oluşturan mahallelerden biri olan Hüsam Bey'in muhtarı Mehmet Ali Orak da doğal olarak bir Siirtli. Siirtli olmasa 5 bin kişiden 3 bininin Siirtli olduğu bir mahallede muhtar seçilemezdi. Buradaki üç mahallede Siirtliler yoğunlaşmış durumda diyor Muhtar Orak; "Fakat kiralar burada yüksek olduğu için, Gültepe, Beşyüzevler kısmına kaymalar oluyor. Burada iç içe olduğumuz bir ortam var. Zaten biryerden karıştırdığınız zaman herkes birbiriyle akraba çıkıyor."
 </p>
 <p class="metin">
  Şirinevler'de Bayburtlular
 </p>
 <p class="metin">
  Hemşehri gettosuna ikinci örnek olarak da Bayburtluları mercek altına alıyoruz. Yapılan istatistiklere göre İstanbul'da bir milyona yakın Bayburtlu var (Bu istatistiklerin Türkiye'nin nüfusunun şu kadarı Kürt, şu kadarı Alevi, şu kadarı Çerkez, şu kadarı bilmem ne istatistiklerini hatırlattığını belirtmekte de fayda var tabii. Çünkü bu  heseplara göre Türkiye'de bir kaç milyon bile Türk  yok). Anadolu yakasında; Kaynarca, Pendik, Ümraniye gibi semtlerde Bayburtlular kalabalık biçimde ikamet etseler de en yoğun yaşadıkları yer Şirinevler. "Bahçelievler bölgesinde oy kullanma oranına göre yaklaşık 13 bin beşyüz Bayburtlu var. Bunu ortalama üçle çarparsanız, yaklaşık 50 bin Bayburtlu olduğunu anlıyoruz." diyor Bayburt Kültür ve Yardım Derneği'nin Avrupa Yakası Merkez Şubesi'nin başkanlığını yapan Erol Çelikay.
 </p>
 <p class="metin">
  Bayburtluların Bahçelievler bölgesine ilk göçedişleri, getto oluşumunun ilk adımları 1956 yılında başlıyor: "1956 yılında şu an yaşadığımız bölgede araziler satışa çıktığında Bayburt'tan gelen insanımız da yer almış buralardan. Bayburt'un insanı kirada oturmayı sevmez. O zaman buraya ilk defa gelip arazi alan insanlarımız kendi hemşehrilerine bu yerlerden satmışlar ve böylelikle ilk defa o yıllarda Bayburtluların Bahçelievler'de kalabalıklaşmasının adımları atılmaya başlanmış."
 </p>
 <p class="metin">
  Bayburtlular cemiyetçiliğe çok önem veriyor. Bir arada yaşamayı, iç içe olmayı seviyorlar. 1913 yılında "Müslümanları Dilendirmezler Cemiyeti"ni de ilk defa Bayburtlular kurmuş. Fındıkzade'de kurulan Bayburt Vakfı 1947 yılında Kızılay'dan sonra kurulan ilk dernek unvanını taşıyor. Bahçelievler'in tam bir Bayburt gettosu olduğunu; semtte varolan Bayburtla ilintili 43 derneğin bulunmasından anlayabiliyorsunuz.  Bunlardan 26'sı resmi olarak işleyişini sürdürüyor. Bu köy derneklerinden merkez derneğe, beşer temsilci üye olarak alınıyor. Merkez derneğin 500 üyesi var.
 </p>
 <p class="metin">
  Gettonun bakkalı memleket kokar
 </p>
 <p class="metin">
  Hemşehri gettolarının oluştuğu İstanbul semtlerinde, yöresel kültürün belirgin argümanlarını görmek mümkün. Köy kahvesinin yerini hemşehri dernekleri tutuyor. Ya da Siirtliler mahallesinde olduğu gibi çayhaneler. Memlekete has peynirleri bakkallarda bulmak mümkün; tabii kaçak çayı da. Dükkanın hemen yanında kurulu olan tezgahta usulüne uygun yoğrulmuş çiğ köfte, diğer bir yanda yine memlekete has bir çeşit et kebabı çengele asılmış hemşehrisini bekliyor. Karslıların yoğun olarak yaşadığı İstanbul semtlerinde hakiki Kars balını bulabilir, Trabzonluların bulunduğu yerlerde Vakfıkebir tereyağını görebilirsiniz. Erzurum'un tulum peyniri, Adana'nın şalgam suyu, Van'ın otlu peyniri, Malatya'nın kayısısı, Kayseri'nin pastırması, Antep'in çifte kavrulmuş fıstığı ve daha saymakla bitiremeyeceğimiz memlekete has ürünler her daim satılır hemşehri gettolarında.
 </p>
 <p class="metin">
  Diğer taraftan, doğan çocuklar İstanbul'da dünyaya gözlerini açsa da kütüğü mutlaka memlekette olmalıdır. Böylelikle fiziksel olarak bağlar kopmuş olsa da resmiyette doğduğu şehre bağlılığını bu şekilde gösterir insanımız. Askerlik çağına gelmiş evlatlarını İstanbul'dan askere göndermezler. Çocukları, sülüsünü mutlaka memleketine gidip almalıdır. Zira Peygamber ocağıdır gidilen yer, o zaman baba ocağından ayrılıp gitmelidir.
 </p>
 <p class="metin">
  Kampanyayla İstanbullu olunur mu?
 </p>
 <p class="metin">
  Kentin yerlisinin mumla arandığı İstanbul'da, göçmenlerin şehirle bütünleşmesini sağlamak için Büyükşehir Belediyesi'nin 'İstanbulluyuz' kampanyası başlatması ilk bakışta içine düşülen çaresizliği gösteriyor ama bu kampanya gettolaşmanın İstanbul'u içine soktuğu çaresizliğin de sosyolojik tespiti aynı zamanda. Hemşehriciliğin oldukça sağlam ayaklar üzerinde durduğu bir ülkede kampanyalar düzenleyerek insanları kentli yapmak kolay değil. Ancak, İstanbul'a yaşamaya gelmesine rağmen kentli olmamakta direnen insanlar, kenti tüketmeye elverişli hale getirdiklerinin farkına iyice vardıklarında, yangının içinde kendilerinin de olduğunu anladıklarında kentli olmaya ne kadar mecbur olduklarını anlayacaklar. Bugün hâlâ günlük yaşamın en popüler sorusu olan, 'Nerelisin hemşehrim?' ifadesinden belki o zaman vazgeçtiler.
 </p>
 <p class="metin">
  Kültürel özelliklerinin derinlemesine bir ortam hazırladığı yöresinden kalkıp İstanbul'a göçen insanların, kentin kurallarını sindirip kabullenmesi yerine, kendi kurallarını kentte tesis ederek getto oluşturmasına sosyolog Nilüfer Narlı'nın bilimsel değerlendirme penceresinden bakalım bir de; "1980'den sonra kentleşme ivmesinin çok hızlı bir şekilde artmasıyla İstanbul'a göç edenler içsel bağlara dayalı örgütlenmeler yoluyla kimliklerini tanımlamaya ve ekonomik çıkarlarını korumaya çalıştılar. Ailevi ve sosyal ilişkilerini de içsel bağlara dayalı olarak örgütlediler. Anadolu'nun x kasabasından göçüp İstanbul'a gelenler kendi hemşehrileriyle ailelerini görüştürdüler, diğer yörelerden göçüp İstanbul'a gelen insanlarla bağlantı kurup kaynaşmadılar. Yine kendi hemşehrisi tarafından işe alındı, siyasi partilerle bu bağlamda zincirleme ilişkiler kuruldu. Kendi yerel gettoları içine hapsoldular. Kentli büyük bir kitle yerine, gettolarda yaşayan farklı yörelerin kültürel özelliklerinin kemikleştirmiş olduğu insan kümeleri oluştu. Yani İstanbullu olmak bir üst kimlik olarak kaldı. Alt kimlik olarak Kayserili, Sivaslı, Erzurumlu olmak ağır basıyor. Gettolarda yaşamak ve içsel bağlara dayalı örgütlenmelere bağlı kalmak demokratikleşme açısından da sorun yaratıyor. Modern toplumlarda insanlar mesleki, ekonomik ve siyasi çıkarlarını ikincil gruplar yoluyla savunurlar. Ama gettolara baktığımızda aşiret bağı gibi içsel bağlara dayalı örgütlenmeler kentte de devam ediyor."
 </p>
 <p class="metin">
  Yeterli rakamsal tespit yok
 </p>
 <p class="metin">
  İstanbul metropolünde, İstanbullu olmayanların sayısı hakkında elimizdeki rakamlar 1990 yılına ait. 2000 yılında yapılan nüfus sayımıyla ilgili rakamlarsa henüz açıklanmış değil. Belediyelerin çoğunluğu, kendi sınırları içinde yerleşen insanların nerelerden göçüp geldiğiyle ilgili araştırmalardan yoksunlar. Keza İstanbul Büyükşehir Belediyesi'nin de böyle bir çalışması yok. Sadece tahmini varsayımlar üzerinde durularak belirgin il isimleri sayılarak oranlar açıklanmakla yetiniliyor. Beykoz Belediyesi'ne sorduğumuzda ayrıntılı cevaplar alınca şaşırdık; "Beykoz'da: Giresunlular %10, Kastamonulular %7, Ordulular %8, Rizeliler %5, Trabzonlular %3, Ardahanlılar %2, Sivaslılar %2, Samsunlular %2, Sinoplular %1, Karslılar %1, Çorumlular %1"
 </p>
 <p class="metin">
  Kenti kimler parselledi?
 </p>
 <p class="metin">
  İstanbul dev bir köye dönüşene kadar geçen zaman içinde, köylerden göçenlerin kentli beklendi hep. Kente ayak uydurmak bir kenara, eteklerinde kendi köylerini kuran göçmenler, zamanla mahalleleri, hatta ilçeleri kendi aralarında bölüştü. Yerleşim gettolarının oluşması dışında, bununla bağlantılı olarak meslek gettoları da oluştu İstanbul'da. Meslek seçimlerinin bile 'hemşehrilik kriterine' göre biçimlendiği İstanbul'da 130 bin kapıcının önemli bir bölümünü Sivas ve Kastamonu'dan göçenler oluşturuyor. Tokatlılar simitçilikle uğraşırken, 3 bin fırının çoğunu Rizeliler ve Safranbolulular işletiyor. Siirt ve Bingöllülere hamallık, Karadenizlilere müteahhitlik düşüyor. Minibüs hattı sahipleri de genellikle Rizeliler oluyor. Semt pazarları Sivas ve Karslılardan soruluyor, çok sayıda Malatyalı ve Erzincanlı kahvehane işletmeciliği yapıyor. Kastamonuluların çoğu marangozluktan ekmeğini çıkarıyor. Tahtakale'nin işporta piyasası Kayserililerden soruluyor.
 </p>
 <p class="metin">
  Kendilerini futbolla ifade edenler
 </p>
 <p class="metin">
  İstanbul'un yöresel gettoları futbolda da kendini gösteriyor. Sivas'ın Zara ilçesinin isminin geçtiği üç ayrı futbol kulübü var. Bayrampaşa Yıldırım Mahallesi'ndeki Boşnak gettosunun Yıldırımbosna Spor Kulübü 3. ligde lider durumda, ikinci ligin kapılarını zorluyor. Boşnak gettosu takımlarını müthiş destekliyor.
 </p>
 <p class="metin">
  Yapılan araştırmalar, İstanbul'da yaşayanların yerel seçimlerde de 'memleketlisi' olan adaylara yöneldiğini ortaya koyuyor. Kimileri tarafından küçük Kars olarak isim takılan İstanbul'un varoş ilçesi Esenyurt'taki Karslıların sayısındaki fazlalıkla, Belediye Başkanı Gürbüz Çapan'ın da Karslı olmasının tesadüf olmadığı anlaşılıyor. Bu, yapılan araştırmaların doğruluğunu da ortaya koyuyor. "Bahçelievler'de en çok Bayburt'lu olmasına rağmen, insanlarımızın farklı siyasi partilere oy atmasından dolayı belediye başkanlığını henüz alabilmiş değiliz. Ancak önümüzdeki dönemde cemiyetimiz içinde yapacağımız çalışmalarla belediye başkanlığını da içimizden çıkacak Bayburt'lu bir adayın alması yönünde çalışacağız." Erol Çelikay'ın dile getirdikleri de, yapılan araştırmaları teyit eden başka bir örnek.
 </p>
 <p class="metin">
  Saded: "Hemşehrizm" tablosundan eski şehrin asıl sahiplerinin türü sona ermiş gibi bir sonuç çıkıyor ortaya. Devlet İstatistik Enstitüsü'nün araştırmasına göre, 10 milyonluk İstanbul'da yerlilerin sayısı 3 milyondan az.  Eski İstanbullular da hâlâ bu şehirde yaşıyorlar fakat, görünürde bir dernekleri yok veya kurma ihtiyacı hissetmemişler. Onlar eski evin eski sahipleri gibi antika konumundalar ve evin eski bir köşesine itilmişler.
 </p>
 <p class="metin">
 </p>
 <p class="arabaslik">
  İstanbul'dan  memleket yansımaları
 </p>
 <p class="metin">
  Doğan çocuklar dünyaya gözlerini İstanbul'da açsa da, kütüğü memleketinde olmalıdır.
 </p>
 <p class="metin">
  Doğup büyüdükleri şehre olan hasretlerini yöresel peynir, yağ veya yemeklerle bir parça olsun giderirler. Lahmacuncu ve kebapçılar, Karadeniz pidecileri, çağ kebabı yapan lokantalar bunların başında gelir.
 </p>
 <p class="metin">
  Memleket türkülerinin söylendiği, halay çekilip bar tutulan yöreselliğin reytingi artırdığı televizyon programları kaçırılmaz. Bu tür programlar özellikle küçük çocuklara zorla seyrettirilerek özlerinden kopmamaları sağlanır.
 </p>
 <p class="metin">
  Her yaz tatilinde okulların kapanmasıyla birlikte, İstanbul'dan memleketlere üç aylık büyük göçler başlar.
 </p>
 <p class="metin">
  Memleketten gelip cami yaptırmak için para toplayan hocaefendiler boş gönderilmez.
 </p>
 <p class="metin">
  Mahallede mutlaka bir köy derneği açılmalıdır. Hemşehri olan bir adayın muhtar seçilmesi için elden gelen neyse yapılmalıdır.
 </p>
 <p class="metin">
 </p>
 <p class="arabaslik">
  İstanbul'daki  memleket takımları:
 </p>
 <p class="metin">
  İst. Artvinspor, İst. Bulancakspor, Bakırköy Zaraspor, Yıldırımbosnaspor, Muradiye G.Birliğispor, Tepebaşı Kemahspor, K.Mesudiyespor, Alucraspor, Reşadiyespor, Taşköprüspor, Zara Ekinlispor, G.O.P. Karadenizspor, G.O.P. Dobrucaspor, İst. Zara Ekinlispor, İst. Bayburtspor, Fetih Kelkitspor, İst. Batı Trakyaspor
 </p>
 <p class="metin">
 </p>
 <p class="arabaslik">
  Yer yer  hemşehri gettoları
 </p>
 <p class="metin">
  Bağcılar: Tokatlılar — Sivaslılar.
 </p>
 <p class="metin">
  Bayrampaşa: Balkan göçmenleri.
 </p>
 <p class="metin">
  Fatih: Siirtliler — Konya—Bozkırlılar —
 </p>
 <p class="metin">
  Malatyalılar — Trabzonlular
 </p>
 <p class="metin">
  Şirinevler: Bayburtlular
 </p>
 <p class="metin">
  Gürpınar: Nevşehirliler
 </p>
 <p class="metin">
  Şehremini: Kastamonulular
 </p>
 <p class="metin">
  Kasımpaşa: Aksekililer
 </p>
 <p class="metin">
  Esenyurt: Karslılar
 </p>
 <p class="metin">
  İkitelli: Tokatlılar
 </p>
 <p class="metin">
  Pendik: Oflular
 </p>
 <p class="metin">
  Süleymaniye ve çevresi: Malatyalılar
 </p>
 <p class="metin">
  Esenler: Sivaslılar—Yugoslav göçmenleri
 </p>
 <p class="metin">
  Sarıyer: Rizeliler—Sivaslılar—Karslılar
 </p>
 <p class="metin">
  Kartal: Karadenizliler—Siirtliler—Bayburtlular
 </p>
 <p class="metin">
  Zeytinburnu: Giresunlular
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010713184159/mailto:hundez@hotmail.com">
   hundez@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/haberler/1.htm), [web.archive.org (arşiv bağlantısı)](http://web.archive.org/web/20010713184159/http://www.aksiyon.com.tr:80/2001/325/haberler/1.htm)
