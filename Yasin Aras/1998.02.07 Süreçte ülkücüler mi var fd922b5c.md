# "Süreç"te ülkücüler mi var?

*Yasin Aras 1998.02.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Elle tutulamayan, gözle görülemeyen Milli Güvenlik Siyaset Belgesi'nde bu kez de piyango ülkücülere vurdu.
  </font>
 </div>
 <div id="newsText">
  <font class="detail-text">
   Her zaman devletten yana oldukları bilinen ülkücüler yine aynı devlet için yeni tehlike olarak görülmeye başlandı. Son olarak ordudan ihraç edilen subayların çoğunun ülkücü olduğunun söylenmesi gibi somut örnekleri var bunun. Bu atılmalar da 28 Şubat sürecinin Refah Partisi'nin kapatılması ile bitmediğinin, aksine uzun bir müddet daha süreceğinin göstergesi niteliğinde. Susurluk kazasıyla başlayan 'bir kadronun tasfiyesi' operasyonunda şimdi bir başka şıktaki kadroya geçildiğini anlamak zor değil.
   <br/>
   <br/>
   Yeni tehdit ülkücüler...
   <br/>
   <br/>
   Neresinden bakarsanız bakın devlet için nasıl bir tehlike olduğu anlaşılamayan ülkücülerin sindirilmesi politikasının yürürlüğe konulup konulmadığı bugünlerdeki en çok tartışılan konulardan biri. Ocaklar kapatıldı diye çıkarılan söylentiler ülkücüler tarafından 28 Şubat sürecinden gelen kokular olarak algılanıyor. Ülkücüler oldukça şaşkın ve tedirginler, yeni süreçte henüz tam olarak kendilerinin devlet için nasıl bir mana teşkil ettiğini/edeceğini anlamaya çalışıyorlar. Zira varlıklarının temel sebebi Türk Devletinin bekası olmuştu. MGK'dan basına sızan haberlere göre hazırlanan raporlarda Türk milliyetçiliği bazı kesimlerde ırkçılığa dönüştürülmek isteniyor. Ülkücü mafya da bunlardan yararlanmayı istemekte. Dolayısıyla bu da bir iç tehdit unsuru olarak kabul görmekte. Çıkan bu tarz söylentileri ordunun yalanlamaması doğruluk payının yüzdesini daha da belirginleştiriyor. Diğer taraftan bazı çevrelerin son MHP kongresinden çıkan sonucu pek beğendikleri söylenemez, zira tek sorun sadece mafya değil; Türk ülküsünün yanında İslam kelimesinin bulunup bunun ağırlık kazanması da olabilir. Şu an Ülkü Ocakları'nın hedef alındığı gözükse de BBP'den de oldukça rahatsızlık duyulduğu çıkan söylentiler arasında. Anlaşılan o ki devleti yeniden yapılandırmak isteyenler karşılarında dinamik bir kitle görmek istemiyorlar. İstanbul Ülkü Ocakları Başkanı Bülent Karataş son durumu şöyle yorumluyor; "28 Şubat'tan itibaren Türkiye'de yeni bir süreç başladı. Galiba bir takım çevreler şimdi ülkücülerin kellesini istiyor."
   <br/>
   <br/>
   Alparslan Türkeş'in vefatından sonra aslında yeni bir süreç içine çoktan girilmişti. Zira 'Başbuğ' ölmüş ve ondan çokça çekinenler için büyük bir engel ortadan kalkmıştı. Ülkücüler acaba Başbuğ yaşasaydı yine tehlike olarak görülür müydük, ya da birileri "Ülkü Ocakları kapatılıyor" söylentileri çıkartmaya cesaret edebilir miydi diye soruyorlar. Çünkü Alparslan Türkeş'in devlet içinde hatırı sayılır bir güce sahip olduğu herkesin malumu.
   <br/>
   <br/>
   Ülkücülerin parti ve ocaklarına karşı alınacak tedbirler fısıltı gazetelerinde yazıladursun geçen ay İstanbul Avcılar Öğrenci Yurdu'nda bir hadise meydana geldi. Hadise medyada solcu öğrencilerin uyurken ülkücüler tarafından saldırıya uğradığı şeklinde çıktı. İstanbul Ülkü Ocakları Başkanı Bülent Karataş ise hadiseyi ve olayın arka planını şöyle anlatıyor. "Ülkücüleri planlanan oyunun içine çekmek için provokasyonlar başladı. İstanbul Avcılar'da meydana gelen hadise buna sadece bir örnek. Aynı yurtta meydana gelen hadiseden iki gün önce bizim arkadaşlarımız dövülüp yaralandı, ikisi hastaneye kaldırıldı fakat bu olaydan kimse bahsetmedi. Ülkücüler yurt bastı diye verilen hadisede de, basma yoktur. Olay yurtta kalan ülkücü ve solcu öğrenciler arasında meydana geliyor. Bu noktada medyanın çifte standardına muhatap kalıyoruz. Bizim aleyhimizde bir durum söz konusu olduğunda bunu en iyi şekilde değerlendiriyorlar. Üniversitelerde öğrenci arkadaşlarımız okullara alınmıyor, sürekli baskı altında tutularak taciz ediliyor ve gergin olmaları sağlanıyor. Medya bunlardan hiç bahsetmiyor. Medya bir yerlerden emir aldı herhalde, altyapı hazırlığı yapıyor. Ülkücüleri sürekli mafyayla bağdaştırarak bir tehlike olarak göstermek abestir. Ferdi davranışlar tüm camiaya mal edilmez. Biz kavgadan medet umacak kadar alçalmadık ve alçalanların da seviyesine inmeyeceğiz. Ülkücüleri birtakım oyunların içine çekmeye çalışanlar boşuna beklemesinler. Bazı insanların kafasında tehlike olarak gözüksek de, ülkücüler devlet için bir tehlike değildir, olmayacaktır da."
   <br/>
   <br/>
   Medyada çıkan Ülkü Ocakları kapatılıyor söylentisinin ardındaki gerçeği de Karataş şöyle dile getiriyor; "Bu tür haberler tamamen yalan. Ben İstanbul Ülkü Ocakları başkanıyım ve benim haberim olmadan kimse ocak kapatamaz. Ocakları ara sokaklardan çıkarıp merkezlerde topluyoruz. Daha akademik bir zemine oturtma yönünde bazı çalışmalarımız var. Lakin bu demek değil ki Ülkü Ocakları kapatılıyor. Aydınlık, Cumhuriyet, Kurtuluş gibi gazetelerde çıkan bu haberden, diğer basın da alıntı yapmış ve söylenti böylece yayılmış. Fitnenin çıktığı yer belli."
   <br/>
   <br/>
   Medyanın kini...
   <br/>
   <br/>
   80 öncesi kendini ilim irfan yolunda çok iyi yetiştiren ülkücüler; resimi, müziği, heykeltraşlığı basit iş olarak gördü. Hatta gazeteciliği de. 'Biz de mi gazeteci olacağız yani' mantığı ve 80 öncesi üniversitelerde sol görüşlü öğretim görevlilerinin hakimiyeti onları üniversiteleri ele geçirme düşüncesine itti. 80 sonrasında solcular daha çok basın ve sanatı tercih ederken ülkücülerin tercihi üniversiteler oldu. Bugünse yaptıkları tercihin yanlışlığının ve bunun ceremesini çektiklerinin farkındalar.
   <br/>
   <br/>
   Bülent Karataş da en çok medyanın çifte standardından şikayetçi; "68'in silahşorleri bugün kalemşor oldu, kinlerini üzerimize kusuyor. Tabii ki böyle insanlardan tarafsız olmaları beklenemez. Solcu öğrencilerin kavgaları, yaralanış görüntüleri acılı bir fon müziği eşliğinde veriliyor. Ülkücülerden bahsederken fonda müzik yerine genelde korkutucu silah görüntüleri, gümbür gümbür sesler var. Habercilik değil şov yapıyorlar. Tüm bu yapılanların altında nasıl bir kinin yattığı rahatlıkla hissediliyor."
   <br/>
   <br/>
   Sol grupların bir bakıma onlardan daha şanslı olduğunu düşünen Karataş; "Çağımız iletişim çağı. Bu yönden hareketle sol görüşe mensup öğrenciler amaçlarını anlatmak konusunda oldukça şanslılar; çünkü, her istediklerinde kavgalarını kitlelere ulaştırabildikleri kameralar ve konuşabildikleri mikrofonları mevcut. Bazen kandırılmış, provoke edilmiş, genelde haklarını ararken polisin copuna maruz kalan, demokrasi mücadelesi veren masum öğrenci onlar. Bir kısım abileri onlara yeterince sahip çıkıyor, basın meslek ilkelerine rağmen. Şu zamana kadar medyada bizimle ilgili çıkan bütün haberlerle ilgili sorumlu gazete veya televizyona basın bildirisi gönderdik ve şu zamana kadar hiçbiri bu gönderdiğimiz basın bültenlerini yayınlamadı" diyor.
   <br/>
   <br/>
   Mafya sıkıntısı...
   <br/>
   <br/>
   Ülkücülerin bugün en önemli sıkıntısı isimlerinin mafyayla beraber anılması. Her ne kadar bunu reddetseler de birilerinin ısrarla ülkücü mafya sıfatını kullanmasından rahatsızlar. Eğer ki birileri ülkücüler hakkında birtakım düşünceler yürürlüğe koymaya çalışacaksa mafya suçlamasının onlar için iyi bir koz olacağı gözüküyor. Diğer taraftan ülkücüler eski senaryolarla yeni oyunların içine çekilmek istendiklerinin farkındalar. Bülent Karataş bu noktada ülkücülerin oyuna gelmeyeceğini söylüyor; "Biz kendimizi savunmaktan kendimizi anlatan konumuna bir türlü geçemiyoruz. Bizi yanlış şekilde empoze edenlere karşı biz öyle değiliz mücadelesi veriyoruz. Hukuksal açıdan kapatılmamız konusunda hiçbir sıkıntımız yok bizim. Kapatılmamız için, suçlu gösteriliyoruz. Daha önce uygulanan senaryoları tekrar uygulamalarına izin vermeyeceğiz, tepkimiz demokratik şekilde olacaktır. Bu böylece biline."
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3429-surecte-ulkuculer-mi-var.html), [web.archive.org (arşiv bağlantısı)](http://web.archive.org/web/20120406234149/http://www.aksiyon.com.tr:80/aksiyon/haber-3429-surecte-ulkuculer-mi-var.html)
