# Osmanlı köyü

*Yasin Aras 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Adapazarı'ndan ayrıldıktan yarım saat sonra Köroğlu Dağları'nın batı uzantıları, Samanlı Dağları'nın baygın etekleri başlıyor birdenbire.
  </font>
 </div>
 <div id="newsText">
  <font class="detail-text">
   Sıra sıra tepeleri otobüsle tırmanıyoruz. Yükselişimizde bir basamak duygusu var. Nefes kesen yükseklik sürüyor da sürüyor. Üzerinde seyrettiğimiz el ve kürek emeği yol, Adapazarı'na iki saat mesafedeki Taraklı'ya götürüyor bizi. Yokuş çıkışı biter bitmez birden bire dağların içine dalıyoruz. Dağların eteğinden sürekli tırmanarak Taraklı'ya varacağımız dik yola "Gazkıran" diyorlar. Belli ki halkımız kamyonlara çektirdiği eziyeti isim olarak layık görmüş kendisine. Şimdilerde Ankara'daki resmi adı; "1 No'lu Devlet Karayolu". Eskiler ise "Bağdat Yolu" diyor bu yola.
   <br/>
   <br/>
   O eski orman denizi..
   <br/>
   <br/>
   Kocaköprü'yü geçince Taraklı belediye sınırları başlıyor. Sağımız solumuz Taraklı bahçelerindeki iki yanlı cümbüşle sesli ve süslü. Her on metrede bir bahçe savaklarından şarlayan su, uzun kavakların selviyle endam üzerine giriştiği yarışlar ve gölgesi felsefe soluyan otoriter ceviz. İki yanlı cümbüş diyoruz, çünkü birisine Taraklı'yı anlatmaya kalksanız, "tarihinden mi yoksa tabiatından mı" başlamanız gerektiği üstüne kararsızlığa düşersiniz. Taraklı'nın dünü de bugünü de duygularınızı çeler. Tabiat ve insan Taraklı'da birbirini yüklenen, dolduran, tamamlayan ve didikleyen hısım akraba gibidir.
   <br/>
   <br/>
   Taraklı'nın merkezine gelip de otobüsten indiğimizde herkesin gözü üzerimizde. İstanbul'dan gelen gazeteciler olduğumuzu söyleyince, Taraklılı hemen başlıyor anlatmaya: "Burada öyle ormanlar vardı ki, zamanın arsız kaçakçıları yiye yiye bitirdiler. Sonra da aça aça tarla yaptılar. Böyle bıçaklandı o eski orman denizi." Taraklı'nın eskilerinden olan 65 yaşındaki Yüksel Özkan'ın anlattıkları yolu Taraklı'dan geçen Evliya Çelebi'nin seyahatnamesine de konu olmuş. Şöyle yazmış Çelebi: "...Oradan kuzey tarafa köprüyü geçerek Sakarya nehri boyunca "ağaç denizi" denilen ormandan geçtik. Burası bir ormandır ki, içinde şehir adamı olmayan nice garip kimseler kaybolup vahşi canavarlara kısmet olmuştur. Defne, ardıç, çam, ıhlamur ağaçlarının kokusundan insanın damağı kokulanır. Güneş içine asla etki yapmaz. Bu ağaçlıklar içinde nice bir tahta biçecek biçki değirmenleri olup, gemi keresteleri keserler. Bu dağlar dört sancak sınırında olup, gerçekten ağaç denizidir. Bir yanı Bursa, bir yanı İzmit, bir yanı da Bolu ve Kocaeli sancaklarıdır. Etrafı ancak bir ayda dolaşılabilir. Ama seçme yerleri Geyve Taraklı yolu arasında olan kısımdır."
   <br/>
   <br/>
   Deprem ve geriye dönüş
   <br/>
   <br/>
   Taraklı'ya girdiğinizde dikkatimizi ilk çeken mükemmel mimariye sahip eski Osmanlı evleri oluyor. İrili ufaklı ahşap ve kerpiçten yapılma bu evler 1943, 1967 depremlerinde zarar görmediği gibi son yaşanan Körfez depreminde de kimsenin burnu kanamamış. 1890 kayıtlarında Taraklı'nın nüfusu 9 bin 593 olarak gözüküyor. Şu andaki resmi kayıtlarda ise nüfus 110 yıl öncesinin yarısı kadar: 5 bin 190. Fakat bu rakamın da yarısına yakını Taraklı dışında yaşamını sürdürüyor. Özellikle genç nüfusun hemen hemen hepsi Taraklı'dan ayrı yaşıyor. Çünkü Taraklı'da iş sahası yok denecek kadar az. Taraklı'da yaşayan orta yaş ve üstü insanlar yazları bahçelerinde yetiştirdikleri meyvaları satarak geçimlerini sağlıyor. Bunun haricinde vakitlerinin bir çoğunu kahvelerde geçiriyorlar.
   <br/>
   <br/>
   Büyük Körfez depreminden sonra durum bir miktar değişmeye başlamış. Şu an tersine göç başlamış durumda. İstanbul'daki Taraklılar'ın yüzde yirmisi geri dönmüş ve daha çok kişinin dönmesi bekleniyor. 65 yaşındaki Yüksel Özkan, yeni otobanla birlikte Taraklı'nın daha da gelişeceğini umarak dua niyetine; o zaman belki hükümet kamyonların bu otobandan gitmesini sağlar diyor. Böylelikle Taraklı'da ticari hayatın canlanacağını ümid ediyor.
   <br/>
   <br/>
   Sanki komünizm var
   <br/>
   <br/>
   Ancak, Taraklı'nın tarihi dokusunu oluşturan bu güzel evler sit alanı içinde koruma altına alınmış. Ev sahipleri izinsiz tek bir çivi dahi çakamıyorlar. Halkın restorasyona gücü yetmemesi ve evlerin çok hisseli olması çoğunu harap bir duruma sokmuş. Bu durum tarihi Taraklı'nın kötü kaderini oluşturuyor. Halk, evlerinin restorasyonu için hangi yolları takip edeceğini bilmiyor ve "Sanki komünizm var burada" diyerek tepkilerini dile getiriyorlar. "Sit alanı içerisindeki evler sanki bizim değil. Benim evim benim değil. Herhangi bir yer gösterip ev yapmamıza da izin verilmiyor. Evler millileştiriliyor. Zaten bir restorasyon projesi için ödenen parayla bir ev yapılır. Halk zaten güçsüz. İş sahası da yok, o kadar parayı nereden verelim. Yerli yabancı turistler ara sıra uğruyorlar, evlerin güzelliğine hayran kalıyorlar. Şairin kır çiçeklerine yaptığı gibi ne kadar güzel demekle olmuyor. Taraklı güzel ama evleri bakımsızlıktan oturulacak gibi değil. Bir çivi çakıp bir kiremit değiştiremiyoruz."
   <br/>
   <br/>
   Taraklı'nın insanları çocuğundan yaşlısına kadar oldukça misafirperver, cana yakın ve konuşkan. Sohbet etmekten büyük zevk alıyorlar ve Türk siyasi hayatını yakından takip ettikleri her hallerinden belli oluyor. Sohbete bir başladınız mı, Denizli şivesine benzer dilleriyle tatlı bir havaya giriyor, oraya daha yeni geldiğinizi unutuveriyorsunuz. 10 yıldır ilçeden hiç çıkmayan, 30 kilometre uzaklıktaki ilçelere gidip de kaybolan insanlar var Taraklı'da.
   <br/>
   <br/>
   Taraklı'nın namazı
   <br/>
   <br/>
   Taraklı'nın en eski yapılarından biri olan Yunus Paşa Camii 1517'de yapılmış. Vakit namazlarında dahi çok sayıda cemaati var. Taraklı'nın 50 yıllık berberi 67 yaşında Celal Özdönmezoğlu'nun söylediği özdeyişten de anlaşıldığına göre Taraklı insanı oldukça dindar. Özdeyiş ise şöyle: "Göynük'ün kızı, Geyve'nin Laz'ı, Taraklı'nın namazı meşhurdur."
   <br/>
   <br/>
   Tarihi evleri ve tabiat güzelliklerinin oluşturduğu bütünlük Taraklı'ya fotoğrafçılar için de cazip bir mekan olma özelliği kazandırmış. Sürekli Taraklı'ya gelerek çalışmalarda bulunan üniversitelerin fotoğrafçılık bölümü öğrencilerine Taraklı halkı oldukça alışmış. Çocuklarla beraber sürdürdüğümüz Taraklı turu başladığımız yerde, Tarihi Yunus Paşa Camii'nde son buluyor. Adapazarı'na gidecek olan son otobüs saat beşte kalkacağı için güzel Taraklı'dan zoraki ayrılışın burukluğunu yaşıyoruz. Otobüs hareket etmeye başladığında kasabanın çıkışına kadar el sallayarak peşimizden koşup bizi uğurlayanlar ise, bizi hiç yalnız bırakmayan Taraklılı küçük dostlarımız.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5403-osmanli-koyu.html), [web.archive.org (arşiv bağlantısı)](http://web.archive.org/web/20140717224604/http://www.aksiyon.com.tr:80/aksiyon/haber-5403-osmanli-koyu.html)
