# "Çürük ay"da "çakal" yağmuru

*Yasin Aras 1999.08.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Deniz kenarında yanmaktan, lüks beton yığınlarında sıkışıp kalmaktan, hınca hınç dolu tatil köylerinden sıkıldık artık" diyenler için adeta cennetten bir köşe olarak tüm bakirliğiyle ziyaretçilerini bekliyor,
  </font>
 </div>
 <div id="newsText">
  <font class="detail-text">
   Karadeniz. Yılda bir kere olsun şehrin çirkefliğinden ve sığlığından kurtulmak için, karlı dağlarda temiz havayı çekip, rüzgarın getirdiği kekik kokusunu ciğerlerinize göndermek istiyorsanız eğer, önceden hayal edemeyeceğiniz bir tatili Karadeniz'de gerçekleştirebilirsiniz. Hele şimdilerde ağaçlardan sarkan meyvelerin, taze fındığın, kazanda süt mısırın tadına bakmanın tam zamanı.
   <br/>
   <br/>
   Ayrıca Uzungöl ve Ayder'de alabalığın, Elevit Yaylası'nda eriyip gelen kar sularından güldür güldür akan derenin kıyısında kuzu etinin tadına da bakabilirsiniz. Fon müziğinde tulum veya kemençenin dağlara vurup yankılanan sesi eşlik eder size. İsterseniz Kaçkar Dağları'na doğru bir yürüyüşe geçer, dayanıklılığınızı test ederek bulutları ve sisi ayaklarınızın altında bırakabilirsiniz. Özellikle şu sıralar Doğu Karadeniz'de yöresel tabirle "çürük ay" denilen bir mevsim yaşanıyor. Sisin alabildiğine büyük bir umman denizi gibi her yeri kapladığı, yöre insanlarının "çakal yağmuru" diye tabir ettiği bir yağış altında serin bir iklim hüküm sürüyor. Yeşilin binbir tonu sabahın ilk ışıklarında ancak fosforlu raksını gözler önüne serebiliyor.
   <br/>
   <br/>
   Yükseklere doğru çam ağaçlarının üstüne uzanmış yatan sis ve gökyüzünü asık suratlı bir surete sokan gri bulutlar yeşilin zıtlığında oturmuş, manzaraya deruni bir hal kazandırıyor. Mezarlıklarla içiçe geçmiş ahşap evler, sırtında yüküyle dik bir patikaya vurmuş yürüyen kadınlar, kırmızı yanaklarından sağlık fışkıran çocuklar, derelerin bolca aktığı bu memlekette kelimelerle ifade edilemeyen duyguların tercümesi olarak görsel hengamede yerini almış. Gözle gönül ilişkisinin coşmasına vesile olan bu manzaraları, Doğu Karadeniz'in en müstesna yerleri olan Trabzon ve Rize'de yaşadık.
   <br/>
   <br/>
   Mezarlıklı evler
   <br/>
   <br/>
   Doğu Karadeniz'de en çok dikkatimizi çeken noktaların başında mezarlıkların evlerin hemen yanı başında bulunması geldi. Ölümden kaçış olmadığının görsel manada teyid edilişini seyretme imkanını yakaladık sürekli. Mutlak sona tutulup, yaşadığı mekandan çıkan mevta, cenaze namazından sonra adeta yaşadığı yere geri dönüyor ve ondan önce göçmüş diğer akrabalarının yanındaki yerini alıyordu. Bu ölümün kaçınılmaz oluşunun kabulü, ölümden korkmayışın ve ölüye yakın olmanın bir anlayışı olmalıydı.
   <br/>
   <br/>
   Trabzon'un meşhur mekanlarından Uzungöl'de ahşap bir evin balkonunda otururken sohbetine nail olduğumuz yüz yaşına yaklaşmış isimsiz bir teyzede bu anlayışın şekillenmiş halini gördük. "Allah uzun ömürler versin" dileğimize adeta kızdı. Yalnız yaşadığı evinde ölümü beklediği, hem de özlemle beklediği açıkça belliydi. "Ha burda oturacağum, ha şurda yatacağum, neyi değiştirur" diyerek eliyle evin hemen yanı başındaki mezarlığı işaret ediyordu. Teyzeyle vedalaşarak köyün üst kısımlarına doğru yürümeye başaladık. Yolun tam kenarında bulunan bir kabrin üstündeki tabela dikkat çekiciydi; Karadeniz'in ulusal düşünürü Temel'in yazdığı bir şeydir diye yorumladık. Tabelada "Burası mezarlık ElFatiha" yazıyordu. Acelecilik ve fazla söze ne hacet anlayışı bu özdeyişin arka planında gizliydi.
   <br/>
   <br/>
   Çilekeş kadınlar
   <br/>
   <br/>
   Doğu Karadeniz'de üzerinde ısrarla vurgulanması gereken hususlardan birisi de çalışan kadınlar. Tarlada çapa yaparken, çay toplarken, fındık toplarken, evde tencere başında hemen heryerde kadınları görüyorsunuz. Karadeniz kadını çay yapraklarını toplamakla yetinmez, sırtına alarak engebeli arazide, dağ bayır demez iki büklüm bir halde çayı evine taşımayı da bilir. Kırmızı çizgili peştemalları, sırtlarında çay sepetleri, ellerinde makaslarıyla yemyeşil yamaçların üzerinde oluşturdukları görüntü, Doğu Karadeniz'de kadınların sırtındaki yükün temsili resmini oluşturur. Çay toplama işinin yüzde seksenini oluşturan kadınların son zamanlarda erkeklerin iş hayatına atılmasıyla, yükü biraz olsun azaldı gibi gözükse de, kadın her zaman çilekeştir. Şimdilerde evlilik çağının genç kızları bir ayağı İstanbul'da olan taliplerini tercih ediyorlar. Çabuk yıpranmaktan, erken zamanda yaşlanmaktan, sırt ve bel ağrılarından kurtulmanın bir yolu İstanbul'a gelin gitmek.
   <br/>
   <br/>
   Doğu Karadeniz'de çay mevsimi mayıs ayında başlıyor. Çay zamanı Rize sahilinden geçerken denizin ve fırınlanmış çayın birbirine karışan kokusu insanı kendinden geçiriyor. Yaklaşık altı ay süren çayları makaslama işi üç sürüm halinde gerçekleşiyor. Fabrikaya gelen çaylar bir dizi işlemden geçirildikten sonra, koku ve tad ayarları yapılıp kültürümüzün pişirme yöntemine has demi yerinde bir çay türü çıkıyor ortaya. Doğu Karadeniz'de demlenen tavşan kanı çayın tadındaki hikmetin bir nedeni de kullanılan su olsa gerek. Yüzlerce metre yükseklikteki kar sularından oluşan dereler, Karadeniz'in bereketini simgeliyor aynı zamanda. Haliyle bu sulardan kullanılarak demlenen çayların tadından da vazgeçilmiyor.
   <br/>
   <br/>
   Dik yamaçlarında fasulye, lahana ve mısırdan başka birşey yetiştiremeyen Doğu Karadenizli için çay bir kurtuluş simgesi olmuş adeta. Deniz kıyısından başlayarak Kafkaslara kadar uzanan dağ etekleri, yıllık 2.5 metre gibi yüksek yağış ortalaması Doğu Karadeniz'de çay için oldukça ideal bir zemin. Özel sektörün de çay alımına girmesi sektörü daha da hareketlendirmiş. Bazı kişiler topladıkları yaş çayın bir kısmını, karşılığında paketlenmiş hazır kuruçay alarak değerlendiriyor.
   <br/>
   <br/>
   Uzungöl, Ayder ve Elevit
   <br/>
   <br/>
   Beş günlük Doğu Karadeniz turumuz kapsamında, tatil hayali kuran insanların en çok beğendiği yerler arasına giren Uzungöl'deyiz. Hayal âlemi geniş bir ressamın fırçasından tabloya aksetmiş sanırsınız, kartpostalların en güzel ve nadide konuğu Uzungöl'ü. Doğu Karadeniz'in güzellerinden Uzungöl, Trabzon'un Çaykara ilçesine 19 km. mesafede bir yer. Deniz seviyesinden yüksekliği 1090 metre. Turizm kapasitesi oldukça yüksek fakat yeterli konaklama yerine sahip değil. Uzungöl'de alabalık yetiştirme havuzları dikkat çekiyor. Uzungöl ziyaretçilerinin en çok tuttuğu yemek çeşidi, yöreye has tereyağıyla yapılan alabalık kızartması.
   <br/>
   <br/>
   Bungolov tipi ahşap oteller çok şirin. Yeşile ve göle uyum sağlamışlar. Uzungöl'de konaklama hadisesinin ve alabalık yetiştirme işinin öncüsü Dursun İnan. Onun için, Uzungöl'ün tanınmasında öncü oldu diyorlar. Sıradışı bir insan olan Dursun İnan eski bir marangoz. Oldukça girişimci ve sürekli yeni fikirler üretmeye çalışıyor. Son olarak otellerin önüne yaptırdığı kuş yuvaları sayesinde sabahları insanların cıvıl cıvıl kuş sesiyle uyanmasını sağlıyor.
   <br/>
   <br/>
   Rize'de bulunan Ayder ve Elevit de en az Uzungöl kadar doğal güzelliği haiz, görülmesi gereken liste başı yerlerden.
   <br/>
   <br/>
   Yokolan ahşap evler
   <br/>
   <br/>
   Doğu Karadeniz'in iç kısımlarında ve yüksek yaylalarında yer alan evler görsel niteliği tamamlayıcı unsurlardan. Tamamen ahşaptan yapılan evler insan sağlığı için uygun bir ortam oluşturuyor. Son yıllarda teker teker yok olmaya başlayan bu evlerin yerini yeşilin ortasında emanet gibi duran sıvasız, tuğlalı, betonarme yapılar almaya başlamış maalesef. Aslında, ahşap evler restore edilerek, Karadeniz turizminde önemli bir yetersizlik olan konaklama yeri ihtiyacı karşılanabilir.
   <br/>
   <br/>
   Karadeniz eşi benzeri olmayan sıradışı tabiatı yanında yalnızlık timsali mekanlar da bahşediyor çoğu yerde. Gerçek manada kişinin kendisini bulmaya yönelebileceği bir tabiatinsan ilişkisi ve Yaradan'a götüren mistik bir güzellik saklı. Bir haftalık yoğun bir koşturmacada, sürekli yürüyüş yaptığımız gezimizin sonunda, yorgun olmak yerine enerji depolamış ve huzur bulmuş olarak dönüyoruz İstanbul'a. Meğer bir tatlı huzur almak için gitmişiz, Doğu Karadeniz'e.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2014D3AAAC527EDB657C38F9296224AE?newsId=5283), [web.archive.org (arşiv bağlantısı)](http://web.archive.org/web/20141029220733/http://www.aksiyon.com.tr:80/aksiyon/newsDetail_getNewsById.action;jsessionid=2014D3AAAC527EDB657C38F9296224AE?newsId=5283)
