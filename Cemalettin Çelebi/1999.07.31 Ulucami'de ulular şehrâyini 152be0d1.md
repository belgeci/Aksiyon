# Ulucami'de ulular şehrâyini

*Cemalettin Çelebi 1999.07.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ulucami'ye batı kapısından girerken önüme çıkan ilk direkte küçük bir levha dikkatimi çekiyor; Sami Efendi hattıyla satırlara dizilmiş, Üftâde Hazretleri'ne ait bir beyit:
  </font>
 </div>
 <div id="newsText">
  <font class="detail-text">
   Yâ câmia'l kebîru ve yâ mecmaa'l kibâr
   <br/>
   <br/>
   Tûbâ limen yezûruke fi'l leyli ve'n nehâr
   <br/>
   <br/>
   (Ey ulu cami ve ey uluların cem olduğu yer
   <br/>
   <br/>
   Gece gündüz seni ziyaret edene müjdeler olsun.)
   <br/>
   <br/>
   Her ne kadar Ulucami dense bile Ulular Camii ismi daha çok yakışıyor bu mabede. Şadırvanın etrafını çevreleyen maksurelere oturup bir an için hayal âlemine dalıyorum; bir ulular şehrâyini canlanıyor gözümün önünde. Önce bir at şahlanıyor Niğbolu Kalesi önünde; kale kumandanı Doğan Bey'in yardımına 'Yıldırım' hızıyla yetişen Sultan Bâyezid'in nârâsı duyuluyor:
   <br/>
   <br/>
    Bre Doğan, bre Doğan.
   <br/>
   <br/>
   Müdhiş cenk oluyor; dîni mübîn aşkına, i'lâi kelimetullah uğruna canlar veriliyor, ganimetler alınıp çınarın kök saldığı Bursa'ya getiriliyor.
   <br/>
   <br/>
   Yıldırım, Buhara'dan kalkıp Ulu Ceddinin emriyle Bursa'yı mekân tutan Peygamber evladı damadı Emir Sultan'a soruyor:
   <br/>
   <br/>
    Seferden evvel ganimet malından yaptırmak üzere yirmi cami nezretmiştik?..
   <br/>
   <br/>
    Yirmi cami yerine yirmi kubbeli bir cami yaptırın, diyor Hazreti Emir, şânı kıyamete kadar yürüsün!
   <br/>
   <br/>
   Arsa tespit ediliyor. Sadece taşla değil gönülle örülecektir duvarlar; kolay değildir gönül işi. Şu karşıdaki ihtiyar kadın razı değil mesela, "Evimi satmam" diye diretip duruyor. Evi eski de olsa arsanın tam ortasında kaldığından değerli. Bir rüya görüyor yaşlı kadın. Kıyamet kopmuş, Ümmeti Muhammed bölük bölük cennete gitmede. "Sen dur, diyorlar kadına, çünkü evini camiye vermedin". Uyanır uyanmaz teslim ediyor evini. Ama işe bir gönülsüzlük girmiştir ya, hükmünü veriyor Yıldırım:
   <br/>
   <br/>
    Evin olduğu yeri camiye katmayıp şadırvan yapın, üstündeki kubbeyi de açık bırakın.
   <br/>
   <br/>
   Sonunda temeller atılıyor, Osmanlı kadar derin salıyor köklerini Osmanlı çınarı kadar ulu Ulucami. Kazma kürek sesleri, keser çekiç seslerine karışıyor. Taşlar birer birer yontuluyor, üst üste konuluyor.
   <br/>
   <br/>
   Ama o da ne?! İnşaatta çalışan şu kavruk benizli asker niye sabahtan beri aynı taşı iskeleyle çıkartıp yine indiriyor, tekrar çıkartıp tekrar indiriyor? Komutanının da dikkatini çekti galiba ki sordu. Tamam, mesele anlaşıldı; askerin gusül abdesti alması gerekiyormuş ama sabah imkan bulamamış. Bu haliyle mübarek mabede taş koymak istemediğinden aynı taşı bir aşağı bir yukarı taşıyıp duruyormuş.
   <br/>
   <br/>
   Ve paydoos... Ferman geldi Yıldırım'dan:
   <br/>
   <br/>
    Cami inşaatı beklesin, önce hamam yapılsın.
   <br/>
   <br/>
   Başlıyor uluların resm-i geçidi
   <br/>
   <br/>
   Hamam da biter, cami de. Şimdi sıra camiyi ibadete açmada, ya da o zamanın tabiriyle resmi küşâdı icra etmededir.
   <br/>
   <br/>
   İlk cuma, ilk namaz.. Ulular Camii olmaya namzet ya Ulucami, işte başlıyor ulular resmi geçidi; Emir Sultan, Molla Fenari, daha nice ulular.. Camiyi baştan başa dolduran Bursa halkı.. Padişah ilk namazın kıldırılmasını Emir Sultan'a teklif ediyor..
   <br/>
   <br/>
    Sultanım, diyor Emir Buhari, zamanımızın kutbu aramızda iken mihraba geçmemiz münasip değildir.
   <br/>
   <br/>
   Zamanın kutbu da kim ola?.. Cemaat bir baştan bir başa dalgalanıyor, herkes birbirine bakıyor; fayda yok. Beni de bir merak sarıyor ki sormayın. Safların arasından bir ihtiyar kalkıyor. Halkın Somuncu Baba dediği, Uludağ eteklerindeki küçük fırınında yaptığı ekmekleri çarşıda 'Somun! Müminler somun' diyerek satan ihtiyarın mütevazı çehresindeki nur aydınlatıyor caminin içini. İlerliyor ihtiyar, Emir Sultan'ın önünde bir müddet eylenip en az somunları kadar tatlı bir üslupla sitem ediyor:
   <br/>
   <br/>
    Hay Emir bizi fâş (ifşa) ettin!
   <br/>
   <br/>
   Vakarla ilerliyor, ceviz ağacından hiç çivi kullanılmadan yapılan muhteşem minbere ilk adımları atıyor. Yedinci basamakta durup başlıyor Fatihai Şerife'yi tefsire; yedi farklı makam ehline yedi farklı tefsir yapıyor. İlkinden sonraki tefsirleri dinliyorum ama anlamıyorum, başımı önüme eğip ağlıyorum sessizce.
   <br/>
   <br/>
   Namaz bitiyor, herkes kapılara koşturuyor, yıllar yılı tanıyamadığımız büyük velinin ellerini öpüyor. Ben de karışıyorum kalabalığa, öpüyorum ellerini doyasıya. Gözyaşlarımı içime akıtıyorum bu sefer, o eller ıslanmasın diye. Ve bir haber yayılıyor Bursa sokaklarında; Somuncu Baba caminin üç kapısından aynı anda çıkıp kendini bekleyen halkı mahzun etmemiş. Ardından bir tefsir vücud buluyor; Molla Fenari o günkü hutbenin ilhamıyla Fatiha Tefsiri'ni kaleme alıyor.
   <br/>
   <br/>
   Cami de ulu, cemaat de, imam da..
   <br/>
   <br/>
   Ve perde kapanıyor.. Kendimi Ulucami'de kılınan bir başka namaz öncesinde buluyorum. Yekpare mermer kürsüdeki Arap vaiz "Biz rasüller arasında fark gözetmeyiz" âyetini okuyup bütün peygamberlerin aynı olduğunu söylüyor. Cemaatten bir kişi kalkıp itiraz ediyor:
   <br/>
   <br/>
    O âyette bahsedilen, peygamberlerin peygamberlik vazifesi icabı aynı olduklarıdır. Yoksa aralarında derece itibariyle fark vardır. Ve Hâtemü'l Enbiyâ Efendimiz(s.a.v)'in derecesi hepsinin üzerindedir.
   <br/>
   <br/>
   Mihrabın önüne oturmuş, namaz vaktini bekleyen imamın gözleri dalıyor. Hangi imamın? Ulular Camii dedik ya, imamı da Süleyman Çelebi. O gün karar veriyor "Adı Güzel Kendi Güzel Muhammed (s.a.v)" aşkıyla Vesiletü'n Necat'ı yazmaya. Asırlar boyu Anadolunun, Rumelinin bütün özel günlerini şenlendirecek olan ve Hz. Peygamberin velâdetini anlatan 'Mevlid' böyle doğuyor.
   <br/>
   <br/>
   Ardından Timur işgalini yaşıyor Ulucami ve onun uluları. Ulucami'nin içine odun yığılıp ateşe veriliyor. Seyrediyorum.. O günler de geçiyor..
   <br/>
   <br/>
   Perdeler birbiri ardına açılıp kapanıyor karşımda. Ne âlimler, ne evliyâlar, ne padişahlar, ne devlet adamları geçiyor Ulucami'den.. Payitaht önce Edirne'ye, sonra İstanbul'a taşınıyor, Ama Ulucami hep gözde. Mısır Seferinden dönen Yavuz o dönem Kâbe kapısında asılı olan perdeyi Ulucami'ye hediye gönderiyor. O perde kıble duvarında, minberin yan tarafında hâlâ selamlıyor müminleri.
   <br/>
   <br/>
   Kulak veriyorum; çocukluktan delikanlılığa adım atan bir müezzinin billur sesi yankılanıyor minarede. Mehmed Muhyiddin ismi. Karacabey'de çobanlık yaparken kar altında kalıp ayakları donan, bir daha yürüyemeyince Ulucami'nin minaresi dibine yerleşen Hızır Dede'yle tanışıyor; bir mânâ sultanı da o oluyor. Üftâde diye nam salıyor asırlar sonrasına ve Aziz Mahmud Hüdâî'yi yâdigâr bırakıyor yerine.
   <br/>
   <br/>
   Yetmiş yerde yetmiş müderris
   <br/>
   <br/>
   Ve bir gün Malatyalı bir derviş geliyor Bursa'ya. Mısır'da okuduğu için adına Niyazii Mısrî diyorlar. Ulucami'nin karşısında, şimdi postane olan yerde karar kılıyor. Evliya Çelebi'nin ifadesiyle Ulucami içinde yetmiş yerde yetmiş müderrisin ders okuttuğu yıllar. Müderrislerden biri, Filistin'deki Gazze şehrinden Bursa'ya gelmiş olan Ahmed Gazzî; talebelerine tenbihliyor:
   <br/>
   <br/>
    Sakın onun yanına gitmeyin.
   <br/>
   <br/>
   Ama Hazreti Niyazi'deki aşk ateşi çabuk eritiyor zırhını ve başhalifesi oluyor Mısrî'nin Gazzî.
   <br/>
   <br/>
   Perdeler yine kapanıyor açılıyor.. Devirler devirleri kovalıyor.. Bilinen bilinmeyen kimler geçiyor.. Bir ara gözüm kendi halinde bir ihtiyara takılıyor. Namazda yanında duran şahsa fısıltı ile soruyor:
   <br/>
   <br/>
    Efendi, Ulucami'de her vakit evliya olurmuş derler, doğru mu?
   <br/>
   <br/>
    Doğru, diyor yanındaki, sadece bu safta yedi kişiyiz.
   <br/>
   <br/>
   Biraz ileride bir başkası da şöyle nasihat ediyor arkadaşına:
   <br/>
   <br/>
    Duvardaki büyük vavı görüyorsun ya, Hızır her cuma oraya uğrarmış. O vavın önünü boş yer belleme.
   <br/>
   <br/>
   Ve hummalı bir çalışma dikkatimi çekiyor. Tahtalar kesiliyor, yontuluyor, yerleştiriliyor, altın varaklarla yaldızlanıyor. Ne olduğunu soruyorum; Sultan Abdülaziz ziyarete geleceği için hünkâr mahfeli yapıldığını söylüyorlar. Bu asırdîde mabedin âdetleri arasında husûsi yer ayırma var mı diye garipsiyorum. Hafızamın takvimine bakıyorum; 1800'lü yılları gösteriyor.
   <br/>
   <br/>
   Aradan bir müddet daha geçiyor, yeni tamirler başlıyor. Abdülfettah Efendi'nin boyu birkaç metreyi bulan harfleri, Şevki Efendi'nin şâhâne yazıları bir başka güzel kılıyor Ulucami'yi. Abdülfettah Efendi, Ulular Camiine hizmet etmenin verdiği huzurla devâsâ harflere şekil veren kocaman tahta kalemini mihrabın sol tarafına hatıra olarak asıyor, şükrediyor Rabbine.
   <br/>
   <br/>
   Ey bülbül neydi derdin?
   <br/>
   <br/>
   Yunan işgal ediyor Bursa'yı. Kederli cemaat, Ankara'da Meclis'in kürsüsüne siyah örtü örtüldüğünü söyleyip Akif'in Bursa'nın işgali üzerine yazdığı Bülbül şiirini okuyor:
   <br/>
   <br/>
   Eşin var âşiyânın var bahârın var ki beklerdin
   <br/>
   <br/>
   Kıyâmetler koparmak neydi ey bülbül nedir derdin?
   <br/>
   <br/>
   Yunan başkumandanının Osman Gazi'nin ve Okçu Baba'nın türbelerinde yaptığı hakaretler anlatılıyor gözyaşlarıyla; ben de ağlıyorum. Altı asır önce buraya dikilen koca çınarın devrilirken çıkardığı ses yüreğimi burkuyor.
   <br/>
   <br/>
   Ve Yunan kaçıyor.. Bursa yanıyor, yüreğimle birlikte.. Gördüklerimi sormayın anlatamam.
   <br/>
   <br/>
   Yeni bir filiz dal budak salıyor, çınarın gölgesinin düştüğü yerlerin tam ortasından.
   <br/>
   <br/>
   Müezzinin 'Sallû' nidasıyla gözlerimi açıyorum yedi yüz yıllık rüyadan. Şadırvandaki su seslerine üzerindeki camlı kubbede uçuşan güvercinlerin kanat sesleri karışıyor. Dünyadaki en güzel üç sese; Kur'an sesi, su sesi ve kuş sesine kulak veriyorum. Yanımdaki ak sakallı ihtiyar eğilip "Evlad, diyor, iyi uyudun. Kalk da abdestini tazele"!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=106C978E43DB33AF801EF47D60FABA6E?newsId=4695), [web.archive.org (arşiv bağlantısı)](http://web.archive.org/web/20130204063507/http://www.aksiyon.com.tr:80/aksiyon/newsDetail_getNewsById.action;jsessionid=106C978E43DB33AF801EF47D60FABA6E?newsId=4695)
