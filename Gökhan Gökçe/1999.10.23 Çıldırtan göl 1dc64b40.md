# "Çıldır"tan göl

*Gökhan Gökçe 1999.10.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çıldır adı niçin bu kadar tahrik edicidir? 2000 metre yükseklikte masmavi parlamasından mıdır? Yoksa kıyısına varacak yollar mıdır yürek hoplatan?
  </font>
 </div>
 <div id="newsText">
  <font class="detail-text">
   Çevresinde kimler yaşar? Nelerle uğraşırlar? Soru yumağı aklınızı karıştırdıkça kalbinize düşen heyecan katmerleşir
   <br/>
   <br/>
   Onunla tanışmak için düştüğünüz yol, ufka doğru bomboş uzayıp giderken, dakikalar saatler gibi gelir insana. Her yokuşun ardından parlayan gözleriyle önünüze çıkıverecek sanırsınız. Ve bir düzlüğün sonunda yürek hoplamalarınız sona erer. Orada, vakur bir şekilde, dağların arasında, göğün rengine ayna tutan yüzüyle selamlar sizi. Vakarında haklıdır da. 3000 metrelik dağlar bu yükseklikte ancak ufak tepeler gibi görünür çünkü.
   <br/>
   <br/>
   Yosunlu taşlardan atlaya atlaya kıyısına varıp bir merhaba der gibi daldırdığınız elinize yumuşak dalgacıklarla mukabele eder. Başınızı kaldırdığınızda öbek öbek pamuk bulutlar görürsünüz, elinizi uzatsanız değecekmiş kadar yakınınızda bulursunuz onları. Ama hemen bir his sarar tüm benliğinizi. Çıldır'ın adının esrarı da çözülür böylece. Dört bir yanda ufuk görünür, mekan boyut değiştirir ve uzar, uzaklaşır Buruk bir yalnızlık çöreklenir yüreğinize; 'Çıldır'tıcı bir yalnızlık!
   <br/>
   <br/>
   Gölün mü kasabaya yoksa kasabanın mı göle isim verdiği pek bilinmez ama bulunduğunuz noktadan 5 kilometre batıda yer alan Çıldır ilçesinde de şaşırtıcılıklar devam eder. 2100 kişilik nüfusuyla Türkiye'nin en küçük ilçelerinden birindesinizdir. Ama inanmayın tabelaya! İlçe oluşunun sebebi girişteki takın üstündeki yazıda gizlidir: 'Serhat şehri Çıldır'a hoşgeldiniz'. Evet burası serhattir ve soğuk savaş yıllarının gerekliliklerinden birisidir nüfusun üçte birini oluşturan asker sayısı. Zaten ilçeyle askeriyenin sınırları da tam olarak ayırdedilemez. İlçenin bir parçasıdır sanki. Sokakta yürürken her evin önünde duyduğunuz köpek havlamaları, gördüğünüz kaz sürüleri ve tezek yığınları ise Doğunun makus talihinin gerçeğidir.
   <br/>
   <br/>
   Çıldır'ı Çıldır yapan temel özelliklerden birisi, her kış gölün donması ve bugünlerde artık nadiren görülen, kızaklarla bir kıyıdan diğerine yapılan yolculuklarıdır. Her yıl gölün üstü yaklaşık 60 santimetre kalınlığında buz tutar. Uzaktan bakıldığında beyaz bir çölü andıran düzlükte 'su üstünde yürünür'. Bazan buz katmanları birbirini sıkıştırarak uzun çatlaklar ve tümsekler oluşturur.
   <br/>
   <br/>
   Buzdan hareketsiz dalgalar gibi
   <br/>
   <br/>
   görünürler uzaktan
   <br/>
   <br/>
   Göl ve çevresi Kuzeydoğu Anadolunun bereket sembolüdür aynı zamanda. Bu yüksek yayla tarım için çok elverişli olmadığından, yörenin tek geçim kaynağı kaçınılmaz olarak hayvancılık olmuştur. Uçsuz bucaksız çayırlıklarda binlerce hayvan otlar durur. Ama göl de, sazanıyla, alabalığıyla kendisine gönül veren balıkçıları eli boş göndermez. Gölün alabalığı iriliği ve lezzetiyle meşhurdur. İlginç olanı, balık avı kışın da devam eder. Hem de ancak eskimoların avlandığını sandığımız yöntemlerle. Gölün koy yapmış girintileri bir uçtan bir uca ağla kapatılır. Bu iş için buz katmanları kırılır ve ağ yerleştirilir. Birkaç gün sonra ağın ucundaki urgan elbirliğiyle toplanır. Ve kocaman sazanlar, alabalıklar düşer buzun üstüne cansız bedenleriyle. Soğuktan kanları bile akmaz. En fazla bir kez çırpınabilen gövde yay şeklinde kaskatı kalır hemen. O zaman göle yakışan ismin ikinci sebebini anlarsınız!
   <br/>
   <br/>
   Çıldır 'Doğuda bir göl' olmanın çok ötesinde bir yerdir. Her mevsimde yenilenen nefes kesici manzaraları ile ispatlar bunu. Büyüsüne kapılmanız için bir görmeniz yeter!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5476-cildirtan-gol.html), [web.archive.org (arşiv bağlantısı)](http://web.archive.org/web/20140720205216/http://www.aksiyon.com.tr:80/aksiyon/haber-5476-cildirtan-gol.html)
