# Van Kalesiyim ben üç bin yılın yadigârı

*Gökhan Gökçe 2000.06.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sen bugün; bölgenin makus kaderine, bakımsızlığına, acılı insanına, iklimine bakıp aldanırsın! Zannedersin ki yıllar boyu boş kaldı bu topraklar. Ne kuş uçtu, ne kervan göçtü bu hırçın coğrafyadan. Ama yanılırsın.
  </font>
 </div>
 <div id="newsText">
  <font class="detail-text">
   Bağrımda; dünya üzerinde 'medeniyetler beşiği' denilebilecek kadar çok uygarlığın yeşerip yok olduğu bu topraklarda tam üç bin yıl önce kurulan en görkemli medeniyetin başkentini, Tuşpa'yı sakladım ben... İşte tapınaklarım, mezarlarım, duvarlarım, burçlarım bunun kanıtı. Kapımdan girer girmez tarihi dekorun içinde insanlık tarihinin gerçekleştirdiği evrelere ait düşüncelere dalıp, hayranlıkhüzün karışımı duygular kapladı içini biliyorum. Bunca yıla direnen bedenime, surlarımın sağlamlığına bakıp hayran oldun. 'O ihtişamdan bugün niye eser yok' diye de hayıflandın. Ben kaç yüzyıldır hüzünlenmekteyim bilir misin? Önce Asurlular geldi. Bedenimdeki kayalar gibi sert bu kavim yerle bir etti güzelim Tuşpa'mı. Ama bana dokunmadılar. Çünkü onları da bir sonraki kavmin saldırılarından koruyacaktım, Urartuları ve Tuşpa'mı koruyamamış olsam da. Asurlular kendi sonlarını kendileri hazırlarken onların yerini Ermeniler aldı. Onları İslam orduları izledi. Kaç medeniyet, kaç din mensubu topluluk gelip geçti buradan anlıyor musun? Yukarıya doğru yürüyüşe geçmeden önce uğradığın hemen solumda yer alan Hüsranpaşa Camii ve külliye de onların eseridir. Onlarla bin yıllık ortak bir kaderi paylaşırım. Onların da benim gibi eski ihtişamlarından eser yok, onlar da benim kadar mahzun.
   <br/>
   <br/>
   İnsanlar buraya, senin yaptığın gibi, güneşin batışını seyretmeye gelirler. Benim burçlarımdan gurubu seyretmek bir başkadır. Buradan, güneşin suyla dansı her zaman hayranlık uyandırır. Göl zaten küçük bir deniz gibi görünür bu yamaçtan. Ve güneşin ufuktaki her hareketi, su, bulut ve gök arasında bir renk cümbüşü oluşturur. Her akşam bu hüzünlü dansı seyrederim ben. Önce bulutlar boyanır kızıla. Sonra bulutların aksi düşer suya. En son yüzüme vurur zayıflamış şavkı kızıl topun. Gölgeler uzayıp, silüetler belirginleştikçe dinginlik denizine dalarım ben de güneşle birlikte. Sonra gece örtüsünü çeker üstüme. Milyonlarca yıldızla sürer demi muhabbetimin...
   <br/>
   <br/>
   İşte benim hikayem. Yılların yorgunluğuna daha ne kadar direnirim bilemem ama yorgun bedenimin her parçasında saklı hikayeleri anlatacağım ziyaretçilerime, ışığın suyla dansını seyrettiğim son akşama dek...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6274-van-kalesiyim-ben-uc-bin-yilin-yadig%C3%A2ri.html), [web.archive.org (arşiv bağlantısı)](http://web.archive.org/web/20130522120246/http://www.aksiyon.com.tr:80/aksiyon/haber-6274-van-kalesiyim-ben-uc-bin-yilin-yadig%C3%A2ri.html)
