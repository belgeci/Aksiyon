# Ngorongoro

*Gökhan Gökçe 1999.10.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Her yer gri beyaz. Sisin içinde insan tuhaf bir boşluk duygusunda hissediyor kendisini. Dört çekerli arazi araçlarının sis lambaları deliyor bu boşluğu..
  </font>
 </div>
 <div id="newsText">
  <font class="detail-text">
   Yol yılan gibi aşağılara doğru kıvrılıp gidiyor. 2500 metreden başlayan iniş 2000 metrede son buluyor. Son bulmasına yakın sisin içinden birdenbire kurtuluyorsunuz. 20 kilometre çapındaki devasa bir kraterin içindesiniz şimdi. Az önce, yamaçtan inerken içinden geçtiğiniz sis şimdi tam üstünüzde, bir bulut gibi örtüyor krateri. Uzaklardan yemyeşil bir düzlük ve ortada parlayan mavi bir gölden başka birşey gözükmüyor. Ama burası yüzlerce çeşit hayvanın barındığı, Tanzanya'nın milli park statüsündeki Ngorongoro Krateri.
   <br/>
   <br/>
   Nuh'un kapalı gemisi
   <br/>
   <br/>
   Kraterin ünü bu kadar dar alanda, dünyada eşi görülmemiş çeşitlilikte canlıya sahip olmasından kaynaklanıyor. Nuh'un gemisine benzetilmesinin sebebi de bu zaten. Tropik iklim kuşağında yer aldığından yıl boyunca yağan yağmurlar geniş çayırlık alanları doğuruyor. Yükseltiye rağmen ısı farklılıkları canlıları rahatsız edecek boyutta değil. Hayvanlar binlerce yıldır dışarı göç etmeden ya da dışarıdan göç almadan yaşıyorlar burada. Zoolojik olarak tam bir besin zinciri hakim. Büyük çayırlıklarda otçullar besleniyor. Yaban mandaları, zebralar, geyik benzeri bir hayvan olan kudular, çeşit çeşit antiloplar ve impalalar bunlardan bazıları. Tabii otçul hakimiyetini dengeleyen yırtıcı etçiller de var; aslan, hyena, vahşi köpek, çakal, leopar gibi. Etçillerin bile saldıramadığı büyük hayvanlar (filler, suaygırları) da mevcut. Soyu tükenmekte olan gergedanları da unutmamak lazım. Tanzanya'da yaşamakta olan 21 gergedandan önemli kısmı burada. 'Medeni' insan sırf zevki uğruna yokolmanın sınırına getirmiş bu türü. Bir boynuz için bir tonluk hayvanı yere sererken, bir diş için koca filleri öldürmekten çekinmemiş.
   <br/>
   <br/>
   Kraterin girişinde gergedan anıtı karşılıyor insanı. Kafatası kemiklerinin altında gergedan soyunu korumanın Tanzanya için bir şeref meselesi olduğu yazılı. Gerçekten de iyi korunuyor parklar. Her biri Konya Ovası büyüklüğündeki onlarca parkta bırakın avlanmayı, jipten inmek bile yasak. Ancak özel bölgelerde araçtan inebiliyorsunuz, aksi halde 200 dolar ceza ödemek zorunda kalıyorsunuz. Parkları korumak için gerekli parayı girişte yine size ödetiyorlar: Her gün için kişi başı 25 dolar. Çok zengin avcı turistler için 'av parkları' kurulmuş. Parayı bastıran dilediği hayvanı vurup trofesini alma hakkını kazanıyor. Trofe hayvanın işlemden geçirilmiş ve saklanmaya uygun başı demek. Bunun için ödemeniz gereken para binlerce dolardan başlıyor. Mesela aslan 3 bin, fil 5 bin dolar. Her hayvanın belirlenmiş bir fiyatı var ve her yıl için vurulabilecek sayıda belli bir plan dahilinde önceden belirleniyor.
   <br/>
   <br/>
   Kareleri avlama telaşı
   <br/>
   <br/>
   Ngorongoro bir foto safari parkı. Fotoğrafçılar bir 'av' heyecanıyla neredeyse bir tüfek uzunluğundaki makinalarının deklanşörlerine dokunuyorlar. Burada öldürme yok ama en az onun kadar heyecan veren hayvanları doğal hallerinde fotoğraflama işi var. Malzeme o kadar bol ki!.. Sağınızda koşturan zebrayı fotoğraflamaya çabalarken solunuzdan usul usul yaban mandaları geçiyor. Otlayan antilopların güzelliğiyle büyülenirken suaygırlarının tembel tembel çamurda yatışlarına şaşırıyorsunuz. Her yan ve her an bir fotoğraf. İnsan film takma çıkarma sırasında kaçırdığı karelere bile acıyor. En heyecan verici avsa 'simba' yani aslan. Özellikle de yeleleriyle ve asil duruşuyla erkek olanı. Rehberin dediğine göre hayvan zannettiği jiplere kayıtsızca bakarken, siz vahşi canavarın burnunun dibine girmenin verdiği heyecanla makineyi sallamadan fotoğraf çekmeye çalışıyorsunuz. Jiplerin hiçbirinde yasak nedeniyle silah yok.! Ama aslanların jiplere saldırdığı da vaki değil. Çünkü kraterde yiyecek çok bol. Jipler kratere vardığında onlar çoktan karınlarını doyurup istirahate çekilmiş oluyorlar. Onları avlanırken gözlemek için sabahın erken saatlerinde kraterde olmak gerekiyor.
   <br/>
   <br/>
   Kraterin ortasındaki gölü de unutmamak gerek. Hayvanların tüm su ihtiyacını karşıladığı gibi çevresinde barındırdığı flamingo ve pelikanlarla safariye çıkanlara ayrı güzellikler sunuyor.
   <br/>
   <br/>
   Akşama doğru sabah indiği yokuşun başından aşağılara baktığında, açık bir hayvanat bahçesini gezmiş olmanın çok ötesinde bir keyif ve mutlulukla gülümsüyor insan, adeta az önce Nuh'un gemisinden inmiş hissine kapılarak!
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5454-ngorongoro.html), [web.archive.org (arşiv bağlantısı)](http://web.archive.org/web/20140720205528/http://www.aksiyon.com.tr:80/aksiyon/haber-5454-ngorongoro.html)
