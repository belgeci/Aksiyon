# Hazar göl mü, deniz mi?

*Mirza Çetinkaya 1996.11.23*

<div class="pNewsDetailMainContent ctx_content" itemprop="articleBody">
 1991 yılına kadar sadece Sovyetler Birliği ve İran'ın Hazar'da kıyısı varken, Azerbaycan, Kazakistan ve Türkmenistan'ın bağımsızlığını ilan etmeleri ile birlikte bu sayı beşe çıktı. Hazar Denizi'ne kıyısı bulunan devletlerin artışı, bu denizdeki zengin petrol kaynaklarının nasıl çıkarılacağı, ne şekilde paylaşılacağı konularını gündeme getirdi.
 <br/>
 <br/>
 Geçtiğimiz günlerde Türkmenistan'ın başkenti Aşgabat'ta bu sorunun çözümü için ilgili ülkelerin dışişleri bakanları biraraya geldi. Zirve, derin görüş ayrılıkları sebebiyle hiç bir karar alınamadan dağıldı. Zirvede Türkmenistan, İran ve Rusya'nın aynı tezi savundukları, Azerbaycan ve Kazakistan'ın ise beraber hareket ettikleri görüldü. Daha önce yaptığı açıklamayla zirveye katılmayabileceklerini söyleyen Hasanov, diğer bakanların aksine Aşgabat'a bir gün sonra geldi. Geldikten sonra Türkmenistan Devlet Başkanı Türkmenbaşı ile görüşen Hasanov'un telefonla Bakü'ye bilgi vermesi toplantının 2 saat geç başlamasına sebep olurken, iki gün sürmesi beklenen zirve bir güne indirildi. Yuvarlak ifadeler içeren bildiride, kıyısı bulunan bütün ülkeler için Hazar'ın hayati önem taşıdığı ve Hazar'ın hukuki statüsünün acilen belirlenmesi gerektiği ifade edildi. Ayrıca toplantı sonunda, periyodik olarak çalışmalar yapacak bir özel çalışma grubunun kurulmasına karar verildi ve bu grubun ilk çalışmasına aralık ayında, Kazakistan'ın başkenti Almatı'da başlaması kararlaştırıldı. Hazar'a kıyısı bulunan ülkelerin dışişleri bakanları düzeyindeki bundan sonraki toplantısının Moskova'da yapılacağı bildirilirken, toplantının tarihi belirlenmedi. Aşgabat Zirvesi'nde bir sonuç alınamayınca Kazak ve Azeri heyetleri toplantıdan hemen sonra Türkmenistan'dan ayrıldı. Zirvede birbirlerine yakın görüş içerisindeki Türkmenistan, İran ve Rusya dışişleri bakanları üçlü bir memorandum imzaladılar. Buna göre adı geçen ülkeler arasında kendi paylarına düşen sahada su altındaki minerallerin araştırılması için bir şirketin kurulması ilke olarak kararlaştırıldı.
 <br/>
 <br/>
 Kıyısında zengin petrol ve doğalgaz kaynakları bulunan Azerbaycan'ın Batılılarla anlaşma yapması, Rusya ve İran'ı rahatsız etti. Bu devletler Hazar Denizi'nde bulunan kaynakların paylaşılması ve işletilmesi ile ilgili olarak hukuki ve siyasi tartışmalar başlattılar. Özetle şu görüş ileri sürüldü: Hazar'daki tüm kaynaklar, bu denize kıyısı olan devletlerin müşterek malıdır ve bu kaynakların paylaşılması gerekir.
 <br/>
 <br/>
 <br/>
 <br/>
 TARTIŞMANIN ÖNEMİ
 <br/>
 <br/>
 <br/>
 <br/>
 Hazar göl olarak kabul edildiğinde kaynakları paylaşılacağı, deniz olarak kabul edildiğinde ise her devletin kendi bölgesi olacağı için Rusya, Hazar'ın göl olduğunu savunuyor. Bu görüşe göre Hazar'a kıyısı bulunan ülkeler, anakaralarından belli bir uzaklıktaki kısımları tasarruflarında tutabilecekler, geri kalan orta kısım ise ilgili beş ülke tarafından paylaşılacak. Türkmenistan ve İran da Rusya'ya yakın bir görüşte. Hazar'ın bir göl olduğunun kabul edilmesi durumunda, göller deniz hukuku sözleşmesine tâbi olmadıkları için, sınırları belirleyen bir anlaşma olmaması halinde teorik olarak bütünüyle kıyıdaş devletlerin ortak kullanımına açık olacak. Yani her noktasında bütün kıyıdaş devletler aynı haklara sahip olacak.
 <br/>
 <br/>
 Hazar'a en çok kıyısı olan Kazakistan da, kıyıdan 65 mile kadar olan bölümün ilgili ülkenin sahası olması görüşünü savunuyor. Bu durumda Azerbaycan ve Kazakistan'ın yapmış olduğu mevcut konsorsiyumlara petrol arama ve çıkartma izni veren anlaşmalar ve Hazar'ın altından boru hatları geçirme projeleri tehlikeye düşecek. Özellikle konsorsiyuma açtığı petrol yataklarının karasularının dışında olması nedeniyle Azerbaycan kıta sahanlığına sahip olmak zorunda. Bu da Hazar'ın hukuki statüsünün bir deniz olarak kabul edilmesine bağlı. Hazar'ın zengin petrol ve doğalgaz yataklarına sahip kısımlarını elinde bulunduran Azerbaycan, Hazar'ın beş parçaya bölünmesini ve her ülkenin kendi payına düşen kısmı rahatça kullanmasını istiyor.
 <br/>
 <br/>
 1982 tarihli BM Deniz Hukuku Sözleşmesi'nin 9'uncu bölümünde yer alan 122. maddeye göre kapalı ya da yarıkapalı deniz şöyle tanımlanmakta: İki veya daha fazla devlet tarafından çevrilmiş ve diğer bir deniz ya da okyanusa dar bir geçiş ile bağlanan, iki ya da daha fazla kıyı devletinin karasuları ve münhasır ekonomik bölgelerinden oluşan körfez, havza ya da deniz. Hazar Denizi bu değerlendirmeye göre hukuken kapalı deniz tanımına uyuyor. Bu tariften hareketle kıyıdaş ülkeler karasularına, kıta sahanlıklarına ve münhasır ekonomik bölgelere sahip olacak.
 <br/>
 <br/>
 Doğuda bu mücadele sürerken, Batılı ülkeler de konuyu çok yakından takip ediyorlar. Çünkü bir çok ülkenin doğalgaz ve petrol şirketi bu bölgede doğalgaz ve petrol çıkartma konusunda ilgili ülkelerle anlaşmalar imzalamış durumda. Bir kısım şirketler de iş görüşmelerini sürdürüyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dunya/hazar-gol-mu-deniz-mi_501983), [web.archive.org (arşiv bağlantısı)](http://web.archive.org/web/20151226000710/http://www.aksiyon.com.tr:80/dunya/hazar-gol-mu-deniz-mi_501983)
