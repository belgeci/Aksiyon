# Rusya terör kıskacında

*Mirza Çetinkaya 2004.09.06*

<div>
 <p>
  <font>
   Rusya’da üç gün süren okul baskını ve rehine krizi kanlı bitti. 1999’da yaşanan toplu terör saldırılarından sonraki dalga iki uçağın patlamasıyla başladı.
   <br/>
   <br/>
   “Rusya'ya savaş ilân edilmiştir.” Bu sözler, Rusya Savunma Bakanı Sergey İvanov'a ait... Geçen hafta, Rusya'ya bağlı Kuzey Osetya Cumhuriyeti'nin Beslan şehrindeki bir okulda meydana gelen rehin alma olayından sonra dile getirildi. Üç gün devam eden eylem, kanlı biçimde sona erdi. Rus askeri güçlerinin okul binasına düzenlediği operasyon sırasında çoğu çocuk en az 150 kişi hayatını kaybetti. 322'si çocuk 646 rehine yaralı olarak kurtarıldı. Operasyon sırasında 10'u Arap, en az 20 eylemci öldürülürken, 13'ü ise beraberlerindeki çocuk rehinelerle kaçtı. Üç eylemcinin, kıyafet değişimi sırasında yakalandığı duyuruldu.
   <br>
    <br>
     Son yıllarda büyük musibet ve aksilikler, Rusya'yı genelde ağustos ayında buluyordu. Bu yıl da öyle oldu. Ancak, ülkeyi derinden sarsan olaylar bu kez eylüle sarktı. Kafkasya'da, uzun zamandır devam eden olayların sıcaklığı, sonunda başkent Moskova'yı da sarstı. 1999 yılında, Moskova'nın Kaşirskoye caddesinde başlayan apartman patlamaları olayında olduğu gibi bu yılki seri saldırılar, yine aynı cadde üzerindeki bir otobüsün havaya uçmasıyla başladı. Ardından 89 kişinin hayatını kaybettiği iki uçak kazası haberi geldi. Uçakların 'patlama' ile düşürülmesi ve 'ikiz saldırı' olması gözlerin bir anda Rusya üzerine çevrilmesine yol açtı. Saldırı zincirinin son halkası 1 Eylül'de, Kuzey Osetya'daki okul baskını ile gerçekleşti. Rusya, bir hafta içinde üç büyük eylemle karşılaşmıştı. Olayların çapı ve vahameti, Devlet Başkanı Vladimir Putin'i tarihi Türkiye ziyaretini ertelemek zorunda bıraktı.
     <br>
      <br>
       Ülkeye karşı güç kullanma
       <br>
        <br>
         Kremlin'e çıktığından beri Rusya'yı siyasi ve ekonomik krizlerden çıkaran ve uluslararası denklemde yeniden 'büyük' aktörler arasına sokmayı başaran Putin’nin, seri saldırıları sadece Rus halkına değil, tüm Rusya'ya karşı girişilen bir terör eylemi olarak nitelendirmesi dikkat çekti. Bazı gözlemciler ise, saldırıları ülkeye karşı güç kullanma şeklinde nitelendiriyor.
         <br/>
         <br/>
         Siyaset bilimci ve savunma uzmanı Vladimir Avdeyev bunlardan biri. Son olayları Aksiyon'a değerlendiren Avdeyev, Kuzey Osetya'da gerçekleşen rehine eyleminin terörist bir saldırıya benzemesine rağmen devlete karşı güç kullanmaya dönük olduğunu söylüyor. Olayla ilgili medyaya yansıyan bilgilerin çelişkili olduğunu savunan Avdeyev, "Eylemciler tam olarak neyi talep ediyor? Buna bakmak lazım. Ama işin mahiyetine ve gelen ilk bilgilere bakıldığında devlete karşı güç kullanma ve istediklerini yaptırma hareketi söz konusu" diye konuşuyor. İki uçağın düşürülmesi,  Moskova'daki metro patlaması ve son rehine olayının çok iyi organize edildiğine dikkat çeken Avdeyev, söz konusu eylemlerde uluslararası terör örgütlerinin sağladığı birtakım imkanların kullanılmış olabileceğini dile getiriyor.
         <br/>
         <br/>
         Vladimir Avdeyev'e göre, Rusya'daki eylemleri gerçekleştirenler, adam kaçırma, silah ve uyuşturucudan gelen milyar dolarlara sahip kişiler tarafından destekleniyor. Buna rağmen son üç olayın tek bir örgüt tarafından planlandığını söylemek çok zor... Yerel unsurların devlete karşı güç kullanmasının gözden kaçırılmaması gerektiğini söyleyen Avdeyev, bugün ABD'den sonra terör hareketlerinin hedefindeki ilk ülkenin Rusya olduğunu belirterek, "Yine de hiçbir ülkenin teröre karşı sigortası yok" diye konuşuyor.
         <br/>
         <br/>
         Rusya'daki son saldırılar ne anlama geliyor?
         <br/>
         <br/>
         Son bir haftada yaşanan olaylar, Rusya'ya yönelik ilan edilmemiş bir mücadelenin başladığını gösteriyor aslında... Saldırıların devam edip etmeyeceği ise şimdilik meçhul... Putin yönetimindeki Rusya'nın son dönemde siyasi ve ekonomik istikrarı yakaladığı, başta Kafkaslar olmak üzere Orta Asya ve Ortadoğu'da yeniden bir güç merkezi olarak öne çıktığı, NATO müttefiki Türkiye'ye uzun yıllar sonra üst düzeyde bir ziyaret gerçekleştirmeye niyetlendiği bir dönemde zincirleme saldırıların yapılması tesadüf olmasa gerek... Özellikle, Gürcistan'da yaşanan 'kadife devrim'den sonra bu ülkenin Güney Osetya konusu gündeme geldiğinde 'Rusya ile savaş yakın' mealinde bir çıkışta bulunması, Rusya'nın eski nüfuz alanları üzerindeki küresel rekabetin kızıştığını gözler önüne seriyor.
         <br/>
         <br/>
         Rusya'nın, 1998'deki ekonomik krizi atlatması, 'oligarklar' olarak nitelendirilen ve ülke ekonomisini 'hortumlayan' insanlardan nisbeten kurtulması, IMF politikalarını uygulamayı reddetmesi, 100 milyar dolara varan petrol rezervi, ülke içindeki Müslüman topluluklarla sıcak diyalog kurması, İslam Konferansı Teşkilatı'na üye olmak istemesi dikkatlerden kaçmıyordu. Üstelik, Avrupa Birliği ülkeleri ile iyi ilişkiler kuran bir Rusya vardı karşımızda; Soçi'de üçüncü kez Alman ve Fransız liderlerle 'üçlü zirve' düzenleyen Putin'in önderliğinde... Rusya'nın son dönemdeki açılımları yalnızca bunlarla sınırlı değil elbette... Moskova, son zamanlarda Birleşmiş Milletler ve AGİT başta olmak üzere pek çok uluslararası kuruluşun yapısında değişiklik yapılması için inisiyatif kullanmaktan yana tavır sergiledi. Ortadoğu barış süreciyle yakından ilgilendi.
         <br/>
         <br/>
         Rusya dış güçlerin kıskacında
         <br/>
         <br/>
         Bütün bunlar alt alta sıralandığında Rusya'nın iç bünyesindeki sorunlardan ziyade dış güçlerin kem gözlerinden zarar gördüğü anlaşılıyor. Yeltsin döneminde dağılmanın eşiğine gelen Rusya Federasyonu, Putin'in Kremlin'de iş başı yapmasıyla kenetlenme sürecine girmişti. Son rehine olayına bu gözle bakıldığında Moskova'daki yönetimin nasıl bir kırılma noktası ile karşı karşıya olduğu daha net bir şekilde görülebiliyor. Bu yazı kaleme alınırken henüz belli olmayan, hiç öğrenemeyeceğimiz talepleri karşılansaydı, acaba eylemciler neler yapacaktı? Hiç kuşku yok ki eylemcilerin kaybedecek çok fazla bir şeyleri yoktu belki de; ancak, Rusya SSCB'den sonra bir kez daha dağılmanın eşiğine gelebilirdi bu eylemle birlikte. Moskova, bu kez her zamankinden daha dirayetli hareket etti. Başta Aslan Mashadov olmak üzere Çeçen liderler de hem olayı kınadı hem de eylemin arkasında durmadı.
         <br/>
         <br/>
         Rehin alma eylemlerini başlatan Şamil Basayev, 1996 yılında Çeçen sınırından 150 kilometre uzaklıktaki Budennovsk şehrindeki bir hastaneyi ele geçirmiş ve bine yakın insanı rehin almıştı. 150 kişinin hayatını kaybettiği bu olay sonrası dönemin Rus lideri Boris Yeltsin ile Çeçenler arasında Hasavyurt anlaşması yapılmıştı. Gelinen nokta pahalıya patlamıştı. Geçmişten ders alan Moskova, bu kez işi sıkı tuttu ve iki sene önce Moskova'daki tiyatro baskınında olduğu gibi bir kurtarma operasyonuna girişmedi. Siyasi açıdan taviz verilmedi; ancak, birçok rehine hayatını kaybetti, yüzlercesi de yaralandı.
         <br/>
         <br/>
         11 Eylül saldırıları ile uluslararası terörizmin hedefi haline gelen ABD, Afganistan ve Irak'ı işgal ederek saldırılara boyun eğmeyeceğini göstermek istiyor. Rusya ise, saldırıdan ziyade 'savunma' refleksi göstererek iç bünyesinde meydana gelebilecek muhtemel bir dağılmanın önünü almak istiyor. Bakalım zaman neyi gösterecek...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1865 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15124), [web.archive.org (arşiv bağlantısı)](http://web.archive.org/web/20060113093123/http://www.aksiyon.com.tr:80/yazdir.php?id=15124)
