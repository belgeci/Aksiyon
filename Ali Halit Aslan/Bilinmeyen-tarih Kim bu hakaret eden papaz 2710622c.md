# Kim bu hakaret eden papaz?

*Ali Halit Aslan Bilinmeyen-tarih*

<div>
 <p>
  <font>
   Amerika’da yaşamayan Müslümanların çoğu, herhalde geçen haftaya kadar, Virginia’nın Lynchburg şehrinden dini ve siyasi ‘fetva’lar veren Papaz Jerry Falwell’in adını bile duymamışlardır. İslam’a daha önce de birçok saldırıda bulunan Papaz Falwell bu sefer dilini öyle bir uzattı ki, ucunu tüm dünyadaki Müslümanlara değdirmeyi başardı!..
   <br/>
   <br/>
   Geçen pazar Amerikan CBS televizyonunun çok izlenen haber programlarından ‘60 Dakika’, Falwell’in peygamberimiz Hz. Muhammed’e ilişkin şu ifadeleri kullandığı bir röportajı yayınladı: ‘Bana göre Muhammed bir terörist idi. Onun vahşi bir adam, bir savaş adamı olduğuna kanaat getirecek derecede Müslüman ya da Müslüman olmayan kaynakları okudum. Kanaatimce İsa ve Musa, birer sevgi timsalidir. Muhammed’in ise tam tersi bir örnek teşkil ettiğini düşünüyorum’.
   <br>
    Bu sözler, başta Amerika’dakiler olmak üzere Müslümanlar ve başka dinlere saygılı herkesçe tel’in edildi. Malezya, Pakistan, Hindistan gibi ülkelerde sokak gösterileri yapıldı. Peki kim bu Falwell, amacı ne ve hangi güce dayanıyor?
    <br>
     Hoşgörüsüzlüğün sembolü
     <br>
      Papaz Jerry Falwell, Amerika’da yaklaşık 15 milyon mensubu bulunan, Protestan mezhebinin Güneyli Baptist kolunun önde gelen liderlerinden. Dr. Falwell, 1971’de, Protestan misyonerlerin mühim eğitim merkezlerinden olan Liberty (Özgürlük) Üniversitesini kurmuş. Vaazlarıyla, eylemleriyle ve beyanlarıyla Amerikan kamuoyunda adeta ‘hoşgörüsüzlüğün sembolü’ olarak tanınıyor.
      <br>
       En yoğun tepki alan son beyanatı, 11 Eylül’le ilgiliydi. Amerika’nın feminizm, homoseksüellik gibi konularda sivil özgürlüklerin artması nedeniyle ‘Tanrı’nın gazabını üstüne çekerek 11 Eylül saldırısına maruz kaldığını iddia etmişti. Kamuoyu baskısı sonucu bu sözlerinden dolayı özür dilemek zorunda kalan Falwell, özellikle 11 Eylül’den beri sistematik olarak İslam ve Müslümanlar aleyhine sarfettiği sözleri geri almak şöyle dursun, dozajını artırıyor.
       <br>
        Güneyli Baptistlerin bu yılki Kongresi’nde Hz. Muhammed’e ‘sübyancı’ (pedophile) yakıştırmasında bulunan eski başkan Jerry Vines’a en erken arka çıkanlardan biri Falwell olmuştu. Amerika’da Protestanlığın en fundamentalist ve milliyetçi yorumunu temsil eden Güneyli Baptistlerin çoğu bu tür beyanları alkışlayabilir. Ancak aklı başında kimseler Falwell gibilere destek vermiyor.
        <br>
         Müslümanlara özür borçlu
         <br/>
         Peygamberimize ‘terörist’ hakaretine karşı ilk tepkilerden biri, etkili insan hakları örgütü ADL’in dini bütün Musevi Başkanı Abraham Foxman’dan geldi. Foxman, ‘Papaz Jerry Falwell, Hazreti Muhammed’le ilgili inanılmaz suçlaması ile bir kez daha hoşgörüsüzlüğünü göstermiştir. İslam inancına müntesip milyonlarca iyi insana özür borçludur. Bir din adamı olarak, dini cemaatleri bölme değil, birbirine yakınlaştırma yönünde gayret sarfetmelidir’ dedi.
         <br/>
         Yüzlerce ılımlı Hıristiyan dini grubunu temsil eden Milli Kiliseler Konseyi, Falwell’in beyanlarını ‘bilgisizce’ ve ‘tehlikeli’ sözler olarak nitelendirdi. Müslüman sivil toplum ve dini önderleri de çeşitli şekillerde tepkilerini dile getirdiler. Önde gelen Amerikalı Müslüman insan hakları örgütü CAIR’in sözcülerinden İbrahim Hooper, Papaz Falwell’in sözlerini şöyle değerlendirdi: ‘Ekstremist olmak isteyen varsa, olabilir. Ancak bizi asıl kaygılandıran, bu ekstremistler saldırılarını yaptığında orta yolu temsil eden dini ve siyasi liderlerden tepki gelmemesi, hiçbir şey söylememeleridir.’
         <br/>
         Washington Post’un, fundamentalist Protestan gruplarla yakın siyasi ilişkisi bulunan Bush’u, Falwell ve onun gibilerin İslam aleyhine şimdiye kadar söylediklerine karşı ‘suskun’ kalmakla suçlaması oldukça dikkat çekiciydi.
         <br/>
         Neden İsrail’i destekliyor?
         <br/>
         Falwell’in İslam karşıtlığının tek nedeni, kendinden başka tüm inançları dışlayan ve cehennemlik gören Güneyli Baptist fundamentalizmi değil. Ortadoğu sorununda İsrail’e tam destek veren ve Filistin Devleti’ne karşı çıkan Güneyli Baptistlerin ‘dostumun düşmanı düşmanımdır’ anlayışı da İslam ve Müslümanlar’a karşı önyargılı tutumlarında etkili oluyor.
         <br/>
         Peki, Falwell gibi Güneyli Baptistler, aslında geleneksel olarak Yahudileri de pek sevmedikleri halde, neden İsrail davasını destekliyor? Çünkü onların İncil yorumuna göre ahir zamanda Hz. İsa’nın ikinci kez dünyaya gelip krallığını kurmasının ön şartı, Ortadoğu’da güçlü bir İsrail devletinin hakim olması.
         <br/>
         Fundamentalist Protestanların gerçekleşeceğine inandığı senaryo şu: Hz. İsa’nın gelişi öncesinde dünyada felaketler olacak, Ortadoğu’da kan gövdeyi götürecek, Hz. İsa inerek Armageddon Savaşı’nı kazanacak ve dünya hakimiyetini eline geçirecek. Bundan sonra Hz. İsa’ya inanmayan kafirler yok edilecek, sadece iyi Hıristiyanlar ile Hıristiyanlığa ihtida eden Museviler kurtulacak.
         <br/>
         Papaz Jerry Falwell’in yine CBS’teki programda ‘Siz ve ben biliyoruz ki birgün Hz. İsa Kudüs’te Davud’un tahtına oturmadığı sürece Ortadoğu’da gerçek barış olmayacaktır’ diye konuşmasının sebebi buydu.
         <br/>
         Hz. İsa henüz inmediğine göre, fundamentalist Protestan papazların haklı çıkması için, Ortadoğu’ya henüz barışın gelmemesi gerekiyor! Dolayısıyla bu kesimin Ortadoğu Barış Süreci’ne destek vermesi de beklenemez. Bütün bunlardan sonra, Falwell’in ABD’nin Irak’a ve İsrail’in Filistin’e karşı savaşının en hararetli destekçilerinden olduğunu söylersem, şaşırmayacaksınız tabii. Ve de Bush yönetiminin neden Falwell gibi Protestan fundamentalistlerin gözdesi olduğunu…
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 563 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=1979), [web.archive.org (arşiv bağlantısı)](http://web.archive.org/web/20050302054027/http://www.aksiyon.com.tr:80/yazdir.php?id=1979)
