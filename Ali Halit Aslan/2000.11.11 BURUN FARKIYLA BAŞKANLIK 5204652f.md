# BURUN FARKIYLA BAŞKANLIK

*Ali Halit Aslan 2000.11.11*

<div>
 <p class="spot">
  Seçimlerin çekişmeli geçmesi bekleniyordu ama kimse bu kadarını düşünmüyordu. ABD'nin yüreği 7 Kasım'da adeta tam ortasından çatladı
 </p>
 <p class="metin">
 </p>
 <img border="0" src="/web/20020520075515im_/http://www.aksiyon.com.tr/2000/310/resimler/Burun.jpg"/>
 <p class="metin">
  Hem ülke siyasi olarak neredeyse tam ortasından bölündüğü için, hem de yüreklerin dayanması çok güç tarihi bir seçim gecesi yaşandığı için.
 </p>
 <p class="metin">
  Seçim günü sabahın erken saatlerinden itibaren Amerikan halkı oy kullanmaya başladı. Önce herşey normal gidiyordu. Kendilerinden emin mesajlar veren başkan adayları Bush ve Gore memleketleri Texas ve Tennessee'de oylarını kullandılar. Kampanyanın son günlerinde her iki aday da seçmenlerine ısrarla oy kullanmaları çağrısında bulunmuştu. Katılımın yüzde 40'larda seyrettiği ülkede bu çağrıdan daha doğal birşey olamazdı. Her oy önemliydi. Ama oyun değeri, 7 Kasım'ı 8 Kasım'a bağlayan gecenin sabahında gerçek mânâda anlaşılacaktı...
 </p>
 <p class="metin">
  O müthiş geceye dönmeden önce gecenin anlam ve önemini anlatabilmek için Amerikan başkanlık seçim sisteminden biraz bahsetmemiz gerekiyor. ABD'de başkanı eyaletlerin nüfusuna göre sayısı belirlenen 'seçici delege'ler seçiyor. Bu delegeler oylarının tamamını usûlen o eyalette çoğunluğu elde eden adaya veriyor. Ülke genelindeki 538 seçici delege oyunun 270'ini alan aday başkan oluyor. Sistem, seçilmiş ve seçilecek tüm başkanların eyaletlerin hepsine ihtimam göstermesi amacıyla ihdas edilmiş.
 </p>
 <p class="metin">
  Oylar sayılmaya başlandığında gözler favorisi bulunmayan ve seçici delege sayısı fazla olan Florida, Pennsylvania, Michigan gibi eyaletlere çevrildi. Tüm televizyon kanalları, akşam saatlerinde ABD'nin doğusunda olduğu için oy sayımı işlemine en erken başlanan eyaletlerden biri olan Florida'nın Gore'u tercih ettiğini duyurdu. Bilgi işlem merkezlerine akan verilerle üstün kabiliyetli bilgisayarlarla seçim tahmini yapan ve bu işe milyonlarca dolar ödeyen kanalların bu açıklaması Gore cephesinde sevinç yarattı. 25 seçici delege oyu olan ve kıyasıya bir rekabetin olduğu Florida Gore'a başkanlık yolunu açabilirdi.
 </p>
 <p class="metin">
  Duyurudan bir süre sonra Bush basın mensuplarını seçimi izlediği salona davet ederek Florida'da vali olan kardeşi Jeb'den aldığı bilgiler doğrultusunda eyalette seçimin hâlâ ortada olduğunu söyledi. Duyuru Amerika'nın doğusuyla birkaç saat dilimi geride olduğu için oy verme işleminin devam ettiği Batı eyaletlerinde cumhuriyetçi oylarını olumsuz yönde etkileyebilirdi. Televizyon kanalları önce kendi tahmin yöntemlerinin yetkinliğini savundular. Ancak kısa bir süre sonra Florida'yı yeniden belirsiz kategorisine sokmak zorunda kaldılar. Bir veri değerlendirme problemi olmuştu.
 </p>
 <p class="metin">
  Geceyarısından hemen sonra birçok kanal ve ajans Bush ve Gore'un seçici üye sayısının 242'ye 242 eşitlendiğini bildirdi. Gözler yine Florida'ya çevrildi. Çünkü neticesi henüz tahmin edilemeyen tek büyük eyalet olan Florida'da ve bir başka küçük eyalette çoğunluğu kazanan başkan olacaktı.
 </p>
 <p class="metin">
  Gore, Bush'u tebrik bile etti...
 </p>
 <p class="metin">
  Florida posta yoluyla oy kullanmanın yaygın olduğu eyaletlerden biri. O nedenle sayım işlemlerinin sabaha karşı ikibuçuğa kadar yapılacağı bildirildi. CNN, NBC gibi önde gelen televizyon kanalları resmi açıklamayı beklemeden saat 2.20 civarında Florida'daki seçimin galibinin Bush olduğunu açıkladılar. Bu, o ana kadar 246 seçici delege oyu toplamış olan Bush'un Florida'dan gelen 25 seçici delege oyuyla 270 barajını aşarak ABD başkanı olması demekti. Tüm medya resmi olmayan sonuçlara göre ABD'nin yeni başkanının Bush olduğunu açıkladı. Buna Gore da inandı ve Bush'u arayarak tebrik etti.
 </p>
 <p class="metin">
  Gore'un yenilgiyi kabul etmek üzere Bush'un da zaferini ilan etmek üzere birer konuşma yapacağı duyuruldu. Ancak başkan yardımcısı bir türlü meydana çıkmadı. Bir süre sonra tv'ler Florida'daki sayımda Bush ile Gore arasındaki oy farkının 600'e kadar düştüğünü bildirdi. Böylelikle Gore'un neden bir türlü beklenen konuşmasını yapmadığı anlaşıldı. Sabaha karşı 04:00 itibarıyla televizyon kanalları Florida'da Bush'un kazandığı yönündeki tahminlerini geri çekerek seçimin sonucunun henüz belirsiz olduğunu ilan etti. Bu arada Gore'un seçim kampanyasını yürüten William Daley, Gore'la birlikte bulunduğu Nashville'de üst üste üzüntü ve sevinç şokları yaşayan demokrat partili topluluğun karşısına çıkarak Florida'da seçimin henüz sonuçlanmadığını, dolayısıyla kampanyalarının sürdüğünü açıkladı. Kısa bir süre sonra da benzer bir açıklama Houston'da Bush seçim kampanyasının başkanı Don Evans tarafından yapılacaktı.
 </p>
 <p class="metin">
  Florida eyaletinde Bush'un oyları Gore'dan ikibin kadar daha fazla çıktı. Bu fark toplam oy sayısının binde 5'inin altında çıktığı için eyalet seçim kanunları gereği oy sayma işleminin yeniden yapılması gerekiyordu. Ayrıca yurtdışından postayla gönderilen oyların da Florida'ya ulaşması ve sayılması da zaman alacaktı. Kısacası 7 Kasım gecesinin sabahında 'parlayan güneş' eyaleti Florida'dan ABD'ye doğması beklenen başkanlık güneşi doğamayacaktı. Neresinden bakılırsa bakılsın ABD birkaç gün daha başkanının kim olacağını netleştiremeyecekti. Bu satırlar yazılırken de hâlâ net değildi. Florida eyaleti adalet bakanı 8 Kasım akşamına kadar yeniden sayımın netleşebileceğini haber verdi. Ama iki aday oyları arasındaki farkın küçüklüğüne dikkat çeken bazı yorumcular bunun 10 gün alabileceğini de söylüyorlar.
 </p>
 <p class="metin">
  Seçimler sonucunda cumhuriyetçiler Kongre'nin hem Temsilciler Meclisi hem de Senato kanadında bazı kayıplar vermekle birlikte az farkla da olsa çoğunluklarını korudu. Ancak neredeyse yarı yarıya paylaşılan Kongre'de bundan böyle işler daha da sarpa saracak. Amerika genelinde sırasıyla yüzde 48 ve 49 oy alan Bush ya da Gore'dan hangisi başkan olursa olsun ayaklarını yere çok sağlam basamayacak. Eğer Bush başkan olursa 1952'den beri ilk defa hem Beyaz Saray hem de Kongre cumhuriyetçilerin denetimine geçmiş olacak.
 </p>
 <p class="metin">
  Bu arada Başkan Clinton'a ne mi olacak? New York senatörlüğünü kazanarak tarihteki ilk senatör First Lady unvanını kazanan Hillary Clinton'ın kocası olarak kongre üyelerinin eşlerinin devam ettiği kulübe abone olacak! Başkan Clinton'a mesafeli bir seçim kampanyası yapan Al Gore seçimi kazanamazsa belki de ömrünün geri kalan kısmını 'keşke Clinton'dan istifade etseydim' diye geçirecek. Amerikan halkı da idarecilik vasıfları ile Clinton'ın yanına bile yaklaşamayacak derecede vasat görünen Gore ya da Bush ile önümüzdeki dört yılı geçirmeye mahkum olacak. Ralph Nader'a gelince. Her bir oyun kıymete bindiği seçimlerde Gore'un birçok eyalette kaybetmesine neden olan ancak yüzde 3 oyla gelecek seçimlerde devlet yardımı alma şansını da kaybeden Nader belki de çok iyi becerdiği tüketici hakları savunuculuğuna geri dönecek.
 </p>
 <p class="metin">
 </p>
 <p class="arabaslik">
  TÜRK DOSTU DA ERMENİ DOSTU DA KAZANDI
 </p>
 <p class="metin">
  Başkan Clinton'ın eşi Hillary senatör olan ilk First Lady oldu.
 </p>
 <p class="metin">
  Missouri'de seçimi trafik kazasında ölen senatör Mel Carnahan kazandı.
 </p>
 <p class="metin">
  Bu seçimlerde 3 milyar doları Kongre ve başkanlık, 1 milyar doları eyalet seçimlerinde olmak üzere tarihin en yüksek harcaması yapıldı.
 </p>
 <p class="metin">
  Cumhuriyetçilerin yeniden seçtirebilmek için Ermenilere soykırım tasarısını geçirme sözü verdiği James Rogan, Kaliforniya 27. bölge milletvekilliğini kazandı.
 </p>
 <p class="metin">
  Türk dostu West Virginia senatörü James Byrd yüzde 78 gibi rekor bir oyla sekizinci kez seçildi.
 </p>
 <p class="metin">
 </p>
 <p class="arabaslik">
  SEÇİM SONUÇLARI *
 </p>
 <p class="metin">
  II. Seçmen	Kazanılan	Oy
 </p>
 <p class="metin">
  Sayısı **	Eyalet	(milyon)
 </p>
 <p class="metin">
  BUSH	246	29	48.130
 </p>
 <p class="metin">
  GORE	260	20	48.336
 </p>
 <p class="metin">
  NADER	0	0	2.633
 </p>
 <p class="metin">
  * Florida ve Oregon seçim sonuçları hariç.
 </p>
 <p class="metin">
  ** Kazanmak için gerekli  II. seçmen sayısı: 270
 </p>
 <p class="metin">
 </p>
 <p class="metin">
 </p>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/dishaberler/1.htm), [web.archive.org (arşiv bağlantısı)](http://web.archive.org/web/20020520075515/http://www.aksiyon.com.tr:80/2000/310/dishaberler/1.htm)
