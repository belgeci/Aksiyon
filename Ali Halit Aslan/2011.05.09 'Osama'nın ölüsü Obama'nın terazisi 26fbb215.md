# ‘Osama’nın ölüsü, Obama’nın terazisi

*Ali Halit Aslan 2011.05.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Amerikalıların telaffuz ettiği şekliyle ‘Osama’nın ölümü Obama’nın halk nezdindeki itibarını artırdı. Birkaç gün öncesine kadar Başkan’ın vatandaşlığını tartışan Cumhuriyetçiler arasında bile 15 puanlık bir destek artışı söz konusu.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     11 Eylül 2001 terör eylemlerinin ardından New York’ta yıkılan İkiz Kuleler’in mekânına giden Başkan Bush, bir elinde megafon diğer eli yaşlı bir itfaiyecinin omzunda, maço bir üslupla ‘Bu binaları yerle bir edenlere yakında günlerini göstereceğiz’ diyerek intikam isteyen Amerikalıları mest etmişti. Nitekim bir süre sonra Üsame bin Ladin’i teslim etmedikleri gerekçesiyle Afganistan’a saldıran Bush, Taliban rejimini devirdi. Hızını alamayıp, Saddam Hüseyin’in balon çıkan nükleer silahlarını El Kaide’ye verebileceği gerekçesiyle 2003’te Irak’ı da işgal etti. Ancak ABD’nin başdüşmanı Bin Ladin’i yakalayıp öldürmek Bush’a değil; yaklaşık 10 yıl sonra, Başkan Barack Obama’ya nasip oldu.
    </p>
    <p class="MsoNormal">
     <span>
     </span>
     Obama geçen Perşembe günü, Bush’un Bin Ladin ve avanelerine tehdit savurduğu ‘ground zero’ mekânına çelenk bırakıyor, terör kurbanlarının ailelerini teselli ediyordu. Başkan Bush ise bu tören için Beyaz Saray’dan gelen daveti kibarca reddetmişti. Çünkü Amerikan tarihine Bin Ladin’i ele geçiren başkan olarak geçme şansını kaybetmiş olmanın depreşen hayal kırıklığını
     <span>
     </span>
     muhtemelen üzerinden atamamıştı. Ya da Obama’nın siyasi puanlarını yükseltme emellerine alet olmak istememişti. Hele birçok Cumhuriyetçi’nin düşman fihristinin üst sıralarında
     <span>
     </span>
     ‘Osama’nın hemen ardından Obama geliyorken...
    </p>
    <p class="MsoNormal">
     Daha iki hafta öncesine kadar her üç Cumhuriyetçi’den biri, Obama’nın Amerika’da doğmadığı, dolayısıyla başkan olmak için gereken anayasal şartlardan birini karşılamadığı yolundaki komplo teorisine inanıyordu. Başkan Obama, hakiki Amerikalı olduğunu ispatlayabilmek için Hawai’deki nüfus dairesinden edindiği kapsamlı doğum belgesini kamuoyuyla paylaşmak zorunda kalmıştı. Fakat ABD başkanının ‘Made in USA’ olduğunu belki en azılı muhaliflerinin nazarında dahi tescilleyen,
     <span>
     </span>
     kendi doğum belgesinden ziyade, Üsame bin Ladin için hazırladığı ölüm vesikası oldu. Haddizatında, yapılan son New York Times- CBS anketi, Bin Ladin’in öldürülmesinin ardından Obama’nın popülaritesinde en yüksek artışın 15 puanla Cumhuriyetçiler arasında gerçekleştiğini ortaya koydu. Halkın ekonomide süren rahatsızlığına rağmen Obama’nın iş performansını beğenenlerin genel oranı bir anda yüzde 46’dan yüzde 57’ye fırladı.
    </p>
    <p class="MsoNormal">
     Geleneksel olarak, ABD’nin savaş tipi büyük güç gösterilerinin ardından icranın başına halkın güven ve takdir oranında sıçramalar oluyor. Ancak maharet, o rakamları seçim zamanına kadar yüksek tutabilmekte. Zira mesela 1991’deki Körfez Savaşı’ndan hemen sonra anket ibresi yükseklere fırlayan baba George Bush, neticede Amerikan halkından ikinci kez dört yıllığına başkanlık vizesi alamamıştı. Bir yıl sonraki seçimi Bill Clinton’a kaybetmesi, önemli ölçüde halkın ekonomiden memnun olmamasına bağlanmıştı.
    </p>
    <p class="MsoNormal">
     Obama’nın başkanlık için ikinci kez görücüye çıkacağı 2012 Kasım’ında yaşanacaklarda birinci dereceden yine ekonominin etkili olacağı tahmin ediliyor. Diğer yandan Obama, Bin Ladin’i ortadan kaldıran riskli operasyona yeşil ışık yakarak, ulusal güvenlikte zayıf ve kararsız olduğu tezlerini yayan
     <span>
     </span>
     Cumhuriyetçilerin elinden önemli bir kozu almış oldu. Oy terazisinde Obama’nın kefesine koyulacak Bin Ladin kellesi, son yıllarda genelde başabaş giden seçimlerde dengeyi Demokrat cephe lehine değiştirebilir.
    </p>
    <p class="MsoNormal">
     11 Eylül’de Bin Ladin’in adamlarının fiiliyata döktüğü büyük tahrik ABD’nin psikolojik dengesini bozmuş; terörle mücadele gerekçesiyle sık sık uluslararası hukuku çiğnemekten çekinmeyen, tek-taraflı, eli sopalı bir dış politika benimsenmişti. Bin Ladin’in bitirilmesi ABD’yi zehirleyen korku faktörünün etkisinin önemli ölçüde azalmasına vesile olabilir. Bu da Başkan Barack Obama’ya statükoyu zorlayarak, uluslararası meşruiyeti ve çoktaraflılığı ön plana çıkaran prensiplerini daha fazla hayata geçirme şansı verebilir.
    </p>
    <p class="MsoNormal">
     <span>
     </span>
     İlk bakışta, zehirleyici Bin Ladin faktörünün ortadan kalkması Obama’nın İslam dünyasına ‘karşılıklı saygı’ ve ‘ortak çıkarlara’ dayalı açılımını olumlu etkileyecek gibi görünüyor. Zira birbirini olumsuz manada besleyen ABD’deki İslamofobi ile İslam dünyasındaki Amerikafobi; terör, orantısız şiddet ve korkuyla büyüyor. Korku ve öfkenin ana objesi olan Bin Ladin, Amerikan halkının Afganistan ve Irak savaşlarına başlangıçta yoğun destek vermesinin temel sebeplerinden biriydi. Bin Ladin’in sahneden silinmesi, özellikle mevcut ekonomik şartlarda yeni askerî maceralara atılmamayı, Irak ve Afganistan’dan mümkün mertebe el etek çekmeyi isteyen Amerikalıların argümanlarını güçlendirecektir.
    </p>
    <p class="MsoNormal">
     <span>
     </span>
     Beyaz Saray Sözcüsü Jay Carney, Bin Ladin’in ele geçirilmesinin Temmuz 2011’de başlaması öngörülen Afganistan’dan asker çekme takvimini değiştirmeyeceğini söyledi. Obama’nın Afganistan-Pakistan bölgesindeki birincil odak noktasının ‘El Kaide’nin sökülüp atılması’ olduğunu ve buna devam edeceklerini vurguladı. Ancak terörle mücadele sürse de, ABD’nin Afganistan’da sürdürülebilir olmaktan çıkan masraflı ulus inşası projesini yeniden gözden geçirme eğilimi artıyor.
    </p>
    <p class="MsoNormal">
     El Kaide liderinin Pakistan’ın göbeğinde yakalanması, Amerika’da bu ülkeye yönelik şüpheleri ayyuka çıkardı. Amerikan Kongresi’nde Pakistan’ın cezalandırılmasını, dış yardımın kesilmesini isteyen sesler yükseldi. Ancak dış ilişkilerdeki istihbari derinliğe ve dengelere daha vâkıf olan kıdemli Kongre liderleri daha temkinli. Beyaz Saray da Pakistan’la ilişkinin ‘karmaşık’ ama ‘önemli’ olduğunu vurguluyor. Nitekim Başkan Barack Obama, Bin Ladin’in ele geçirildiğini ilan ederken, Pakistan’ı terörle mücadelede genel katkılarından dolayı öven bir üslup kullandı. Bunlar, Pakistan aleyhine en azından kısa vadede dramatik bir hamle yapılmayacağının, ihtiyatlı angajman politikasının sürdürüleceğinin işaretleri.
    </p>
    <p class="MsoNormal">
     Başta Müslümanlar olmak üzere dünya kamuoyunca ve Amerikan halkının da azımsanmayacak bir kesimince hukuksuz bir uygulama olarak görülen Guantanamo kampının akıbeti ise hâlâ şüpheli. Bin Ladin’in Guantanamo ve yurtdışındaki CIA kamplarında
     <span>
     </span>
     kullanılan işkencevari sorgu teknikleri sayesinde ele geçirildiğini iddia eden bir kısım Cumhuriyetçiler, bu alanda muhtemel bir düzeltme hamlesine set çekmeye hazır. Yaklaşan 2012 seçimleri öncesinde Demokratlar’ın böyle riskler alma ihtimali çok da yüksek görünmüyor.
    </p>
    <p class="MsoNormal">
     Tek başına Bin Ladin’in ortadan kaldırılması, şüphesiz ABD’nin terör tehdidi ve travmasının zararlı tesirlerinden külliyen arınacağını garanti etmiyor. O tehdit ve travma sürdükçe de -ki görünür gelecekte sürecek gibi- Amerika tam manasıyla normalleşeceğe benzemiyor. Ancak Bin Ladin’i öldürerek lider olarak ayak bastığı zemini güçlendiren Başkan Obama’nın iç ve dış politikada öngördüğü bazı makul projeleri uygulama noktasında hareket alanının biraz genişleyeceğine kuşku yok.
    </p>
    <p class="MsoNormal">
    </p>
    <p class="MsoNormal">
    </p>
    <p class="MsoNormal">
     ÜSAME BİN LADİN’İN ÖLÜMÜ HAKKINDA KİM NE DEDİ
    </p>
    <p class="MsoNormal">
    </p>
    <p class="MsoNormal">
     ABD Ulusal Güvenlik Danışmanı John Brennan:
    </p>
    <p class="MsoNormal">
     Ladin’in Pakistan içinden destek görmeden orada bulunduğunu düşünmek mümkün değil.
    </p>
    <p class="MsoNormal">
     CIA Başkanı Leon Panetta:
    </p>
    <p class="MsoNormal">
     Operasyonu Pakistan’dan gizli yaptık; çünkü bunun hedeflere sızdırılmayacağından emin olamadık.
    </p>
    <p class="MsoNormal">
     ABD Adalet Bakanı Eric Holder:
    </p>
    <p class="MsoNormal">
     Operasyon ulusal savunmamızın bir parçası olarak meşru ve hukukidir.
    </p>
    <p class="MsoNormal">
     Pakistan Başbakanı Yusuf Rıza Gilani:
    </p>
    <p class="MsoNormal">
     ABD egemenlik hakkımızı ihlal etti.
    </p>
    <p class="MsoNormal">
     Pakistan Genelkurmay Başkanı Aşfak Kayani:
    </p>
    <p class="MsoNormal">
     Ülkenin egemenliğini ihlal edecek benzer herhangi bir eylem, ABD ile askerî ve istihbarat işbirliğinin seviyesini gözden geçirmemizi gerektirecektir.
    </p>
    <p class="MsoNormal">
     BM İnsan Hakları Yüksek Temsilcisi Navi Pillay:
    </p>
    <p class="MsoNormal">
     Bin Ladin’in öldürülmesiyle ilgili kesin gerçekleri bilmemiz yararlı olacaktır.
    </p>
    <p class="MsoNormal">
     Eski İtalya Başbakanı Massimo D’Alema:
    </p>
    <p class="MsoNormal">
     Bir adamın ölümüne sevinmeyin. Bin Ladin ele geçirilseydi ve mahkemeye çıkarılsaydı çok daha önemli bir zafer olurdu.
    </p>
    <p class="MsoNormal">
     Rusya NATO Temsilcisi Dmitri Rogozin:
    </p>
    <p class="MsoNormal">
     Konuşan Bin ladin’e kimsenin ihtiyacı yoktu.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29355-osamanin-olusu-obamanin-terazisi.html), [web.archive.org (arşiv bağlantısı)](http://web.archive.org/web/20121020082235/http://www.aksiyon.com.tr:80/aksiyon/haber-29355-osamanin-olusu-obamanin-terazisi.html)
