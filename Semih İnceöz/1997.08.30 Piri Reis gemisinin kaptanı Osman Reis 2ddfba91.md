# Piri Reis gemisinin kaptanı Osman Reis

*Semih İnceöz 1997.08.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Arif Aşçı. Bir demiryolu işçisinin  en küçük oğlu. Adana'nın hayli yoksul kenar mahallelerinde doğmuş.
  </font>
 </div>
 <div id="newsText">
  <font class="detail-text">
   Toros köylerinden gelip Adana'ya yerleşen komşularının geceleri toplanıp sabahlara kadar bardaklar dolusu çay içerek anlattıkları hikâyelerle büyümüş. Radyonun mahallelerine ilk girişinde bütün mahalleli toplanıp sandıklı radyodan Yaşar Kemal'in İnce Mehmed'inden okunan bölümleri dinlermiş. Yazları, dört saatlik bir tren yolcuğu ile yaylalara gitmek, küçük Arif için inanılmaz güzellikte bir macera, belki de ileriki yıllarda atılacağı çok daha büyük maceraların, 14 ayda yürüyerek geçtiği İpekyolu'nun, şimdilerde hazırlandığı "Pîrî Reis'in kalyonuyla Akdeniz seyahati"nin ilk tutkularının nüvelendiği alıştırmalardı.
   <br/>
   <br/>
   İlk orta ve liseyi Adana'da okuyan Aşçı, on yedi yaşında İstanbul'a üniversite okumaya gelir. Üniversiteye girişi de bir hayli enteresan. Çocukluğunda oturduğu mahallede at arabaları olan Aşçı, sık sık kara kalem onları çizerdi. Akademi sınavında da at arabası çizimi sorulur; çizer ve Güzel Sanatlar Akademisi'ne birincilikle girer, birincilikle de bitirir ve okulda öğretim görevlisi olarak kalır.
   <br/>
   <br/>
   "Elde fırça kalem, ihtilali
   <br/>
   <br/>
   desteklediler"
   <br/>
   <br/>
   Daha sonraki zamanları onun ağzından dinleyelim:
   <br/>
   <br/>
   "Okulda  on küsür sene içerisinde profesör olma ihtimalim vardı fakat hocalıktan sıkıldım, bu benim tarzım değildi. Soğuduğum bir nokta da; Kenan Evren'in ihtilaline ilk bizim okul destek çıkmıştı. Düşünsenize ülkenin en güzel okulu, yüz küsür yıllık Mimar Sinan Üniversitesi. Öğrencilerin elinde hep fırça kalem vardı. O en yoğun politik dönemde bile hiç bir zaman bir akademi öğrencisi eline silah almamıştır. Böyle bir geleneği olan, çok güzel insanlar, çok güzel hocalar yetiştiren okul, Evren Paşa'nın darbesini ilk destekleyen bir okul haline dönüştü. Ve o kötü duygu herkese yansıdı. Kapıya bir bekçi koydular gelenin gidenin sakalına karışıyordu. Bir çok hoca sakalını kesti, bu durumu onuruna yediremeyen bazı hocalar istifa etti. O an ilk defa hayatımda gerçek bir tercih yapmam gerektiğini anladım.
   <br/>
   <br/>
   İşte o soğumayla yok artık dedim ve çok sevdiğim akademiden istifa ettim. Bu akademiyi bitirmek, hele burada hoca olmak çok zor bir şeydi ama bundan kıvanç duyamıyorum artık. İstifa ettikten sonra bunun yerine bir şeyler koymam gerekiyordu. Şu hayata bir defa geldik, sağı solu merak ediyoruz, aklımız eriyor, enerjimiz var bir bakalım ne yaşıyoruz. Bu tutkuyla bastık gittik. Yirmi altı yaşımda, bir Alman arkadaşımla beraber üç yıl  İran, Pakistan, Afganistan, Hindistan, Çin, Japonya, Kore, Tayvan, Sri Lanka.. bütün buraları dolaştık. Tam bir dünya turu diye çıkmıştık. Okyanusu aşıp Avustralya'ya da geçmeyi planlıyorduk. Bunu yapamadık. Buraları gezip fotoğraflarını çektik. Fotoğrafa da o zamanlar başlamış oldum. Bir Nikon fotoğraf makinesi almıştım. Çektiğimiz fotoğraflar Hürriyet gazetesinde yayınlanınca, tamam dedim benim işim foto röportaj."
   <br/>
   <br/>
   Projeler başlıyor
   <br/>
   <br/>
   Aşçı yollarda geçirdiği o üç yıl içinde Kuzey Pakistan'dan Kaşgar'a geçince, Uygur Türkleri'yle tanıştı. Onların da kendisiyle aynı dili konuştuğunu fark edince Türkçe'nin izine düşmek iyi bir belgesel olur diye düşündü. 1989'da tekrar Türkiye'ye döndüğünde sinemacı Haluk Koçoğlu'yla birlikte Turkuaz belgeselinin projesini yaptı. Turkuaz belgeselini hazırlarken olaya biraz da proje bazında yaklaşmaya başladı. Film projesi, belgesel projesi derken çalışmaları giderek proje artı röportajlar şeklinde yoğunlaştı. O zaman İpek Yolu fikri de geldi Aşçı'nın aklına. Japonların yaptığı İpekyolu belgeselini izlemişti televizyonda ancak, o belgeseli izlerken bir çok hata gözüne çarpmıştı. Bütün kültürel zenginliğin sanki Çin'den geldiği iddia ediliyordu Japonların hazırladığı belgeselde. Hem gördüğü bu yanlışlıkları düzeltmek hem de gelecek kuşaklara iyi bir belgesel bırakabilmek için fotoğrafçı Murat Özbey, Necat Nazaroğlu ve film yapımcısı Paxton Winters ile birlikte, günlerce kamuoyunun ilgisini çeken İpek Yolu projesini yaptı. Bu proje, eylül ortalarında develerle Boğaz Köprüsü'nden geçmesiyle sona erecek.
   <br/>
   <br/>
   Sıra, Pîrî Reis'i 21. yüzyıla taşımada
   <br/>
   <br/>
   Arif Aşçı'nın bundan sonraki projesi şu ana kadar yaptığı projelerden çok daha büyük; Piri Reis'in kalyonunu yapıp Akdeniz'deki tüm ülkeleri dolaşmak istiyor.
   <br/>
   <br/>
   Aşçı bu projeyi yıllar evvel Turkuaz belgeselini yaptığı arkadaşıyla beraber planlamış. Üstüne üstlük notere de tastik ettirmişler, bu bizim projemizdir, gemisi yapılacaktır diye. Ama şimdi çekinmiyor, her yerde söylüyor, çünkü o kadar pahalı bir iş ki ondan başkasının yapması çok zor. Projenin belki on milyon doları bulması bekleniyor.
   <br/>
   <br/>
   Gemi tam anlamıyla bir Osmanlı kalyonu olacak, Piri Reis'in kullandığı kalyona benzeyecek. Ama içerisi son teknolojiyle tam techizatlı bir şekilde donatılacak. Yani dışarıdan bakıldığında yelkenli olacak, kürekleri olacak, eski zamanlardaki gibi bir görüntüsü olacak ama güçlü motorları da olacak. Aşçı "Limanlara girip çıkarken belki yelken ve kürekler kullanılacak ancak açıklarda motorla gidilecek" diyor ve devam ediyor:
   <br/>
   <br/>
   "Gemi içerisine tüm bu ülkelerden biri tarihçi diğeri de gemide ihtiyaç duyduğumuz, meteorolog, su altı bilimcisi, sualtı fotoğrafçısı, deniz biyoloğu, arkeolog gibi ilginç ve çeşitli mesleklerden olmak üzere iki kişiyi alacağız. Gemi Akdeniz'e kıyısı bulunan tüm ülkelere uğrayacak. Uğradığı her ülkenin gemide bulunan tarihçisi kendi tarihini anlatacak. Her ülkeye uğradıkça karada da incelemelerde bulunulacak, kültürler incelenecek. O ülkelerin devlet adamları ziyaret edilecek. Gemide üç dört kamera çalışacak. Biri gemi direğinden gemiyi ve çevreyi çekecek, biri yanımızda zaman zaman bizimle birlikte gelen bir teknede olacak ve kalyonu çekecek, diğeri yine zaman zaman bizi yukarıdan izleyecek hikopterde olacak, bir diğeri de gemi içerisinde hareketli olacak. Bütün dünya Hz. İsa'nın doğumunun ikibininci yıl dönümüne hazırlık yaparken, biz de 1999'da Osmanlı'nın kuruluşunun 700'üncü yıl dönümünde bu şekilde, dünya kültürüne biz ne verdik sorusuna cevap arayacağız. Gemi 1999 başlarında suya inecek ve yola çıkacak. Bu yüzden projenin zamanlaması çok iyi."
   <br/>
   <br/>
   Bu projeye Uzaklar yelkenlisiyle dünya turu yapan Osman Atasoy da katılacak. Osman Atasoy bu geminin hem kaptanı olacak hem de projenin denizcilik yönüyle ilgilenecek. Konuyla ilgili olarak görüşünü aldığımız Atasoy şunları söylüyor:
   <br/>
   <br/>
   "Piri Reis sadece denizcilik tarihi için değil, Türk tarihi açısından da önemli bir kişi. Bu proje Piri Reis'i tekrar gündeme getirecek. Bu sebeple denizcilik ve Türk tarihi açısından çok önemli. Piri Reis geçmişte yaşayan bir denizciydi ama, bugün bu projeyle tekrar canlandırılınca belki denizciliğe olan ilgi artacak. Gençler onunla ilgili kitapları alıp okuyacaklar, özenecekler, denize çıkanların sayısı artacak. Tarihçiler tekrardan onu değerlendirecekler, yaptıklarını inceleyecekler."
   <br/>
   <br/>
   Bu projeye katılmaktan, özellikle de geminin kaptanı olmaktan büyük gurur duyacağını belirtiyor Atasoy ve "Türk tarihinin en büyük denizcisinin temsili gemisinde kaptan olacağım. Bu benim için kelimelerle tanımlanamayacak kadar büyük bir şeref" diyor.
   <br/>
   <br/>
   Coğrafya Vakfı
   <br/>
   <br/>
   Arif Aşçı tüm bu projeleri yaparken asıl önemli olanın geleceğe bir şeyler bırakabilmek ve onları iyi bir şekilde yetiştirmek olduğunu çok iyi biliyor. Bu yüzden sadece bu tür projeler yapmakla yetinmek istemiyor. Onun çok daha değişik düşünceleri var. Bunlardan en önemlisi de bir "Coğrafya Vakfı" kurmak. Aşçı, İpek Yolu projesi için yola çıkmadan önce ekipteki Paxton Winters'la birlikte Amerika'ya National Geografik dergisinin merkezine gitti. Ve buradan çok etkilendi. Buralarla ilgili izlenimlerini ve neler yapmak istediğini kendisinden dinleyelim: "Yüz küsür yıllık bir bina. Çevredeki binaları da almışlar. Bir tane de televizyonları var. 12 milyon tirajla dünyanın en büyük dergisi. Her sene binlerce ekibe araştırma ve gezi için para veriyorlar. Sayısız kazı, sualtı araştırması, restorasyon, inceleme gibi işler için para buluyorlar. Adeta bir vakıf kurmuşlar. Bu sistem çok etkiledi beni. İki yüz yıllık bir ülke yüz küsür yıllık kurum kurmuş. Ve bütün dünyada tıkır tıkır çalışıyor. Bu dergide insanın bir fotoğrafının çıkması Oscar Ödülü almak gibi bir şey.
   <br/>
   <br/>
   Artık bir dünya kültürü olduğumuzu düşünüyorsak, veya bunu hedefliyorsak, kendi coğrafya vakfımızı kurmamız gerekiyor. Şu an Şam'a bir büyükelçi atansa, Şam hakkında bilgi bulamaz adam. Gidip Londra'dan kitap alması lazım. Doğru dürüst Türkçe araştırma yok çünkü. Buralar bizim arka bahçemiz konumundaydı. Öyle arka bahçemiz ki bizim ektiğimiz ağaçlar duruyor hâlâ. Orta Asya falan iyice feci. Bu yüzden bir Coğrafya Vakfı kurmak istiyoruz. Kurmak istediğimiz vakıf için de film ve fotoğraf çeken iyi bir kadro yetiştireceğiz. Tabii ki çalışmalarımız tarih, sosyoloji, antropoloji bilimlerinin yardımıyla olacak. Coğrafya Vakfı aracılığıyla Asya, Avrupa ve Afrika'yı içine alan çalışmalar yapıp, ziyaretler yapıp, birtakım olguları kendi gözümüzle görüp, kendi gözlemlerimizle kitaplar ve filmler yapmak istiyoruz. Çünkü bütün bu bizim kültürün ulaşmış olduğu ülkelere bu zamana kadar, bir BBC gözüyle bakılmış. Arkadan hep İngilizce bir ses gelen, bir Amerikalı gözüyle çekilmiş belgeselleri, filimleri seyretmekten sıkıldık artık. Eminim onların göremediği şeyleri biz göreceğiz."
   <br/>
   <br/>
   Bu vakfın en önemli amaçlarından birisinin de Türkiyede'ki, Orta Asya'daki ve Afrika'daki  Türk okullarında okuyan  iyi yetişmiş öğrenciler arasından vakıfta fotoğraf çekmek ve kamera kullanmak üzere yetiştirmek için gençler seçmek olduğunu belirtiyor Arif Aşçı. Çünkü bu okullarda yetişen öğrenciler çok zeki, özenle seçilmiş, çok iyi eğitim verilmiş çocuklar. Hepsi İngilizce, Orta Asya'dakiler Rusça, Türkiye Türkçesi ve kendi dilleri olmak üzere dört dil biliyorlar. Ve kendi ülkeleriyle ilgili olarak çok iyi bilgiye sahipler. Aşçı İpek Yolu projesi için Orta Asya ülkelerinden geçerken bunun farkına vardıklarını belirtiyor. Her sene her ülkeden bir veya iki öğrenci olmak üzere, toplam on onbeş öğrenciye bir sene boyunca, fotoğraf çekimi ve kamera kullanımı üzerine eğitim verilecek. Bir sene boyunca yetiştirilen çocuk sene sonunda iki fotoğraf makinesi, beş objektif, bir torba film ve kafasında bir sürü fikirle, geldiği ülkeye gönderilecek; iki sene sonra geri gelmesi beklenerek.
   <br/>
   <br/>
   Akademinin çocuklara beş yılda öğrettiği fotoğraf eğitimini kendisinin bir senede verebileceğini söylüyor Aşçı ve nasıl yapacağını da şöyle açıklıyor: "Ara Güler'e rica ederim gelir bir dia gösterisi yapar, bir konferans verir. Bir hafta sonu Coşkun Aral'ı çağırırım, nasıl video çekimi yapılır anlatır. Tayfun Talipoğlu'na rica ederim, nasıl gezip röpörtaj yapıyor anlatır. Bir sürü tanınmış yabancı fotoğrafçı arkadaşlarım var, onları çağırırım gelir konferans verirler, sohbetler ederler çocuklarla. Her hafta birini getirip çocuklara bu işin sırrı nedir onu gösteririz. Yoksa altı ayda bir senede bir tanıyacağı kişiyi haftada bir tanırsa, akademilerde beş yılda çok yavaş verilen eğitimi sıkıştırıp bir senede verebilirim diye inanıyorum. İyi bir ekip kurarsam benden sonra da bu devam eder. Öncelikle beş katlı bir bina alıp, bu amaçlarımızı gerçekleştirmek üzere düzenlemek istiyoruz. Vakfın asıl amacı bu."
   <br/>
   <br/>
   Vakfın kurulması için Çanakkale Seramik firması yardımda bulunmaya söz vermiş. Ancak başka yerlerden gelecek her türlü yardıma da açıklar. İpek Yolu projesi için oralardan geçerken, o ülkelerin bakanlarına bu projelerini anlatmışlar. Hepsi çok heyecanlanmış ve gelin helikopter mi lazım, jip mi lazım hepsini verelim demişler. Vakıf çalışmaları için Fuji Film ve Leica fotoğraf makinelerinin sponsorluğu devam edecek. Aşçı THY'den bilet için sponsorluk alacağına da inanıyor. Yani geriye tabiri caizse bir çivi bir nal kalıyor.
   <br/>
   <br/>
   Aşçı tüm bunları düşünürken önüne bir sınır koymuyor. Çünkü yapmak istediklerinden çok emin. Şimdi, Arif Aşçı'yı biraz tanıdınız sanırım; o bir coğrafya aşığı. Hele o coğrafyaya bizim ayağımız değmiş, nefesimiz sinmişse. O, bizi, kendimizi yeniden yeniden keşfe çağıran bir çağdaş şaman.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2915-34-piri-reis-gemisinin-kaptani-osman-reis.html), [web.archive.org (arşiv bağlantısı)](http://web.archive.org/web/20131014024809/http://www.aksiyon.com.tr:80/aksiyon/haber-2915-34-piri-reis-gemisinin-kaptani-osman-reis.html)
