# Otomobil ile ilk tur

*Semih İnceöz 1997.10.04*

<div class="pNewsDetailMainContent ctx_content" itemprop="articleBody">
 Tarihte otomobil ile yapılan ilk tur 1888 yılının ağustos ayında, Benz marka arabaların mucidi ve yapımcısı Karl Benz'in eşi Bertha Benz tarafından yapıldı. Bayan Benz oğulları Eugen (15) ve Richard'ı (13) da yanına alarak kocasının arabasına bindi ve Mannheim'daki evlerinden hareket ederek Pforzheim'a gitti. İki kent arasındaki uzaklık 180 kilometre idi. Gerçi, çocukların ikisine de araba kullanmak öğretilmişti ama, fabrika yetkililerinden birisi yanlarında olmadan babalarının arabalarından birine binmeleri kesinlikle yasaktı. Anneleri, Pforzheim'daki akrabalarını özlediğini söyleyince, iki çocuk bunun kendi başlarına bir araba gezintisi yapmak için bulunmaz bir fırsat olduğunu düşündüler. Bayan Benz de bu 'çete'ye dahil oldu ve üçü bir sabah iki beygir gücündeki üç tekerlekli bir araba ile Mannheim'dan yola çıktılar. Tabii, Karl Benz'in hiçbir şeyden haberi yoktu. Ama, her şeye rağmen ona bir not bırakarak, kendilerinimerak etmemesini, mutlaka geri döneceklerini yazdılar.
 <br/>
 <br/>
 Direksiyonda Eugen vardı ve yanında da annesi oturuyordu. Richard arkada motorun üzerinde oturmuştu. Heidelberg'de ilk molalarını vererek öğleyemeği yediler, sonra da Wiesloch'a doğru yollarına devam ettiler. Fakat, yol yavaş yavaş bozulmaya başlamıştı. Rampaya geldiklerinde, direksiyona Richard geçiyor, Bayan Benz ile büyük oğlu da arabayı itiyordu. Bu arada fren bozuldu. Sık sık durup bozuk freni onarmaları gerekiyordu.
 <br/>
 <br/>
 Az sonra başlarına başka dertler de açıldı. Önce pervane zinciri gevşedi. Sonra karbüratöre giden boru tıkandı.Bu tıkanıklığı, Bayan Benz'in tokalarından biriyle açtılar. Çok geçmeden, kontak tellerinden biri, motorun bir başka bölümüne değerek kısa devre yaptı. Bayan Benz, bu arızayı da elbisesinin bir parçasını kontak kablosuna sararak giderdi.
 <br/>
 <br/>
 Kuşkusuz, Benz ailesinin yolculuğu,her geçtikleri yerde büyük ilgi görüyordu. Hatta, mola verdikleri bir handa, iki köylü, arabanın nasıl çalıştığı konusunda aralarında tartışmaya başladılar. Sonuçta iş, yumruklaşmaya kadar gitti.
 <br/>
 <br/>
 Pforzheim'a ulaştılar. Burada akrabalarıyla beşgün boyunca hasret giderdikten sonra, yeniden arabalarına bindiler ve Mannheim'a geri döndüler. Ama artık hem ustalaşmışlar, hem de arabayı yakından tanımışlardı. Bu yüzden dönüşleri, gidişlerine oranlaçok daha rahat geçti.
 <br/>
 <br/>
 Bu gezinin en büyük yararını da babaları Karl Benz gördü. Oğulları Eugen ve Richard, arabanın özellikle rampalarda çok zorlandığını söyleyince, kendisi de bir deneme yaptı ve onlara hak verdi. Hemen arabaya bir vites dahaekledi. Böylece, Benz arabalarının değeri daha da artmış oldu.
 <br/>
</div>


Kaynak: [www.aksiyon.com.tr](http://www.aksiyon.com.tr:80/semih-inceoz/otomobil-ile-ilk-tur_503036), [web.archive.org (arşiv bağlantısı)](http://web.archive.org/web/20151021040321/http://www.aksiyon.com.tr:80/semih-inceoz/otomobil-ile-ilk-tur_503036)
