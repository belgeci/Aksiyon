# Bir tuhaf koleksiyon

*Semih İnceöz 1998.10.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Size, Nevşehir'in Kızılırmak kıyısındaki şirin ilçesi Avanos neyiyle ünlüdür diye sorsalar nasıl cevap verirdiniz?
  </font>
 </div>
 <div id="newsText">
  <font class="detail-text">
   "Milattan Önce 2000 yılına dayanan çömlekçiliğiyle" diyecek olursanız söylediğiniz doğrudur, ama tam değildir.
   <br/>
   <br/>
   Çünkü Avanos bir de Galip Usta'sıyla ünlüdür. Üstelik dünyaya yayılmış bir ün onunki; Guinness Rekorlar Kitabı'na girecek kadar... İnanmıyorsanız açın 1996'nın Guinness Rekorlar Kitabı'nı, "Koleksiyonlar" bölümünü bulun ve görün: Galip Usta, Avanos  Türkiye.
   <br/>
   <br/>
   Chez lakaplı Galip Usta Avanos'ta bir çömlek atölyesinin sahibi. Avanos'un en ünlü seramik ve çömlek ustası. Babasından kalan bu zanaat damarlarında akan kan gibi hayat kaynağı onun. Çıtrağın başına oturup da elini çamura sürdüğünde hayata adeta yeniden başlıyor Chez Galip. Kızılırmak'ın yatağından aldığı toprağı elleriyle işliyor, kendi tabiriyle can veriyor. "7 yaşından beri bu çamuru ellerimle yoğurup can veriyorum" diyor. Turistlerin gözdesi, Kapadokya bölgesinin en ünlü 'Uğrak' yerinin sahibi Galip Körükçü, "Ben bu geleneğin beşinci kuşağıyım. Seramik yapmak benim için tarif edilmez bir duygu. Özellikle turistlerin ilgisini çekmesi beni bir kat daha gururlandırıyor. Her yıl çeşitli ülkelerden 10'ar kişilik stajyerler geliyor. Elimizden geldiğince onlara bu zanaatı öğretmeye çalışıyorum" şeklinde konuşuyor.
   <br/>
   <br/>
   Ankara'da meslek yüksek okulundan mezun olmuş ve tam 38 yıldır çömlekçilikle uğraşıyor. Ama ünü sadece bu atölyeden ve çömlekçiliğinden gelmiyor... Dilerseniz bilmeceyi daha da karmaşık hale getirmeden sonuca doğru yol alalım.
   <br/>
   <br/>
   Ona dünya rekorunu kırdıran, Guinness Rekorlar Kitabı'na girmesine sebep olan özelliği kayadan oyma bir odada sessizce bekliyor, görenlerin hayretlerine göz kırpıyor. Onun rekoru o sessiz oyma odada gizli.
   <br/>
   <br/>
   O odaya girince insan kendini bir anda mistik bir atmosferde buluyor. Sanki ruhu onbinlerce başka ruhla birleşip bir yerlere akıyor. Çünkü duvarlar ve tavan onbinlerce insandan alınmış bir tutam saçla dolu. Her bir saç tutamı yanında iliştirilmiş kısa notlarla uzuyor. Bu galeri dünyanın en zengin saç koleksiyonunu saklıyor içinde. İşte Türkiye'den bir insanın Guinness Rekorlar Kitabı'na girişinin sebebi bu. İlginç bir insan Galip Usta.
   <br/>
   <br/>
   Bir tutam, bin hatıra
   <br/>
   <br/>
   Bir genç bayanın 20 yıl önce yurt dışından staj yapmak üzere atölyesine gelmesiyle başlar Galip Körükçü'yü ünlü bir rekorun sahibi yapan öykü. İsmi Usta'da gizli bu genç bayan, atölyeyi ve Avonos'u çok sever. Öyle ki geri dönmek bile gelmez içinden. Memleketine dönmek zorunda olsa bile geride kendinden birşeyler bırakmalıdır bu topraklarda. Saçından bir tutam keserek Galip Usta'ya verir.
   <br/>
   <br/>
   Bu davranış elbette Galip Usta'yı çok duygulandırır. Saçı duvara asar. Ancak duvarda asılı armağan, sevgiyi anlatan ve hep hatırlatan bir tutam saç, çömlek almak, çömleğin yapılışını görmek için atölyeye gelen herkesin ilgisini çekmektedir. Galip Usta da küçük öyküsünü anlatır soranlara. Öyküyü dinleyen her bayan saçından bir tutam bırakmaya başlar. Artık tutam tutam saçlar birbiri ardına asılmaktadır tarih, sanat ve sevgi kokan atölyenin duvarlarına... Dünyanın herhangi bir yerinden bir insanın saçı ve yanında saç sahibinin adı, soyadı, telefonu ile adresinin yazılı olduğu not.
   <br/>
   <br/>
   Yıllar yılları kovalar ve 20 yılda küçük atölyenin duvarlarında, tavanlarında asılı saç tutamlarının ve notlarının sayısı yüzbin sınırına dayanır. Duvarların sıvası görünmez hale geldiğinde Türkiye de Galip Usta'nın bu küçük, sevimli öyküsü sayesinde Guinness Rekorlar Kitabı'nda yerini almıştır.
   <br/>
   <br/>
   Ver saçını, kazan ödülünü
   <br/>
   <br/>
   Bugün Galip Usta, bu "Uluslararası dostluğu" oldukça geliştirmiş; işi turistik bir faaliyete, Türkiye'yi tanıtma eylemine dökmüş durumda. Her yıl saç koleksiyonundaki saçlar arasından bir çekiliş düzenliyor ve kazanan 20 bayanı Avanos'a davet edip ağırlıyor.
   <br/>
   <br/>
   İşte böyle... Avanos'u görmelisiniz. Avanos'ta Galip Usta'nın atölyesinden geçmelisiniz. Çömlek tezgâhının başına geçerek ayaklarınızla çarkı döndürüp çamura şekil verirken, sanki yıllardır bu atölyede yaşadığınızı, bu atölyenin bir parçası olduğunuzu hissedeceksiniz. Orada İç Anadolu'nun küçük bir ilçesinden tüm dünyaya yayılan bir sevgi öyküsünü tüm gerçekliğiyle yaşayacaksınız. Baktığınız tabaklarda, çömleklerde ve notlarda hep kendinizi bulacaksınız. 1996'da Guinness Rekorlar Kitabı'nda yeralan Galip Usta'nın saç koleksiyonu, artık sizin de korunması için çaba sarfedip en büyük tanıtım elçisi olacağınız bir parçanız olacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4284-bir-tuhaf-koleksiyon.html), [web.archive.org (arşiv bağlantısı)](http://web.archive.org/web/20121025055157/http://www.aksiyon.com.tr:80/aksiyon/haber-4284-bir-tuhaf-koleksiyon.html)
