# Nasuh Mahruki

*Semih İnceöz 1998.08.08*

<font class="agenda2NewsSpot">
 Türkülerimizde, şiirlerimizde en çok geçen motiflerden biridir dağlar.
</font>
<font class="newsDetail">
 Derdini kimselere anlatamayan, 'Başı dumanlı dağlar', 'Dağlar dağlar viran dağlar' diye başlayıp dağlara dökmüş içini Halini 'Karlı dağların başında salkım salkım olan bulut' deyip karlı tepelere çöreklenen bulutlara arzetmiş, kendisi için yaşın yaşın ağlamasını istemiş.
 <br/>
 <br/>
 Göklere ser çeken cüssesiyle yalçın dağlar aşılmaz zannedilmiş ve her zaman dikkat çekmiş ama, kimileri için bir yaşam biçimi olmuş ve hayatını bulutların gizlediği güzelliklerle renklendirmiştir.
 <br/>
 <br/>
 Nusuh Mahruki bu yaşam biçimini seçen, Türkiye'nin en iyi dağcılarından birisi. Bu alanda genç yaşına rağmen bir çok ilke adını yazdırmış.
 <br/>
 <br/>
 Kar Leoparı
 <br/>
 <br/>
 21 Mayıs 1968'de İstanbul'da doğan Mahruki, ilk ve orta öğrenimini Şişli Terakki Lisesi'nde tamamladıktan sonra 1992 yılında Bilkent Üniversitesi İşletme Fakültesi'nden mezun oldu. Dağcılıkla 1988 sonlarında B.Ü. Doğa Sporları Topluluğu'nda tanıştı ve bu kulübün üç yıl başkanlığını yaptı. Okul yıllarında mağaracılık, yamaç paraşütü, aletli dalış ve bisiklet sporlarıyla da uğraşan Mahruki, doğa sporları ile ilgili Dost adlı dergiyi çıkarttı. Yurt içinde Erciyes Dağı ilk Türk yamaç paraşütü uçuşu, duvar tırmanışı, mağara su altı incelemeleri gibi pek çok etkinliğe katıldı.
 <br/>
 <br/>
 Yurt dışında ise Sovyet Asya'nın en yüksek beş dağına tırmanarak Rusya Dağcılık Federasyonu tarafından verilen "Kar Leoparı" unvanını alan az sayıdaki batılı dağcılardan biri oldu. Bunların dışında Kırgızistan, Kafkasya ve İran'da çeşitli tırmanışlar gerçekleştiren Mahruki, 1995 yılında, dünyanın en yüksek zirvesi Everest'e tırmanan ilk Türk ve Müslüman. 1992 ve 1994 yıllarında Türkiye'nin en başarılı dağcısı seçilip yılın sporculuğuna aday gösterildi. 1993 yılında en başarılı dağcı seçimi yapılmadı ama, herhalde yapılsaydı yine Mahruki olurdu.
 <br/>
 <br/>
 Nasuh Mahruki daha sonra dünyanın yedi kıtasındaki en yüksek yedi zirveye tırmandı. 1995'te başladığı tırmanışını 1996'da bitirdi. Aynı yıl Arama Kurtarma Derneği'ni (AKUT) kurdu ve bir çok başarılı kurtarma çalışmasında bulundu. 1997 yılında Türkiye, Pakistan, Hindistan ve Nepal'i motosikletle aşarak dünyanın ikinci büyük dağı olan ChoOyu'ya tırmanan Mahruki, bu sene de 8516 metre yüksekliğindeki dünyanın en büyük dördüncü dağı olan Lots'e tırmandı.
 <br/>
 <br/>
 1995'te "Bir Dağcının Güncesi ve Everest'te ilk Türk", 1996'da da "Bir Hayalin Peşinde" adlı kitapları yayımlandı. Şu sıralar yeni kitaplarının hazırlanmasıyla uğraşan Mahruki'nin önümüzdeki projesi 8163 metre yüksekliğindeki Manuslu dağına tırmanmak.
 <br/>
 <br/>
 Hisler...
 <br/>
 <br/>
 Nasuh Mahruki'yle görüştüğümüzde dağlarda neler hissettiğini, neler düşündüğünü soruyoruz, ancak bu duygularını bir anda anlatamayacağını söylüyor ve ekliyor "His konusuna geldiğimiz zaman size burada hemen tık tık tık diye söyleyemem. Çok zor. İşte o yüzden üç tane kitap var ortada. Bunlar genellikle kitaplarda çok daha rahat ifade ediliyor. En fazla zorlandığım soru da bu zaten. Bu tür soruları genelde hep geçiştirerek cevap veriyorum. Bana çok zor geliyor şöyle hissettim, böyle düşündüm demek; açıklaması zor duygular."
 <br/>
 <br/>
 Nasuh Mahruki'nin bir anda anlatamadığı duygularını, Yedi Zirveler'i anlattığı "Bir Hayalin Peşinde" isimli kitabından okuyoruz. Everest Dağı'ndan inerken hissettiği duygularını alattığı bölümde şunları yazıyor:
 <br/>
 <br/>
 "... Aşırı yorgun ama mutlu bir halde Everest Dağı'ndan indiğim, hiç bitmeyecekmiş gibi gelen günler boyunca, bir şeylerin farkına vardığımı hissettim.
 <br/>
 <br/>
 Dağlarda hep yaptığım gibi, zirvedeki o 20 dakika boyunca kendimi dışarıdan izledim ve 27 yaşındaki bu genç yalnız adamın o anki duygularını bir başkasının gözleriyle görmeye çalıştım. Dünyadaki her şeyden büyük bu kütlenin zirvesinde, kumsalda kum tanesi kadar küçük bu bedenin ne kadar değersiz ve önemsiz olduğunu ve iç disipliniyle, kararlılığıyla, tutkusuyla, kendisini sınırlarına kadar zorlayan ve hayallerinin ötesine geçen bu insancığın ne kadar değerli olduğunu gördüm. Yaşamımda sorun ettiğim pek çok şeyin ne kadar anlamsız ve boş olduğunu, her şeyin ben olduğumu ve benim hiçbir şey olmadığımı, burasının son değil daha başlangıç olduğunu, yaşamanın çok ama çok güzel olduğunu ve dünyanın güzelliklerle dolu olduğunu öğrendim.
 <br/>
 <br/>
 Yalnızca 20 dakika için bile olsa bu beden bu süre içinde dünyadaki herkesten ve herşeyden daha yüksekteydi, bu çok güzel bir duygu, bunu kıyaslayabileceğim başka bir tecrübe hiç yaşamadım. İfade edemiyor sadece tadını çıkartabiliyorum."
 <br/>
 <br/>
 Dağlardaki ve şehirdeki Nasuh
 <br/>
 <br/>
 Mahruki'den dağlardaki Nasuh'la şehirdeki Nasuh'u karşılaştırmasını istiyoruz, ama yine duygularını kelimelere dökmekte zorlanıyor; "Bu da işte duyguları anlatmaya geliyor. Daha önce de dediğim gibi çok kolayıma gitmiyor. Yani fıkra anlat dediğiniz zaman çok rahat anlatırım ama, duyguları anlat dediğiniz zaman iş bayağı zor oluyor. Dağlarda ve şehirde farklı beklentileri olan farklı kişiliklerim ortaya çıkıyor."
 <br/>
 <br/>
 Bu ifadelerinin devamını yine Yedi Zirveler isimli kitaptan alıyoruz:
 <br/>
 <br/>
 "Şehirde ve doğada her zaman iki farklı kişi olduğumu hissederim. Biri dağlarda, doğada ortaya çıkan korkusuz, coşkulu, inatçı ve özgür Nasuh; doğadayken Tanrı'ya yaklaşan, biraz vahşi, çırılçıplak yalnız bir ruh. Diğeri, herkes gibi şehirdeki gündelik hayatın gereklerine uymak durumunda kalan, entelektüel kaygıları için öğrenmeye çalışan, ekonomik kaygıları için para kazanmak zorunda olan, sosyal kaygıları için insanlarla iletişim kuran, okuyan, askere giden, sevgilileri, dostları olan, ender de olsa kaçamağı, hoşlanmadığı durumlarda değişik maskelerle durumu idare eden, ölçülü, mesafeli, medeni Nasuh."
 <br/>
 <br/>
 Bana yalnızca şans dileyin
 <br/>
 <br/>
 Nasuh Mahruki şansının yaver gitmisi gerektiğine inanıyor. Ona şansın kendisine ne ifade ettiğini soruyoruz. "Şansın insan hayatında en önemli şeylerden biri olduğunu düşünüyorum. Ben üç yıl Ruslarla bereber 7 binlik dağlarda tırmanış yaptım, üç yılda yedi tane arkadaşım öldü. Ve bunlar beceriksiz olduklarından, kötü dağcı olduklarından ölmediler. Adam bir yerde beş dakika önde veya beş dakika arkada olsa hiç bir şey olmayacak. Yanlış zamanda yanlış yerde olmaktan dolayı insanların öldüğünü gördüm. Ve artık baktım bu iş hakikaten şansla çok doğru orantılı olan bir şey. Dünyanın en iyi dağcısı bile olsa şansı tutmazsa bir çok tehlikeler yaşayabilir, hatta hayatından olabilir. Bunun için şansımın yaver gitmesi gerektiğini düşünüyorum" diyor.
 <br/>
 <br/>
 Mahruki kitabında da şansla ilgili şunları yazıyor:
 <br/>
 <br/>
 "Tırmanıştan önce dostlarımdan sadece ve sadece şans dilemelerini isterim, yalnızca buna ihtiyacım olduğunu düşünüyorum, gerisi ise zaten benim işim. Kolay gelmesine gerek yok, isterse zor olsun, buna hazırlıklıyım. Başarı dileğine de gerek yok, hak ediyorsam başarı zaten gelecektir. "Kendine dikkat et" uyarılarına da gerek yok, her zaman kendime dikkat ederim, etmek zorundayım, bu sert oyunun kurallarını çok iyi biliyorum. Ancak şansa her zaman ihtiyacım var, bu yüzden dostlar, bana yalnızca şans dileyin."
 <br/>
 <br/>
 Bir gün aniden bırakabilirim...
 <br/>
 <br/>
 Mahruki dağcılığın hayatındaki tek boyut olamadığını ve bu konuya hiç bir zaman katı olarak bakmadığını söylüyor. Bu yüzden de sadece dağcı diye anılmak istemiyor. Ama şu anda yolunun dağcılıktan geçtiğini ve bunun bir süre daha böyle gideceğini, ancak ne kadar gideceğini de bilmediğini belirtiyor. Mahruki şunları söylemekten de geri kalmıyor; "Şu anda bana en çok şey katan öğrenme boyutunda ve yeni yerler görme, tanıma boyutunda olan dağcılık. Bu ne kadar böyle gider bilmiyorum. Ama ben bir sabah uyanırım, ben bu işi artık yapmak istemiyorum diyebilirim. Tamamen yolumu değiştirip bambaşka bir yol seçebilirim."
 <br/>
 <br/>
 Mahruki'ye son olarak bu işi yapmak isteyen, bu işe gönüllü kişilere neler tavsiye ettiğini soruyoruz; tek yolun deneme olduğunu söylüyor: "Denemelerini tavsiye ederim. Sonuçta denemeden bilinmez. Dışarıda çok güzel bir dünya var. Özelikle gençlerin bunu gidip görmesi gerekiyor. Ancak iş imkanlarla ilgili. Çünkü pahalı bir spor dalı. Çantası, ayakkabısı falan bir hayli para tutuyor. Ancak işe ufak tefek gezilerle, tırmanışlarla başlanabilir, birtakım organizasyonlara katılınabilinir."
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-3999-34-nasuh-mahruki.html), [web.archive.org (arşiv bağlantısı)](http://web.archive.org/web/20110811070147/http://aksiyon.com.tr/aksiyon/haber-3999-34-nasuh-mahruki.html)
