# Sevda yazmalarda

*Semih İnceöz 1997.03.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yazma, oyulmuş kalıplar kullanılarak, çeşitli boyalarla pamuklu, bazen de ipek kumaşlar üzerine elle çizilip resmedilerek veya basılarak yapılan bir kumaş süsleme sanatı olarak ifade edilebilir.
  </font>
 </div>
 <div id="newsText">
  <font class="detail-text">
   Bu sanatın Hindistan'dan yayıldığını, Mısır kökenli olduğunu, ya da Orta Asya'dan kaynaklandığını savunanlar olsa da, eski el sanatlarından olan yazmacılığın kökenine ilişkin kesin bilgiler yok. Ancak Anadolu'da Çatalhöyük arkeoloji kazılarında, M.Ö 700 yıllarından kalma Hitit sanatına ait eserler arasında, pişmiş kilden çok sayıda mühür biçiminde kalıplar ortaya çıkmış. Bu kalıplarla bitkisel boya kullanarak baskı yapıldığı ispatlanmış.
   <br/>
   <br/>
   Orta Anadolu'nun uygarlık yönü ile zengin olan Tokat ilinde yazmacılık tarihinin en az 600 yıllık bir mazisi olduğu biliniyor. Osmanlı döneminde özellikle 17'nci ve 18'inci yüzyıllarda Tokat'ta el sanatlarına dayalı üretimin giderek geliştiği görülüyor. Tokat'ın yazma gelirlerinin Valide Sultan'lara 'has' olarak verildiği bu dönemde, kentteki hanlarda toplu olarak üretim yapan yazmacılar, işliklerinde hazırladıkları yazmaları boyahanelere verir ve karşılığında damga resmi adı altında vergi öderlermiş. Bu vergiyi mecburî kılmak amacıyla bölgede Tokat dışında yazmacılık yapmak yasaklanmış.
   <br/>
   <br/>
   Kullanılan malzemeler
   <br/>
   <br/>
   Birbirinden güzel yazmaları yapmak için üç temel malzeme gerekiyor: Bez, kalıp ve boya. Bez olarak, genellikle mermerşahi, patiska ve kaput bezi gibi pamuklu dokumalar kullanılıyor. Pamuklu bez kullanılmasının sebebi de, baskının başka yüzeylerde pamuklu kadar iyi sonuç vermemesi. Kalıplar ıhlamur ağacından elle oyularak yapılıyor. Boya olarak eskiden sadece bitkisel boyalar kullanılırmış, şu anda ise bitkisel ve kimyasal boyalar karıştırılarak kullanılıyor. Yazma yapımı üç şekilde oluyor: Kalem işi yazma, kalıpkalem yazma ve kalıpla yazma.
   <br/>
   <br/>
   Zahmetli iş
   <br/>
   <br/>
   Yazmacılık, ustalarının deyimiyle çok zahmetli iş. Devamlı suyun içinde çalışmayı gerektiriyor. Yaz kış devamlı talep olduğundan kışın avludaki havuzda buz tutan suyu kırarak içerisinde çalışıyorlar.
   <br/>
   <br/>
   Yazma yapımında önce bez, yapılacak işin cinsine göre ya değirmi denen kare ya da dikdörtgen şeklinde kesilir. Ölçüde genellikle bezin en ölçülerine uyulur. Bezlerle birlikte bir taraftan da formüllerine göre boyalar hazırlanır. Boyayı baskıya uygun kıvama getirmek için geven ve kiriş denilen maddeler kullanılarak karıştırılır.
   <br/>
   <br/>
   Baskı yapılacak kumaşlar hanın avlusundaki boyalı su dolu havuzlarda yıkanır. Burada iyice çiğnendikten sonra çıkarılır ve presten geçirilir. Hafif nemli duruma gelen yazmalar baskıya hazır demektir. Siyaha boyanmış olan bu yazmalara tezgahlarda kalıp ve kireç boya ile baskı yapılır. Baskı tezgâhı, üzeri keçe ya da battaniye kaplı basit bir masadır. Yapılan baskılar iki gün bekletilip koyu yeşil olduktan sonra temiz suda (ırmak da olabilir) yıkanır. Yazmalar 3 gün 'tağ' ya da 'cerek' denilen ağaç çubuklarda asılı kalır. Havalar sıcaksa dışarıya, soğuk ve yağmurlu ise soba yakılarak içeri asılır.
   <br/>
   <br/>
   Karakalem ve elvan
   <br/>
   <br/>
   Anadolu'nun yemyeşil şirin bir ili olan Tokat'ta 'karakalem' ve 'elvan' olmak üzere iki tip yazma basılıyor. Renkli yazmalara elvan, siyahbeyaz olanlara da karakalem deniyor.
   <br/>
   <br/>
   Desen ve kompozisyon yönünden Tokat yazmalarına tabii bir görünüş hakim. Tabiattaki motifler özelliklerinden hiçbir şey kaybetmeden stilize edilerek kalıp üzerine aktarılmış. Bölgenin karakteristik motifleri, tüm özellikleriyle birlikte yazmalara yansımış. Meyve çeşidinin bol bulunduğu Tokat ilinin bu özelliği, motifler halinde yazmalarda yer alarak, onların desenlerine kaynaklık etmiş.
   <br/>
   <br/>
   Anadolu'daki yazmacılığın merkezi konumunda olan Tokat'ın yazmalarındaki renk uyumu da insanı şaşırtacak mükemmellikte. Yazmalarda çoğunlukla kırmızının koyu tonları, bordo, patlıcan moru, koyu kahve gibi koyu renkler hakim. Tokat yazmaları çok renkli olup, geleneğe bağlı sağlam bir renk armonisine sahip.
   <br/>
   <br/>
   Tokat'ta bugün birçok yazma deseni basılıyor. Bunların bir bölümünde Tokat'a özgü desenlerle baskı yapılıyor. Çalışılan desenler arasında Tokat'a ait olmayan desenler de var. Tokat yazmacılarının, Tokat'a ait olmayan yabancı kalıplarla baskı yapmaları 1960'tan sonra sipariş üzerine dışarıya fason çalışmaya yönelmeleriyle başlamış.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2366-sevda-yazmalarda.html), [web.archive.org (arşiv bağlantısı)](http://web.archive.org/web/20120323175046/http://www.aksiyon.com.tr:80/aksiyon/haber-2366-sevda-yazmalarda.html)
