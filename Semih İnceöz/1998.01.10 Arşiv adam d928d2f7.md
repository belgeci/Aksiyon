# Arşiv adam

*Semih İnceöz 1998.01.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye'de kaliteli hiçbir şeyin bulunmadığı, hali vakti yerinde olanların bir kaç kişiye taşıttıkları ağzına kadar dolu bavullarla Avrupa'dan döndükleri
  </font>
 </div>
 <div id="newsText">
  <font class="detail-text">
   ve Avrupa turlarının yalnızca alış veriş için düzenlendiği yıllar... Avrupa görmüş olmanın bir statü sembolü olduğu o yıllarda bir genç de Moskova hariç çünkü oraya gitmek şimdiki gibi kolay değildir tüm Avrupa'yı baştan aşağı dolaşır. Bu gezilerden dönüşte getirdiği toplam 17 sandığı görenler, "Kimbilir neler getirmiştir?" diye meraklanadursunlar sandıklar açıldığında kimse gördüklerine inanamaz. Çünkü bu sandıklar teknolojinin son harikaları, modanın son çizgileri ile değil, binlerce belge ve tablo ile doludur. Avrupa'nın merkezi şehirleri bir tarafa kıyısını köşesini dahi gezme imkânı bulan bu genci herkes aptallıkla suçlar, ama o bunlara aldırmaz. Getirdiklerine sahip olduğu en değerli miras gözüyle bakar. İleride Türk tarihiyle ilgili hemen hiç kimsede olmayan belge ve tablolara sahip olmanın keyfini yaşayacağından emindir.
   <br/>
   <br/>
   Bundan 85 yıl önce, 1912 yılında Adana'nın sayfiyesi Toroslar'da dünyaya gelen Taha Toros, arşivini daha çocukluğunda oluşturmaya başlamış. Yerli ve yabancı toplam 74 tablo, 85 bin belge, 6 bin kitap, 10 bine yakın fotoğraf ve gravürden oluşan, gerçek anlamda tarihin, özellikle de Türk tarihinin en önemli belgelerini bünyesinde bulunduran bir arşiv bu. Bir zamanlar biriktirmiş olduğu parayı kâğıt parçalarına yatırdığı için çok kişi tarafından hayretle karşılanan Taha Toros, şimdi yaptığından hiç de pişman değil. Türklerin yanısıra, yerli ve yabancı bir çok kişinin arşivinde gelip çalışması onun en büyük mutluluğu.
   <br/>
   <br/>
   Sık rastlanmayan bir ikiz vakası yüzünden tam dört böbrek sahibi olarak doğan Taha Toros ilk öğrenimini özel bir okul olan Tarsus İttihat Mektebi'nde tamamlamış. Atatürk Latife Hanım'la evlendikten sonra Çukurova'ya düzenlediği bir gezi sırasında bu okula da uğramış. Toros, ezberlediği şiiri Atatürk'ün karşısında okumuş. Bu olayın fotoğrafı evinin baş köşesinde bulunuyor. Cumhuriyet ilan edildiğinde ilkokul 4'üncü sınıfta olan Taha Toros, ilkokulu bitirdikten sonra, o yıl Tarsus'ta ilk defa açılan Orta Mekteb'e gitmiş. Ardından da Adana Lisesi'nde yatılı olarak okumuş. Soyadını, o yıllarda yazdığı ve Türkiye'de yeni harflerle yazılan ilk kitap olma özelliğini taşıyan "Toros Demetleri" adlı kitabından almış. Lise hayatı mahalli gazetelerde yazı yazmakla geçmiş.
   <br/>
   <br/>
   "Çok kültürlü ve tarih meraklısı bir müftü" olarak tanımladığı babasının o çok geniş, tarih ve seyahat kitaplarıyla dolu kütüphanesinde karıştırdığı "Resimli Tarih Mecmuaları" kendisinde de  tarihe karşı bir merak uyandırmış.
   <br/>
   <br/>
   Üniversite eğitimini yaptığı İstanbul Üniversitesi Hukuk Fakültesi'ndeki yarım günlük öğretimin geri kalan tüm kısmını kütüphanelerde ve etüdlerde, özellikle de şimdiki Başbakanlık Arşivi olan Babı Ali Hazinesi'nde geçirmiş. Bir çok el yazması eser okumuş. Okul bittikten sonra İstanbul'da kalma arzusuyla, Maliye Teşkilatı'nın o yıl ilk kez yaptığı bir değişiklik soncu Mülkiye, Hukuk ve Yüksek Ticaret Okulu mezunlarını bünyesine almasıyla, burada çalışmaya başlamış. Kütüphanelere olan sevgisinin bu kararda ne kadar etkili olduğu ortada. Beyoğlu tahsil müfettişliği, ardından kendi memleketi Adana'da yaptığı askerliği, bu sırada eşi Atatürk döneminin ilk ceza hakimlerinden Meliha Hanım'la gerçekleşen evliliği de yaşamının önemli kesitlerinden.
   <br/>
   <br/>
   Zengin bir arşiv
   <br/>
   <br/>
   Taha Toros'un bütün yaşamını adadığı arşivinde neler yok ki? Örneğin öğrenciliğinde pansiyon olarak kaldığı şimdiki Aşiyan Müzesi olan Tevfik Fikret'in evindeki kendi masası. Evden eskici Yahudilere satılan bu masayı okul dönüşünde yokuştan indirilirken görmüş ve babasının yeni yolladığı harçlığından hemen satın almış. Atatürk'ün Latife Hanım'la evli olduğu yıllarda evi için yaptırdığı koltuklardan birisi de her tarafı tarih kokan evinin bir odasında duruyor. O zamanlar ünlü ressam Prof. Albert Mile'nin yapması için görevlendirdiği, onun da saray mefruşatçısı Kalinikos aracılığıyla İtalya'ya sipariş ettiği bu takım, Haydarpaşa'dan Ankara'ya gönderilirken iki parçası vagonlara sığmayınca 'bu parçalar sonra yollanır' diyerek bırakılmış. Ertesi gün gazetelerde Atatürk'le Latife Hanım'ın boşandığı haberini okuyan Kalinikos kalan koltukları göndermekten vazgeçmiş. Taha Bey de zorlu ikna yollarından sonra satın almış Kalinikos'un bürosunda göz koyduğu koltuğu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B9AAD3CC38CD9CEFDF3EFAE8B466D551?newsId=3355), [web.archive.org (arşiv bağlantısı)](http://web.archive.org/web/20120910145556/http://www.aksiyon.com.tr:80/aksiyon/newsDetail_getNewsById.action;jsessionid=B9AAD3CC38CD9CEFDF3EFAE8B466D551?newsId=3355)
