# Bir devri deviren Devrim

*Semih İnceöz 1996.10.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1960'lı yılların başında dünya yeni teknolojik gelişmelere sahne olmaktaydı.
  </font>
 </div>
 <div id="newsText">
  <font class="detail-text">
   Almanya'da Volkswagen fabrikalarının akarbandında bugünün bilgisayarlarının babası delikli kart tekniği deneniyor; jet uçakları sivil havacılığa adım atıyor; ABD'de renkli televizyonlar, siyah beyaz cihazları piyasadan çıkartıyordu. Türkiye'de ise aynı tarihlerde yerlisi kaliteli olmadığı için toplu iğne dışarıdan ithal ediliyordu.
   <br/>
   <br/>
   27 Mayıs 1960'ta yönetime müdahale eden askeri idare, 22 Nisan 1961 günü 181959 sayılı ve çift aylı, "çok gizli" damgasını taşıyan bir Başbakanlık yazısını Ulaştırma Bakanlığı'na iletti. Yazıda şöyle deniyordu:
   <br/>
   <br/>
   "Memleketimize has bir binek otomobil motoru imali ve örnek olarak da bir yerli otomobil numunesinin vücut bulmasını müteakip, diğer memleketlerin en iyi evsaftaki otomobilleriyle mukayesesinin yapılarak hatalarının da tesbiti suretiyle bu otomobilin zamanla tekamül ettirilmesi mevzuunun ivedilikle tetkiki..."
   <br/>
   <br/>
   Bu yazı aslında bir emirdi. Askeri yönetim dönemlerinde ise "emir demiri keserdi". O yüzden her şeyiyle yerli bir otomobil üretmek gibi bir düşünce, tartışılmaksızın uygulamaya konuldu.
   <br/>
   <br/>
   O dönemde böylesi bir projeyi geliştirebilme imkânı yalnızca Devlet Demir Yolları'nda vardı. DDY'nin Eskişehir cer atölyesi merkez seçildi. Ankara, Sivas ve Adapazarı DDY fabrikaları da aynı proje kapsamında görevlendirildi.
   <br/>
   <br/>
   16 Haziran 1961 günü Devlet Demiryolları'nın 23 mühendisi Ankara'da bir araya geldiler. Herbiri kendi dalında uzman, her biri Berlin, Dresden, Zürich, New York, Detroit üniversitelerinde eğitimlerini tamamlamış, "iyi" değil "çok iyi" derecelerde diplomalara sahip 23 mühendis. Toplantı açıldı. Ulaştırma Bakanlığı'ndan gelen yazı okundu. Motoru dahil tümüyle yerli bir binek otomobil üretmekle görevlendirilmişlerdi.
   <br/>
   <br/>
   Üç gün sonra, Eskişehir'de yeniden bir araya geldiler. Otomobili olanlardan, yanlarında arabalarını da getirmeleri istenmişti. Fakat otomobil yapmaya gelen mühendislerin çoğu ömründe direksiyona oturmamıştı.
   <br/>
   <br/>
   Önce kullanım dışı kalmış dökümhane hangarı badana edildi. Zemini, kullanılmayan lokomotif saclarıyla kaplandı. Bir gezer vinç, tezgah niyetine birkaç uzun masa, bir de toplantı masası yerleştirildi. Bir çay ocağı konduruldu.
   <br/>
   <br/>
   BİR OTOMOBİL DOĞUYOR
   <br/>
   <br/>
   İlk olarak iş bölümü yapıldı. Yönetici grubu TCDD Genel Müdür Yardımcısı Emin Bozoğlu başkanlığında TCDD Fabrikalar Dairesi Başkanı Orhan Alp, Cer Dairesi Başkanı Hakkı Tomsu, Cer Dairesi Başkan Yardımcısı Nurettin Erguvanlı, Eskişehir DDY Fabrikası Müdürü Mustafa Ersoy, Adapazarı DDY Fabrikası Genel Müdürü Celal Taner, Ankara DDY Fabrika Müdürü Mehmet Nöker oluşturdular.
   <br/>
   <br/>
   Üretimin çeşitli kademelerinde çalışacak kişiler de belirlendikten sonra, ilk Türk otomobili Devrim'in temel özellikleri belli olmaya başladı: Motor 1000  1100 kilo ağırlıkta, dört zamanlı, dört silindirli ve 50  60 beygir gücünde olacaktı. Ön takımların süspansiyonunda "Mc Phearson" sistemi kullanılacak; debriyaj diskli, frenler hidrolik yapılacaktı. 50 beygir gücündeki motorun dakikada 3600 devir yapması öngörülmüş; 3 ileri, bir geri olmak üzere direksiyondan komuta edilen bir vites düzenine karar verilmişti.
   <br/>
   <br/>
   Otomobilin tavanı, motor kapağı, kapılar, çamurluklar, bagaj kapağı sactan üretilecekti. Ama her biri "bombeli" olarak. Bunun içinse özel kalıplar ve uygun presler gerekliydi. Karoser ekibi zaten "problem çıksa da çözsek" derecesinde hırslı. Önce otomobilin bire on ölçeğinde maketi yapıldı. Bunun ayrıntıları üzerinde çalışıldı.
   <br/>
   <br/>
   Yüksek Makine Mühendisi Salih Kaya Sağın "Daha çizimler sırasında problem çıkıyordu. Çiziyoruz, bir biçim veriyoruz. Bir bakıyoruz, Ford'un bilmem ne modeline benzemiş. Bir tane daha üretiyoruz. Olmadı, bu da Opel'i andırdı. Haydi o da çöpe. Sonunda tümüyle bizim olan bir biçim üretmeyi başardık" diyerek anlatıyor Devrim'in model tespitini.
   <br/>
   <br/>
   Sonunda otomobilin modelinde karar kılınmış ve bire bir alçı kalıbı yapılmıştı. Sıra uygulamaya gelmişti. Fakat ne o kapasitede büyük preslerimiz vardı ne de pres kalıplarını üretecek zaman. Kalıplar bahçede betondan döküldü. Altına hidrolik krikolar yerleştirildi. Otomobilin tavan sacı beton kalıbın üstüne konulup uçlarından yere bağlandı. Kalıplar krikolarla yukarı doğru itilerek bombeli tavan elde edildi.
   <br/>
   <br/>
   Bu sırada arabanın motor bloğunu Ankara Motor Fabrikası'nda dökmek üzere Şecaattin Sevgen ve Mehmet Nöker Ankara'ya gitmişlerdi. Ankara'daki çalışmalar  da Milli Birlik Komitesi'nin yakın gözetiminde gerçekleştirildi.
   <br/>
   <br/>
   ARABALAR VAGONA  BİNDİRİLİYOR
   <br/>
   <br/>
   Sonunda Devrim'lerin ilk örnekleri ortaya çıkmıştı. Bej renkli otomobil Cumhuriyet bayramına bir hafta kala güç bela yol tecrübesine hazırlandı. Ardından ikinci araba da tamamlanarak daha resmî görünsün diye siyaha boyandı. Ama onun yol tecrübesi için vakit yoktu. 28 Ekim günü gün batımında, iş bırakıldı. Arabalar vagonlara yüklendi. Siyah renkteki Devrim'in son kat boyasının pasta ve cilası da trende yapıldı.
   <br/>
   <br/>
   Buharlı lokomotiflerle çekilen trende bacadan kıvılcım sıçrama ihtimaline karşı benzin depoları boşaltılmıştı. Ankara'ya gelindiğinde arabalara, bir iki kilometre ötedeki Mobil istasyonuna gitmeye yetecek kadar benzin konuldu. Ancak bürokratların acele etmesi ve konvoya eşlik eden motosikletli polis eskortlarının zamanında uyarılmaması sebebiyle benzin istasyonuna uğrayamadan TBMM'nin yolu tutuldu.
   <br/>
   <br/>
   Devrimler TBMM'ye geldiğinde Cumhurbaşkanı Cemal Gürsel'in siyah arabaya bineceği söylendi. Bunun üzerine alelacele bir bidon benzin bulunarak getirildi. Bu sefer de huni yoktu. Otomobili imal eden mühendislerden Kemalettin Vardar ile Rifat Serdaroğlu bir gazeteden huni yaptılar ama gazete kâğıdı hamurlaştı. Kemalettin Vardar avuçların huni gibi kıvırarak "Dök şunu Rifat. Geliyor adam, dök şunu" dedi. Ancak benzin depoya değil yere dökülmüştü. Serdaroğlu çaresizlik içerisinde benzinden sırılsıklam olan ellerini pantolonuna silip direksiyon başına oturdu. Bu sırada Gürsel Paşa da arabadaki yerini almıştı. Serdaroğlu arabayı çalıştırdı, 200 metre gitti ve durdu. Cemal Gürsel'in "Ne oldu?" diye sorması üzerine Serdaroğlu, her zamanki sakinliğiyle, "Benzin bitti paşam" diye cevap verdi. işte o zaman Gürsel tarihî sözünü söyledi: "Batı kafası ile otomobil yaptık. Şark kafası ile benzin koyduk!".
   <br/>
   <br/>
   Bu sırada Nurettin Erguvanlı, Şecaattin Sevgen ve Mehmet Nöker bej Devrim'e benzin ikmali yaparak Gürsel'i bu araca aldılar. Direksiyonun başına da yüksek mühendis Şecaattin Sevgen oturdu.
   <br/>
   <br/>
   Sevgen, "Zamanın Ulaştırma Bakanı, DDY ve köşkten ilgililer benim kullandığım bej Devrim'e bindikleri sırada Cemal Gürsel, "Senin araban da benzinsiz olmasın" dedi. Bir miktar ikmal yaptığımı söyledim. Siyah arabanın benzininin bitmesini, 'Aceleye geldi ve göstergelerle şamandra konumu arasında ayarsızlık olabileceği için arkadaşımız yanılmış olabilir' şeklinde açıkladık. Doğrusu daha serin kanlı olmak ve aksiliğin üstesinden gelmek yerine Gürsel Paşa'nın bu büyük teessürü beni yadırgatmıştı" sözleriyle hatırlıyor o gün arabanın içinde geçen konuşmaları.
   <br/>
   <br/>
   Meclis'ten ayrılan konvoy, Ankara sokaklarında halkın coşkusu içerisinde önce Anıtkabir'e, oradan da 29 Ekim Cumhuriyet Bayramı törenlerinin yapılacağı hipodruma gittiler.
   <br/>
   <br/>
   Bu sırada siyah Devrim'e de benzin ikmali yapıldı ve o da bej Devrim'le birlikte geçit törenine katıldı. Ve 4,5 ay süren macera bitti.
   <br/>
   <br/>
   DEVRİM'İN ÖLÜM FERMANI
   <br/>
   <br/>
   30 Ekim sabahı yayınlanan gazeteler, ağız birliği etmişçesine "Devrim yolda kaldı", "Devrim'in benzini bitti", "Devrim ancak 200 metre yürüdü", "Şarklı kafasıyla otomobil yaptık" başlıklarıyla çıktılar. 129 gün önce tohumu atılan Devrim, 29 Ekim 1961 günü doğmuş ve o gün ölmüştü.
   <br/>
   <br/>
   Devrim'in defterinin dürülmesi hakkında "Basın olayı bu kadar olumsuz işlemeseydi çok daha farklı sonuçlar alınabilirdi. O günlerde gazetelerde bir de fotoğraf yayınlanmıştı. İngiltere Kraliçesi'nin limuzini yolda kalmış. Lordlar arkadan itiyorlar.  Limuzin de yolda kalabilirdi, denenmemiş Devrim de" diyor Rifat Serdaroğlu.
   <br/>
   <br/>
   "Basının büyük bir güç olduğu ve aralarında uzun vadeli çıkarları gözetenlerin pek ender bulunduğu kanısına varmıştım. Biz seri üretime uygun bir otomobil yapmadık. Bir prototip yaptık. Şayet ilk imalat problemsiz olursa daha kötü olur, eksikler geliştirilemez. İşte bu anlaşılamadı" diyen Şecaattin Sevgen ise olaya farklı bir yönden yaklaşıyor.
   <br/>
   <br/>
   Devrim otomobilleri için söylenen olumsuz sözler sadece "yürüdü, yürümedi" noktasında yoğunlaşmamıştı. O dönemde bir ithal otomobil 500 bin liraya satılırken, Devrim'in üretimi için "tahsis" edilen 1 milyon 600 bin lira  da dile düşmüştü.
   <br/>
   <br/>
   Salih Kaya Sağın'ın bu konuda söyledikleri ilginç: "Bize 1 milyon 600 bin lira tahsis edilmişti. Aynı yıl orduda süvari birlikleri kaldırıldığı halde Tarım Bakanlığı bütçesine "at neslinin ıslahı" için konulan 25 milyon lira ödenekten kimse söz etmiyordu. Hâlâ merak ederim, at neslinde o günden bu yana bir gelişme sağlanmış mıdır?"
   <br/>
   <br/>
   Görevlerinin Türkiye'de motoruyla birlikte bir otomobil yapılacağını kanıtlamak olduğunu, sıfırdan başlayarak bunu ispatladıklarını belirtiyor Sağın. "Otomobilin motorunu çalıştırdığımız gün Cemal Gürsel'le birlikte görmeye gelen bir bakan, "Motor çalışıyor da; iktisadi olur mu?" diye soruyordu. Tebrik ederiz, iyi olmuş demediler de, ekonomik olur mu dediler. O an için ekomomik olmayacağı son derece doğal. Çünkü zaten prototipti. Bakanın bu sözü hepimizi cidden çok üzmüştü. Bir ülke düşünün ki "Motor yapılamaz" densin. İmkânsız bir sürede motor yapılsın ve küçümsensin. Bu otomobil yürüdü ve hâlâ yürüyor. Biz kendi Amerika'mızı keşfettik, ama otomobile bir ruhsat bile alamadık" derken yaptıklarının anlaşılmamasından duyduğu hüznü yansıtıyor.
   <br/>
   <br/>
   Gerçekten de Salih Kaya Sağın dediği gibi ruhsat bile alınamamıştı kendi otomobilimiz için. Eskişehir İl Trafik Müdürlüğü'ne bir kaç kez tescil, ruhsat ve plaka için başvurulmuş ancak, "Menşe şehadetnamesi olmadığından ruhsat verilmesine imkân bulunmadığı tesbit edilmiş olup bilgi edinilmesi..." diye başlayan resmi yazılarla cevap gelmişti.
   <br/>
   <br/>
   BAŞBAKAN ERBAKAN: SANAYİ ADINA ÖNEMLİ BİR ATILIMDI
   <br/>
   <br/>
   Konuyla ilgili olarak Aksiyon'un sorularını cevaplayan Başbakan Erbakan şunları söylüyor: "Biz o sıra Gümüş Motor'u kurmuş, su motoru imal ediyorduk. Her şeyiyle yerli bir motordu bu. Ve o zamanın şartlarına göre sanayileşme adına çok önemli bir atılımdı. Ürettiğimiz motorları bir sanayi kongresinde devletin üst kademedeki bakanlarına ve bürokratlarına gösterdik. Dedik ki; "Bakın herşeyiyle yerli bir motor yaptık. Bu yapılabiliyorsa kendi otomobilimizi de hayli hayli yapabiliriz. Türkiye bir an evvel otomobil imalatına başlamalıdır." Bu tekliflerimiz çok büyük ilgi gördü ve o zamanki Milli Birlik Komitesi bizden bir rapor istedi. Biz de bir rapor hazırlayıp yetkililere taktim ettik.
   <br/>
   <br/>
   Devrim otomobillerinin kendi tavsiyeleri üzerine yaptırıldığını söyleyen Başbakan Erbakan "Bu otomobilin benzininin yeteri kadar konmamış olmasını, yıllarca aleyhte bir mesele gibi kullanmaya çalışmışlardır. Bu onların kıymetini gösterir. Devrim otomobili çok büyük bir başarıdır. Bugün Türkiye'de otomobil yapılıyorsa o otomobillerin yapılmış olmasıyla bu adımlar atılmıştır. Fakat asıl önemli olan hiç bir ülkede olmayan menfi güçlerdir. Devrim otomobili konusunun aslı budur."
   <br/>
   <br/>
   ŞANSI YOKTU
   <br/>
   <br/>
   Dönemin Ulaştırma Bakanı Orhan Mersinli'ye görücüye çıktığında emme manifoldu kapakçığının kapatılması unutulmamış olsaydı; Ankara'da Cemal Gürsel'e sunulmaya götürülürken deposuna benzin doldurulsaydı; TBMM önüne giderken 'Yolda Mobil'e uğrar benzin alırız' denip benzin istasyonuna giriş, kalabalık ve aceleci polis eskortları tarafından engellenmeseydi; Devrim'i yapan mühendisler, Ankara programını bilseler ve 'Nasıl olsa yalnızca gösterilecek' diyerek henüz denenmemiş 'siyah' Devrim'i Ankara'ya götürmeselerdi; Cemal Paşa'nın canı o anda 'bej' Devrim yerine 'siyah' Devrim'e binmek istemeseydi ve hepsinden önemlisi basın olayı bu kadar çarpıtıp, büyütmeseydi... Bütün bunlar olsaydı yine de bugünlerde ülkemizin yollarında Devrim'ler dolaşıyor olur muydu bilinmez.
   <br/>
   <br/>
   Ama Devrim'in şansı yoktu!..
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-1888-34-bir-devri-deviren-devrim.html), [web.archive.org (arşiv bağlantısı)](http://web.archive.org/web/20121104065524/http://www.aksiyon.com.tr:80/aksiyon/haber-1888-34-bir-devri-deviren-devrim.html)
