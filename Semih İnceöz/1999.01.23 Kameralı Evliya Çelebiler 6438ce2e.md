# Kameralı Evliya Çelebiler

*Semih İnceöz 1999.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Uçsuz bucaksız okyanusları, ölümcül çölleri ve dağları aşarak bilinmeyen ülkelerden ve insanlardan bilgiler taşıyan gezginler, çağlar boyunca bu dünyayı daha anlamlı kılmışlardır.
  </font>
 </div>
 <div id="newsText">
  <font class="detail-text">
   Çinli Hsuangtsang, İtalyan Marco Polo, İbni Batuta ve Evliya Çelebi geçen yüzyılların bu sıradışı insanlarından yalnızca birkaçı.
   <br/>
   <br/>
   Dünyanın gittikçe küçüldüğü, en uzak mesafelere bile birkaç saatte gidildiği günümüzde de böyle insanlar az da olsa halâ var. Yeni yerleri görme, modern hayatın projeksiyonlarından uzak bölgeleri keşfetme isteği ile yollara düşüyorlar ve bizlere bilgiler taşıyorlar.
   <br/>
   <br/>
   Bir gün Güney Amerika'da, bir gün İskoçya'da, bir gün Papua Yeni Gine'de, bir gün Orta Asya'nın herhangi bir ücra köşesinde... Ya da kendi ülkemizde; bir gün Ege'de bir köyde, bir gün Doğu Anadolu'da bir mezrada...
   <br/>
   <br/>
   Televizyonlardan gözümüze aşina medya gezginlerimizle kendilerini, renkli camdan anlattıklarını, tanıttıklarının dışındakileri ve bugünkü televizyon yayınlarını görüştük.
   <br/>
   <br/>
   Bir tevafukla gelen dönüm noktası
   <br/>
   <br/>
   Coşkun Aral gezgin gazeteciler dendiğinde belki de ilk akla gelenlerden. Gazeteciliğe 1970 yılında 14 yaşında iken Siirt'in mahalli bir gazetesi olan Mücadele'de harf dizerek başlamış. Daha sonra bu gazetenin İstanbul muhabiri olmuş. İlk yaptığı haber de Boğaz Köprüsü'nün açılışı.
   <br/>
   <br/>
   Daha sonra 1980 yılında hayatının ve mesleğinin dönüm noktası olan olay yaşanır, bindiği uçak 4 hava korsanı tarafından kaçırılır. Hadiseyi kendisinden dinliyoruz: "İstanbulAnkara arasında uçağın kaçırıldığı anons edildiğinde herkes heyecanlanırken ben tam aksine garip bir mesleki mutluluk içerisinde ve mesleki refleksle onları görüntülemeye çalıştım. Ve bunu da yaptım. Bu arada korsanları ikna edip dünyada ilk kez ikincisi henüz yapılmadı bir röportaj gerçekleştirdim. Bugüne kadar kaçırılan uçaklarda gazeteciler olmuştur ama bunu belgeleyememişlerdir. Bu olaydan sonra korsanlarla işbirliği yaptığım gerekçesiyle gözaltına alındım. Ve serbest bırakıldıktan sonra dünyada hiç duyulmamış ve yapılmamış bir haber olduğu için birdenbire dünya çapında tanınmış bir gazeteci oldum."
   <br/>
   <br/>
   50 küsür tane savaşta hep ön saflarda yer alan Aral, haberci doğulduğuna inananlardan. Bu inancını da şu sözleriyle açıklıyor: "Sizin yaşamınızda o özveriler, o saygılar varsa haberci oluyorsunuz. Yani başkalarına birşeyler kanıtlamak vaadiyle değil. Ama ne yazık ki bizim gazetecilik alanında kolaycılığa çok kaçılıyor. Çok ucuza, bilgi birikimi olmadan, insanlar bir yerlere gidip çok az bir süre kalarak görünüp geliyorlar.  Habercilikteki bu ucuzluk televizyonculuğun diğer alanlarında da var. Tabii bunu körükleyenler salt televizyoncular değil. Reklamcılar da var, iş adamları da var. Çünkü halkın kalitesini yukarı çekip Türkiye'yi çağdaş bir ülke yapmak yerine, nasıl çok daha fazla para kazanabilirim endişesi içerisindeler. Bunun için de her türlü haberciliği mübah görüyorlar. İnanılmaz bir zehirleme sözkonusu şu anda televizyonculukta. Efendim ne yapalım bu reyting savaşıdır, yoksa televizyonumuz çalışmaz, gazetemiz dönmez diyen insanlar bilsinler ki o paraları yiyemeyecekler. Ve çocuklarına karşı çok mahcup olacaklar."
   <br/>
   <br/>
   Ne Süpermen'im, ne de Rambo
   <br/>
   <br/>
   Coşkun Aral meslek hayatı boyunca yaklaşık 15 milyon kilometre yol katetmiş. 150'nin üzerinde ülke gezmiş. Dünyada gezmediği ülke sayısı bir elin parmağını geçmiyor. Bu kadar yolculuk içerisinde hiç çok tehlikeli bir durumla karşı karşıya kaldınız mı diye sorduğumuzda, keşke sormasaydık dediğimiz şu cevabı aldık: "Şu anda vücudumda son Afrika gezimden kalma böcek yaraları var. Zehirlendiğim oldu, kurşunla yaralandığım oldu. Anlımda bir kurşun yarası vardır. Kasığımda bir plastik mermi duruyor. Üzerimden top arabası geçtiği için sol bacağım sakattır halen. Kamyonun üzerindeyken mayına basma sonucu kamyonla beraber havaya uçtum ve üst çene kemiğimle beraber üç tane dişim kırıldı. Kaçırıldım ve sayısını söyleyemeyeceğim kadar da çatışmanın içerisinde kaldım. Tabii bunlar övünülecek şeyler değil. Farklı olayları farklı yerlerde yaşadığım için oldu bunlar. Çok korktuğum zamanlar olduğu gibi ağladığım da oldu. Ben sonuçta ne Süpermen'im ne de Rambo'yum. Çok açık söyleyeyim uçakların çok yakınımda pike yapması sonucu sesten ağladığım oldu. Yanı başımda insanın kafası kesilirken tabii ki korkuyorum. Yanıbaşımda birkaç yıl öncesine kadar insan yedikleri kanıtlanan insanlar var, ben onlarla dans ediyorsam hakikaten "Bu adamlar biraz sonra dansın şeklini değiştirip beni de yerler mi?" gibi korkularım oldu. Ama mesleğin bize getirdiği kanıksamak gibi bir formasyon var."
   <br/>
   <br/>
   Evet Tayfun söz sende
   <br/>
   <br/>
   Ekranlarımızın gezginlerinden Tayfun Talipoğlu'nu Ankara'da yaptığı siyasi haberlerle tanıdık. Onu hep ekranlarda "Evet Tayfun söz sende" anonsundan sonra gördük. Siyasi haberler yaparken insan unsuruna ağırlık veriyordu. Ve bir süre sonra insan unsuru ağırlık haberleri sadece Ankara'dan yapmak yetmemeye başladı ona. O tüm Türkiye insanlarıyla konuşmak, dertleşmek istiyordu. Bu sebeple Anadolu'yu karış karış dolaşıp insanların acılarını, sevinçlerini, hüzünlerini, isteklerini, sitemlerini, acizliklerini, boş bırakılmışlıklarını yansıtmaya başladı. Duygu yüklü ses tonu ve şiirsel konuşmasıyla süslediği anlatımını ilgiyle izledi insanlar. O adeta Anadolu insanının gözü, kulağı, dili olmuştu.
   <br/>
   <br/>
   Tayfun Talipoğlu bir memur çocuğu. Bu sebeple Malatya, Antalya, Eskişehir gibi illerde okumuş. Üniversitede siyasal bilgiler bölümünü bitirdi. Kaymakam olmak istiyordu fakat solculuğu buna engeldi. Daha sonra yıllarca solcu olmadığını ispatlamaya çalışmış. Talipoğlu gazeteciliğe 1986 yılında iki tane bürokratın onun adına karar vermeleri sonucu başlar. Gazeteciliğe ilk girdiğinde ilke edindiği birşey vardır; kendine karşı dürüst olmak ve gazeteciliğin bir yaşama biçimi olduğunu bilerek yaşamak.
   <br/>
   <br/>
   "Ama maalesef medya patronları bu ilkeleri pek uygulamıyor" diyor ve ekliyor Talipoğlu: "Televizyonculuk tercih meselesidir. Tercih ederken biz bu televizyondan kâr mı edeceğiz, biz bu televizyonu bir silah olarak mı kullanacağız, yoksa biz bu televizyonla bu topluma birşeyler mi vereceğiz? Bunun hesabını yapmamız gerekir bizim. Kâr etme uğruna öyle astronomik maaşlar ve transfer ücretleri ödeniyor ki, televizyon kanallarının mali sıkıntıya girmesinin sebebi budur. 15 milyar maaş olmaması gerekir bu ülkede. Ama oluyor ve sonra da kendi gözlerine batmaya başlıyor. Yakında bir çok genel yayın yönetmeni televizyon açarsa şaşırmayın."
   <br/>
   <br/>
   Talipoğlu manadan çok maddeye önem verilen bu sektörde kendisini bakın nasıl motive ediyor: "Anadolu'da küçük köy mezarlıklarında durur dilimin döndüğünce birşeyler okurum. Mezar taşlarını okurum. Oralarda insanların çok genç yaşta öldüklerini görürüm. Bütün hırslarımdan arınırım o zaman. Onuruyla yaşayıp, onurlu bir isim bırakmak herşeyin ötesinde geliyor bana. Çünkü sonuçta ölüm var. Kimin hesabını kimden soruyorsun? Kimi bölüyorsun, kimi öldürüyorsun? Ve bu beni pasifleştirmiyor. Sadece insan olarak yaşayabileceğim değerlerden fazlasını istemiyorum o kadar."
   <br/>
   <br/>
   Anadolu yollarında toplam 267 bin kilometre yol yapan Talipoğlu, sürpriz bir kararla siyasete atılacağını söylüyor. Önümüzdeki seçimlerde DSP'den aday olacağını açıklayan Talipoğlu, hem gazetecilik hem de milletvekilliği yapacağını belirtiyor. Milletvikili olmasıyla siyesetçi olmayacağını dile getiren Talipoğlu; "Milletvekili olmamla benim için hiçbir şey değişmeyecek. Sadece halkın problemlerini Meclise getiren adam olacağım. Anadolu'da yola beş yüz metre uzaklıkta bir köyün 70 yıldır suyu yok. İki tane açılış iptal etseniz kaç tane köye su getirirsiniz. Ve bu insanlar dertlerini, problemlerini duyuramıyorlar ya da duyması gerekenler duymuyorlar. Ben bunları sadece duymayıp yerinde göreceğim ve çözüm üreteceğim. En azından insanlara problemlerin neden çözülemediğini anlatırım. Çözüm yerinde olunması gerekiyor. Çünkü çözüm yerindeki kişiler hep kulaklarını tıkıyor. Bu bir daha seçilememe kaygısından kaynaklanıyor. Benim öyle bir kaygım yok. Göreceksiniz, eğer kısmet olursa ben bu Meclis'in delisi olacağım."
   <br/>
   <br/>
   Gerçeklerin Aynası
   <br/>
   <br/>
   Gezgin gazetecilerin belki de en genci Saim Orhan. 1971 Muğla doğumlu. Üniversitede okuduğu yıllarda TRT'de staj yapan ve birçok haberleri yayınlanan Orhan, Ayna Programına ilk olarak Azerbaycan'da yayın yapan bir Türk televizyonunda başlamış.
   <br/>
   <br/>
   Ayna programı gezi programından çok haber ağırlıklı bir yapım. Zaten son zamanlarda gezi ağırlıklı program yapmaya başlamış. Ancak önceleri yaptığı ve çok ses getiren haberleri var. Bu haberleri Orhan'dan dinliyoruz: "İşlediğimiz önemli konulardan biri domuz çiftlikleri dosyasıydı. Domuz çiftlik ve imalathanelerinde aynı kazanlarda, aynı bıçak ve kepçelerle hem domuz hem de tavuk ve dana işleniyordu. Ve üretilen ürünlerin üzerinde domuz etidir diye hiç bir etiket bulunmuyordu.
   <br/>
   <br/>
   Bir önemli haber de Topkapı Sarayı'nın talan edilmesiyle ilgiliydi. Cumhurbaşkanı ve bakanlar seviyesinde çok ciddi manada ses getirmişti bu dosya.
   <br/>
   <br/>
   Diğer bir önemli dosyamış ise çocuk köyleriyle ilgili olanıydı. Bu haberden sonra dava açmışlardı bize ve biz o davayı kazandık. Dünya Kiliseler Birliği'nden yardım aldığını iddia eden bir misyonerlik faaliyeti bu. Türkiye'de 10 tane böyle çocuk köyü kurmuşlar."
   <br/>
   <br/>
   Saim Orhan ve ekibi daha sonra yurtdışına açılmaya başlar. Çünkü yurtdışına açılmadan Türkiye'nin çok rahat görülemediğini fark ediyorlar. Dışarıdan bakıldığı zaman Türkiye'nin gerçekten çok büyük bir ülke olduğunu, ancak dışarıdaki insanların Türkleri pek tanımadıklarını söyleyen Orhan, başından geçen ilginç bir olayı anlatıyor: "Çin'e gittiğimiz vakit resmi erkân tarafından çok güzel bir şekilde ağırlanmıştık. Görüşmemiz sırasında masaya iki bayrak koymuşlar. Birisi Çin bayrağı. Diğer bayrağa bakıyorum, Türk bayrağına hiç benzemiyor. Sonra sordum bu bayrak ne bayrağı diye, Türk bayrağı değil mi bu bayrak dediler. Şok yaşadım. Bizim bayrağımızın şeklini bilmiyorlardı."
   <br/>
   <br/>
   Saim Orhan da Türk televizyonlarındaki seviyesizlikten şikâyetçi: "Türk televizyonculuğu maalesef çok acı bir halde. İyi hazırlanmış, insanlara bir şeyler vermek isteyen programlar kıyıda köşede bırakılıyor ve hep saat 24'ten sonra yayınlanıyor. Sanki bir el tarafından Türk insanı bilinçlendirilmemek isteniyor. Bugün insanları eğlendirmek için yapılan bir şov programının maliyetine üç dört tane haber programı hazırlayabilirsiniz.
   <br/>
   <br/>
   Bugün Türk televizyonlarında entellektüel yapıda insanlar dışlanmıştır. Düşünen insan, kafa yoran insan bugün televizyonları açtığı zaman ciddi manada sıkıntı ve ızdırap duymaktadır. Çünkü izleyebileceği neredeyse hiç birşey yok."
   <br/>
   <br/>
   Onlar durdurak bilmeden bilgi getiriyorlar, haber üretiyorlar. Ancak hazırladıkları programların kalitesi ayarında Türk televizyon kanalı bulmakta zorlanıyorlar. Kaliteli program için zaman ve mekan kavramlarının yitirildiği anlar çok oluyor. Türk televizyonlarının modern seyyahları gezmekten, biz de onları izlemekten bıkmayacağız...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4583-kamerali-evliya-celebiler.html), [web.archive.org (arşiv bağlantısı)](http://web.archive.org/web/20120406135202/http://www.aksiyon.com.tr:80/aksiyon/haber-4583-kamerali-evliya-celebiler.html)
