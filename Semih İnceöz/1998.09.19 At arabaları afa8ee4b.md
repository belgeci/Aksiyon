# At arabaları

*Semih İnceöz 1998.09.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anadolu'nun en eski yolculuğu sona erdi. At ve eşek arabalarının, kağnıların, Anadolu'nun tüm yerleşimlerini, ovalarından dağlarına tüm yollarını aşındıran yolculukları artık bitti.
  </font>
 </div>
 <div id="newsText">
  <font class="detail-text">
   Helenistik dönem vazolarını süsleyen, "yarışan araba" figürlerinden, kökeni göçer bir toplum olan Türklerin at üzerinde yaşanan hayatlarına; tarım alanlarının vazgeçilmez kağnılarından, şık bayan ve beylerin kordon boyu gezilerine, taşınan milyonlarca yolcuya ve yüke, aşılan milyonlarca kilometre yola sığdırılamayan bir uzun yolculuğun öyküsüdür, arabaların öyküsü...
   <br/>
   <br/>
   Pek yakın gelecekte ülkemizin yollarında nal ve tekerlek sesi duyamayacak, içinden toprağın verimi fışkırırcasına yüklü arabaların görüntüsüne tanık olamayacağız. Ne Afyon'un Çay kasabasında çok köklü bir geleneği yaşatarak yeni doğum yapmış kadınlara, arabalarına doldurdukları yemek ve hediyeleri götüren aile yakınlarına, ne de tüm bu süreci destekleyen zanaatkârların geçmişi çağrıştıran dükkan önü sohbetlerine tanık olcağız. Kağnılar, at arabaları, faytonlar son yolcularını taşımanın, son yüklerini devretmenin verdiği huzur ile kendilerini yine zamanın ellerinde yok olmaya bırakacaklar.
   <br/>
   <br/>
   İlk motorlu taşıtların, yolcu arabalarının, derken traktör ve endüstriyel tarım makinalarının kırsal Anadolu toprağı ile tanışmaları oldukça yeni sayılır. Fakat bu kısa süre içerisinde sayıları hızla artan motorlu taşıtlar, hayvan gücüne dayalı tüm ulaşım ve tarım sistemlerinin yerini aldı. Köy yaşamında vazgeçilmez bir araç haline gelen traktörün tarıma getirdiği kolaylıklar dolayısıyla, günümüzde tarla sürmek, ekin ekmek, hasat ve tarladan ürün taşımak için hayvan gücüne duyulan ihtiyaç, giderek azaldı. Günümüzde yoksul kırsal yerleşimlerde az da olsa rastalanan kağnılar ise, bize geçmişten, adetâ Kurtuluş Savaşı'ndan görüntüler iletiyorlar. Geleneksel olarak hayvan gücü ile yürütülen tüm taşımacılık sistemleri ise giderek motorlu taşıtlar tarafından devralınmış durumda. Ancak Türkiye'nin Nevşehir gibi yokuşu bol, yolu virajlı, tarım arazilerinin birbirinden uzak aralıklarla serpiştirildiği bazı yörelerinde ise, traktör henüz eşek arabalarının yerini alamadı. Trafik kuralları şehir içini at arabalarına yasakladığından, şehir merkezlerinde at arabası geleneğinin son örneklerini, sabahın erken saatlerinde veya akşamları çöpler arasında ayıkladıkları kâğıt, karton, şişe gibi eşyaları yükleyen arabacılarda görüyoruz ancak. Şimdilerde, şehir içinde izinli olarak sürdürülen sadece fayton geleneği var. Özellikle İstanbulAdalar, İzmirKordon, Edirne, Erzurum, bazı güney ve batı sahillerindeki tatil merkezlerinde rastlanan fayton, yerli ve yabancı turistlere yönelik, geçmişten günümüze uzanan bir taşımacılık türü.
   <br/>
   <br/>
   Anadolu'nun eski araba ressamları
   <br/>
   <br/>
   Anadolu'daki araba tasarım geleneğinin ilginç bir yanıdır, renklendirme ve resimleme işlemi. Araba ressamları kendi geliştirdikleri, sapsız ve küçük fırçalarıyla en ulaşılmaz noktalara kolayca ulaşır, ulaştıkları yerleri renkten sarhoş ederlerdi. Ressamların araba üzerinde çalıştıkları alanlar çoğunlukla ahşap kısımlardır. Ama, bunun yanısıra, dövme demirden yapılan kancalar, kelebek somunlar, gergi demirleri de ressamın fırçasıyla canlanıverir. Bugün pek az yerde sürdürülen ve çok eskilere giden araba ressamlığı geçmişte çok önemli mesleklerden sayılırdı. Zanaat erbabının gövde ve tekerleklerin boyanmasında bulduğu kolaylıklar, işin büyük bir hızla tamamlanmasını sağlardı. Mesela, çırak yere yatırdığı tekerleği hızla döndürür, usta da elindeki fırçayı uygun yerlere şöyle bir dokunduruverir, çizgiler bir anda birleşirdi. Sonra bir başka fırça ve bir başka renk...
   <br/>
   <br/>
   Araba ressamları, bugünkü anlamıyla bir sanayi ürününe son biçimini ve kimliğini veren üstadlardı. Öyle ki, her ressamın kendine özgü bir tekniği ve çizgisi vardı. Her bölgenin özelliğini yansıtan araba ressamları ise, bu yerel kültürü canlı tutarlardı. Öte yandan, işin ekonomik yönüne bakılırsa, "meraklısı için" bir at arabasını renklendirme ve süsleme maliyeti neredeyse araba yapımına yaklaşır. Çünkü, renk ustasının elindeki araba, en ufak ve görünmeyen noktasından en akla gelmeyecek noktalarına kadar, çeşitli görsel mesajlarla donatılırdı.
   <br/>
   <br/>
   Ali Kocatürk bugün bu işi az sayıda sürdüregelen en önemli ustalardan. 40 yıldır yaptığı bu mesleğin at arabalarıyla birlikte tarihe gömüleceğini söylüyor ve ekliyor: "Mesleğim benimle birlikte biteceği için çok üzülüyorum. Bir iki genci yetiştirebilseydim, ileride gurur duyardım. Ama hiç bir genç merak edip de bu işi öğrenmeye yanaşmıyor." Artık normal boyda atarabalarına az talep olmasından dolayı, birebir aynı minyatürlerini aksesuar olarak yapıyor Ali Usta. Çünkü eskiden yılda yapıp sattığı 80 arabanın yerine şimdi 7 araba satabiliyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-4145-at-arabalari.html), [web.archive.org (arşiv bağlantısı)](http://web.archive.org/web/20131110152602/http://www.aksiyon.com.tr:80/aksiyon/haber-4145-at-arabalari.html)
