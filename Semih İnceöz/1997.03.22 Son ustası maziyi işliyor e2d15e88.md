# Son ustası maziyi işliyor

*Semih İnceöz 1997.03.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tokat'a bağlı Zile'nin 4 bin yıllık bir geçmişi var. Tarihteki adı Zela. Ninova melikesi Semiramis tarafından kurulmuş
  </font>
 </div>
 <div id="newsText">
  <font class="detail-text">
   ve Türkler'in eline geçene kadar Hitit, Frig, Pontus, Roma ve Bizans kültürlerinin tesirleri altında kalmış. 11'inci yüzyılda Danişmend, daha sonra Selçuklu Türkleri'nin, bilâhire İlhanlılar'ın, Ertanaoğulları'nın ve nihayet 1355'te Kadı Burhaneddin'in eline geçen Zile, 1397'de Yıldırım Beyazıt tarafından Osmanlı topraklarına katılmış. Şimdi, belki de her birinin kökeni Zile'ye hakim olmuş birer medeniyete dayanan birer "zanaat" barındırıyor içinde, şehir. Geçmişin havası, her biri birer tarih olmaya yüz tutmuş Zile'nin atölyelerine ya da kendi tabirleriyle işliklerine de işlemiş adeta. Zile, değişimin ve kolaycılığın felaket getireceğine inananların çokça bulunduğu yer olsa gerek, yeni nesillerin belki adını bile duymadığı meslekleri halâ yaşatıyor, daha doğrusu yok olmasını engellemeye çalışıyor. Fabrikalara ve atölyelere karşı sanki bilinçaltlarında birer "yokedici" imajı var. İşliklerde çalışanlar genç bile olsa, elleri hayli yorgun görünüyor. Babadan oğula geçen mesleklerini, kaderlerine razı olmanın hüzünlü tevazuu içinde icra eden yorgun eller bunlar.
   <br/>
   <br/>
   İşte altmış yılın çarıkçısı Selahaddin Aloğlu. "Geceyi saymazsak 37 yaşındayım" diyerek latife yapıyor. Eskiden günde 10 çift çarığı tek başına yaparmış, şimdi ise bir çarığı bir kaç günde bitiriyor. Çünkü Tokat'ta kalan tek çarıkçı olan Selahaddin Dede'nin elleri eskisi gibi çalışmasına müsaade etmiyor.  Rakibi olan ayakkabı fabrikaları, çarık ustalarının günden güne yok olmalarını hızlandırmış. Kala kala bir Selahaddin Dede kalmış. Gönden dikilen çarığı hâlâ giyen çıkıyormuş köylerde ama, daha çok turistler ve folklor ekipleri alıyormuş. "Bizden geçti artık" diyor ve biraz da sitem edercesine ekliyor: "Çok kişiye gelin size öğreteyim dedim, kimse yanaşmadı. Ben vazifemi yaptım. Bundan sonra kim yaparsa yapsın".
   <br/>
   <br/>
   Hepsi ağızbirliği etmişçesine"Bu yaştan sonra meslek değiştirilmez ki" şeklinde yakınıyor Zile zanaatkârları. Mazmanlık yapan Ahmet Çukurer de aynı fikirde. Urgan imal edenlere 'mazman' deniyor yörede. Fabrikalarda üretilen naylon iplere karşı, 'dolap' denilen aletleriyle, kendirden yapıyorlar urganları. Ahmet Amca otuzbeş sene içinde mazman sayısının 40'tan 2'ye düştüğünü anlatıyor.  "Aile bireyleri karın tokluğuna çalışıyor, bu işi böyle sürdürüyoruz. Eskiden her dükkanda beşer kişi çalışırdık, şimdi sadece ben çalışıyorum. O da dükkanı bazen açıyorum, bazen kapıyorum" diye konuşuyor.
   <br/>
   <br/>
   Hep benzer durumda Zile çarşısının zanaatkârları. Kalaycılar nasıl dayansın gelişen mutfak teknolojisinin karşısında? 70 kalaycıdan kalmış geriye 8 zanaatkar. Halil Özçelik de bunlardan birisi. "Ben bu mesleği küçüklüğümden beri yapıyorum. Neredeyse elli yıl oluyor. Dedem de, babam da kalaycıydı. Eskiden 3 işçim vardı, şimdi işlerin azlığından sadece kendim çalışıyorum. Eskiye nazaran işlerimiz çok az. Arada iş çıkıyor, onlar da şu an kullanılan eşyalar değil, babadan dededen kalma ibrik, şamdan, tepsi, leğen gibi aksesuar olarak kullanılan eşyalar" diyerek içini döküyor.
   <br/>
   <br/>
   Sanayideki yeri bir kenara bırakılırsa, mekanların vazgeçilmez eşyasıdır bakır. Plastik ve alüminyum karşısında uğradığı yenilgi ile mutfaklardan çıkıp giden eşyalarımız arasında en başlarda bulunuyor. Ama yıllar geçtikçe antika değeri kazandı. Eskiyen bakır eşyalara nisbetle bakırcılık ve bakır ustaları da birer birer yok olup gitti. Ancak kıyıda köşede kalan bir kaç bakır ustası, teknoloji ürünü çelik ve teflon eşyalar karşısında direnmeye çılışıyor. Tıpkı babadan kalma iş yerinde, dededen kalma tekniklerle mesleğini icra etmeye çalışan Sıtkı Hazaroğlu gibi. O da diğerleri gibi mesleğinin sonbaharını yaşıyor. "Eski vazifeleri ile bugün kullanılma imkanı olmayan bakır parçalar, dekoratif eşya oldu. Kazanlar saksılık, kildanlar mücevher kutusu, mangallar çiçeklik, lengerler ise sigaralık olarak hayatlarını sürdürüyor. Böyle olunca pek iş çıkmıyor. Kap kacak desen zaten artık yapmıyorum. Ancak bir iki tamirat işi çıkarsa onunla uğraşıyorum. Bu iş çürüye çürüye sonunda bitecek" diyor Sıtkı Usta.
   <br/>
   <br/>
   Çeyiz giden kap kacak gibi zurnalar da düğünlerin, alayların vazgeçilmeziydi. Davulla bir olup coştururdu dinleyenleri. Taa ki, orglar çıkana dek. Şimdi sadece kıyıda köşede bir kaç yörede, bir de Mehter takımlarında kullanılır oldu. Zurnaları kayısı, erik, zeytin gibi ağaçlardan yapıyor Turan Atılgan, 'Suya ve çatlamaya karşı daha dayanıklı olduğu için bunları kullanıyorum' diyor. İyi bir zurnanın yapımı bütün günü alıyor. O da iki kişiyle çalışırsan.  Zurnaların dört parçası var; kamış, lüle, kargacuk ve gövde kısmı. Turan Usta'nın zurnaları Türkiye'de birçok yerde çalınıyor. Bundan başka Almanya, Danimarka, Avusturya, İsviçre gibi yabancı ülkelerden de gelmişler Turan amcanın zurnaları için. Her zanaatkâr gibi o da dertli yeni ustaların yetişmemesinden. "Rahmetli babam da zurna imal ederdi. Ben ondan öğrendim. Daha sonra kendimi geliştirdim, değişik teknikler kullandım. Eskiden Tokat'ta benim gibi bir sürü usta vardı. Şimdi tek kaldım. Bir torunum var, o da iyi zurna yapar ama pek uğraşmıyor. Zaten askere gidecek, kalacağım bir başıma". Bunları söylerken sesi titriyor Turan amcanın, dudaklarını ısırıyor, gözyaşlarına gem vuruyor utancından.
   <br/>
   <br/>
   Yılların yorgun ama usta elleri, avadanlıklarını ağır ağır topluyor Zile'de. Belki son defadan bir önceki kez  kullanıyorlar avadanlıkları. Babadan öğrendikleri zanaatın kuşaktan kuşağa devamına, hiç umutla bakmıyor bu ustalar. Büyük ihtimalle kendileri noktalayacaklar mesleklerini. Zira şimdinin çocukları artık babalarının yanında yetişmiyor. Onlar okuyor; mühendis, teknisyen, doktor oldular, olacaklar. Akışı durdurulamayan tarihin kendi kendine galibiyeti bu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2391-son-ustasi-maziyi-isliyor.html), [web.archive.org (arşiv bağlantısı)](http://web.archive.org/web/20120323194817/http://www.aksiyon.com.tr:80/aksiyon/haber-2391-son-ustasi-maziyi-isliyor.html)
