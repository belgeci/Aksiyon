# Yedı ıklımın merdıvenınden dünyanın damına

*Semih İnceöz 1997.01.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yedi Zirveler projesinin mimarlarından Frank Wells 49 yaşında ve Warner Brothers stüdyolarının başkanı.
  </font>
 </div>
 <div id="newsText">
  <font class="detail-text">
   Dick Bass ise 51 yaşında, Teksas'ta petrol kuyuları, Utah'ta kayak merkezi, Alaska'da kömür madenleri olan bir işadamı. Birbirinden habersiz Yedi Zirveler'i akıllarından geçiren, düşünü kuran bu iki Amerikalı bir gün tanıştıklarında hayallerini birbirlerine açıyorlar. Ve bu projeyi gerçekleştirmek için güçlerini birleştirip çalışmaya başlıyorlar. Bu çalışmalar sonucunda Dick Bass; Aconcagua, Mc Kinley, Klimanjaro, Elbruz, Kosciusko, Vinson dağlarına tırmandıktan sonra 30 Nisan 1985'te Everest Dağı'nın zirvesine de ulaşarak Yedi Zirveler'i tamamlayan ilk dağcı oluyor.
   <br/>
   <br/>
   Yedi Zirveler projesini oluşturan dağlar tek tek ele alındığında bunlara tırmanmak dağcılığın günümüzde ulaştığı seviye ile teknik beceri anlamında çok zorlu ve riskli sayılmaz. Projenin asıl güçlüğü yedi kıtaya dağılmış yedi dağın her birine ayrı bir organizasyon düzenlemek, her birinin uygun sezonlarını ve tırmanış için uygun koşullarını tek tek ayarlamak, her biri için gerekli malzemeyi, zamanı, eğitimi, antrenmanı bir araya getirmekte yatıyor.
   <br/>
   <br/>
   Yedi Zirveler listesine bakıldığında ortaya çıkan tablonun insanı etkilememesi mümkün değil. 8 bin 848 metrelik müthiş yüksekliği ile sadece Asya kıtasının değil dünyanın da en yüksek dağı olan Everest, bu projenin tartışmasız en zorlu tırmanışını oluşturuyor. Projenin lojistik açıdan en zahmetli dağı ise Antarktika kıtasının ortasında, güney kutbuna yaklaşık bin kilometre mesafede yer alan 4 bin 897 metrelik Vinson Dağı. Zaman zaman çok sert olabilen hava koşulları ile Kuzey Amerika kıtasındaki arktik kuşağın içinde kalan 6 bin 194 metrelik Mc Kinley Dağı; rotası kadar yüksekliğiyle de zorlu olan, Güney Amerika kıtasının 6 bin 959 metrelik Aconcagua'sı; Afrika'nın 5 bin 895 metrelik Klimanjaro'su; Avrupa'nın 5 bin 642 metrelik Elbruz'u; Avustralya'nın en yüksek dağı olan 2 bin 320 metrelik Kosciusko ya da bazılarının kabul ettiği gibi diğer Pasifik adalarını da içeren Avustralasya (Okyanusya) kıtasının en yüksek dağı Papua Yeni Gine'deki 4 bin 884 metrelik Carstensz Piramidi ise bu muhteşem manzaranın diğer zirvelerini oluşturuyor.
   <br/>
   <br/>
   Avustralya'nın en yüksek dağı olarak iki ismin belirtilmesi Pat Morrow adlı Yedi Zirveler'i deneyen Kanadalı bir dağcının görüşlerinden kaynaklanıyor. Morrow, Avustralya kıtasının aslında Avustralasya (Okyanusya) kıtasının bir parçası olduğunu birtakım bilimsel teorilerle iddia ediyor ve bu kıtanın en yüksek dağının Avustralya'daki Kosciusko değil de Papua Yeni Gine'deki Carstensz Piramidi olduğunu savunuyor. Nitekim kendisi de aynı projeyi bu dağla bitirip 5 Ağustos 1986'da gerçek Yedi Zirveler'i tamamlayan dağcı olarak ortaya çıkmış.
   <br/>
   <br/>
   Bugün Yedi Zirveler'i tamamlayan dağcılara ait iki liste var: Biri Kosciusko ile, diğeri de Carstensz ile projeyi tamamlayan dağcıları içeriyor. 1996 Mayıs'ına kadar birincisiyle Yedi Zirveler'i tamamlayan toplam 27, ikincisiyle ise toplam 38 dağcı görüyoruz. Bunlardan 20 tanesi tartışmalı olan her iki dağa da çıkarak projeyi tamamlamışlar.
   <br/>
   <br/>
   Bir dağcı da bizden
   <br/>
   <br/>
   Yedi Zirveler'e tırmananlardan biri de ünlü dağcımız Nasuh Mahruki. Yedi Zirveler tırmanışına 17 Mayıs 1995'te, Asya'da 8848 metrelik yüksekliği ile dünyanın en büyük dağı olan Everest'le başlayan Mahruki, 9 Kasım 1995'te Güney Amerika'daki 6959 metrelik Acongagua Dağı, 1 Aralık 1995'te Antarktika'daki 4897 metrelik Vinson Dağı, 14 Haziran 1996'da Kuzey Amerika'daki 6194 metrelik Mc Kinley Dağı, 12 Ağustos 1996'da Afrika'da 5895 metrelik Kilimanjaro Dağı, 31 Ağustos 1996'da Avrupa'da 5642 metrelik Elbruz Dağı ve 8 Kasım 1996'da da Avustralya'da 2228 metrelik Kosciusko Dağı'na tırmanarak bu projeyi tamamladı. Mahruki, Yedi Zirveler'i Kosciusko Dağı ile tamamlayan 27'nci dağcı olarak listeye geçti. Aynı zamanda bu tırmanışlarıyla, Yedi Zirveler'i tamamlayan ilk Türk ve Müslüman dağcı unvanı ile tüm dağlara tırmanarak projeyi tamamlayan en genç dağcı unvanını da aldı.
   <br/>
   <br/>
   Mahruki, Yedi Zirveler'in fiziksel ve psikolojik anlamda, Everest dışında kendisini çok fazla zorlamadığını, hatta 1996 yılını dağcılık anlamında dinlenerek geçirdiğini söylüyor. Ancak, güçlü dağcılarla paylaştığı Rusya'daki zorlu ve sert dağcılık günlerini özlediğini, yine yüksek, tehlikeli ve zorlu dağlara tırmanmak istediğini belirtiyor. Bu projenin sonunda duygularını anlatırken, "Dünya aslında bizim gördüğümüzden çok farklı. Bunun farkına bu tırmanışlar sırasında vardım. Dışarıda çok güzel bir dünya var. Özellikle gençler gidip mutlaka görmeliler" demeyi de ihmal etmiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BDC22B07F1549FD497056E6AD906DA9B?newsId=2176), [web.archive.org (arşiv bağlantısı)](http://web.archive.org/web/20130513112119/http://www.aksiyon.com.tr:80/aksiyon/newsDetail_getNewsById.action;jsessionid=BDC22B07F1549FD497056E6AD906DA9B?newsId=2176)
