# Avrupa, çırpındıkça batıyor!

*Kadir Dikbaş 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa Birliği (AB) ülkelerinin içinde bulunduğu borç krizi her geçen gün büyüyor. Çözüm için ortaya atılan öneriler, derde derman olmadığı gibi, mevcut yük giderek ağırlaşıyor. Bankaları kurtarmak için üretilen çözümler, kamu borç yükünü iyice artırdı. Ve görünen o ki, borçlardaki şişme burada kalmayacak.
  </font>
 </div>
 <div id="newsText">
  <font class="detail-text">
   <p>
    2011 sonu itibarıyla, 17 üyeli Avro Bölgesi’nde toplam kamu borcu 8 trilyon 228 milyar avro. Bu rakam küresel krizin patlak verdiği 2008 yılında 6 trilyon 490 milyar avro seviyesindeydi. 4 yıldaki artış 2 trilyon avroya yaklaştı. 27 üyeli AB’deki borç tutarı ise 2011’de 10 trilyon 434 milyar avro, rakam 2008’de ise 7 trilyon 764 milyar avro idi. Buradaki artış da 2,5 trilyon avroyu aşıyor.
   </p>
   <p>
    <img alt="" height="365" src="http://web.archive.org/web/20141003131119im_/http://medya.aksiyon.com.tr/aksiyon/2012/10/29/e-01.png">
     Avrupa İstatistik Kurumu’nun geçen hafta açıkladığı verilere göre, borcun millî gelire oranı, 2008’den 2011’e ciddi şekilde tırmanmış bulunuyor. 2008’de AB için yüzde 62,2 olan oran, 2011’de yüzde 82,5’e fırlamış. 2012’nin ikinci çeyreğinde ise yüzde 84,9 olmuş. Daha kötü durumda olan Avro Bölgesi’ndeki oran ise yüzde 70,2’den yüzde 87,3’e çıkmış bulunuyor. 2012’nin aynı dönemindeki rakamsa yüzde 90’a ulaştı.
    </img>
   </p>
   <p>
    2012 yılı ikinci çeyreği itibarıyla, en yüksek borç oranı yüzde 150,3 ile Yunanistan’da. Arkasından yüzde 126,1 ile İtalya geliyor. Üçüncü sırada yüzde 117,5’le Portekiz var.
   </p>
   <p>
    Hemen hatırlatalım, Maastricht kriterlerine göre bu oranların yüzde 60’ı geçmemesi gerekiyor.
   </p>
   <p>
    Elbette, borçlar bir sonuç. Onu tetikleyen bütçe açıkları her geçen gün büyümekte. 2011 yılı itibarıyla, bütçe açığının millî gelire oranı AB’de yüzde 4,4, Avro Bölgesi’nde yüzde 4,1. Bu oranlar, 2008 yılında sırasıyla yüzde 2,4 ve yüzde 2,1 seviyesindeydi.
   </p>
   <p>
    Kötüleşme çok bariz. Bütçe açığındaki Maastrich kriteri ise yüzde 3’ün aşılmaması yönünde. Ama bu sınır da çoktan aşıldı.
   </p>
   <p>
    Yani, AB’nin ekonomi konusunda koyduğu kriterlere uyan neredeyse yok. Kriterler, özellikle de eski ve “büyük” üyelerin umurunda değil. Şu an yüzde 60 sınırını aşmayan ülkeler, genel itibarıyla yeni üyeler.
   </p>
   <p>
    AB, yıllardır yeni üyeler için şart koştuğu kriterleri kendisi çiğniyor. Ve şimdi de işin içinden çıkamıyor. O yüzden, şunu rahatlıkla söyleyebiliriz: AB’nin dediklerini yap, gittiği yoldan gitme!
   </p>
   <hr/>
   <h3>
    <span>
     Suriyeli mülteciler için 380 milyon TL harcandı
    </span>
   </h3>
   <p>
    Suriye’deki Baas rejimi kan dökmeye devam ederken, ülkesini terk edip komşu ülkelere sığınanların sayısı her geçen gün artıyor. Türkiye’ye gelenlerin sayısı 100 bini çoktan geçti. Mülteciler için Türkiye’nin yaptığı harcamalar da önemli rakamlara ulaştı.
   </p>
   <p>
    Başbakan Yardımcısı Ali Babacan, şu ana kadar Türkiye’de misafir edilen Suriyeli mülteciler için bütçeden Başbakanlık Afet ve Acil Durum Yönetimi Başkanlığı’na (AFAD) yapılan transferlerin 400 milyon lirayı bulduğunu, fiilî harcamanın da 380 milyon lirayı aştığını açıkladı. Bununla birlikte Babacan, “Türkiye Cumhuriyeti devleti için bunlar çok kolaylıkla yönetilebilir rakamlardır. Genel mali tablomuzu etkileyecek bir boyut asla söz konusu değildir.” dedi. Türkiye’nin Suriye vatandaşlarını misafir etmesinin bir insanlık borcu olduğunu vurgulayan Babacan, bu konuda diğer ülkelerin ve uluslararası kuruluşların sergilediği duyarsızlığı da eleştirdi: “Biz arzu ederdik ki uluslararası kuruluşlardan ve başka ülkelerden de bu konuda destek gelsin. Maalesef ben şunu görüyorum; Suriye meselesi özellikle Türkiye bağlamında ikili bir mesele gibi tartışılır hâle geldi. Sanki ikili meseleymiş gibi bu görülüyor, tartışılıyor. Aslında Suriye meselesi insanlık perspektifinden baktığımızda bir küresel mesele. Dünyanın her yerinde beklenen, bu insanlık boyutuna destek verilmesi, yardım edilmesidir fakat bunu, bugüne kadar maalesef pek görmedik.”
   </p>
   <hr/>
   <h3>
    <span>
     <strong>
      Güven endeksleri düşüşte
     </strong>
    </span>
   </h3>
   <p>
    Piyasalarda hissedilmekte olan durgunluk, tüketici ve üretici güven endekslerinde de kendini gösteriyor. Temmuz, ağustos ve eylül aylarında gerileme kaydeden hizmet, perakende ticaret ve inşaat sektörü güven endeksleri, ekim ayında da gerilemesini sürdürdü.
   </p>
   <p>
    2012 Ekim ayında bir önceki aya göre, Hizmet Sektörü Güven Endeksi yüzde 2,1, Perakende Ticaret Sektörü Güven Endeksi yüzde 8,8 ve İnşaat Sektörü Güven Endeksi yüzde 7,1 oranında geriledi. 2012 yılı Eylül ayında 105,2 olan Hizmet Sektörü Güven Endeksi 103’e; 108,8 olan Perakende Ticaret Sektörü Güven Endeksi 99,2’e; 85,1 olan İnşaat Sektörü Güven Endeksi 79’a düştü.
   </p>
   <p>
    <img alt="" height="208" src="http://web.archive.org/web/20141003131119im_/http://medya.aksiyon.com.tr/aksiyon/2012/10/29/e-02.png"/>
   </p>
   <p>
    Bilindiği üzere, Sektörel Güven Endeksleri 0-200 aralığında değer alabiliyor. Endeksin 100’den büyük olması sektörün mevcut ve gelecek döneme ilişkin iyimserliğini, 100’den küçük olması da kötümserliğini gösteriyor.
   </p>
   <p>
    TÜİK’in tespitlerine göre, Hizmet Sektörü Güven Endeksindeki düşüş, gelecek üç aylık dönemde hizmetlere olan talep beklentisi değerlendirmelerinin kötüleşmesinden; Perakende Ticaret Sektörü Güven Endeksindeki düşüş, son üç aylık dönemde iş hacmi-satışlar, mevcut mal stok seviyesi ve gelecek üç aylık dönemde iş hacmi-satışlar beklentisi değerlendirmelerinin kötüleşmesinden; İnşaat Sektörü Güven Endeksindeki düşüş ise, alınan kayıtlı siparişlerin mevcut düzeyi ve gelecek üç aylık dönemde toplam çalışan sayısı beklentisi değerlendirmelerinin kötüleşmesinden kaynaklandı.
   </p>
   <p>
    Bu arada, TCBM tarafından açıklanan reel kesim güven endeksi de, Ekim ayında bir önceki aya göre 0,7 puan azaldı ve 102,4 seviyesinde gerçekleşti.
   </p>
   <hr/>
   <h3>
    <span>
     <strong>
      Aile şirketlerinin de bir derneği oldu
     </strong>
    </span>
   </h3>
   <p>
    Farklı illerde 40’ı aşkın aile şirketi bir araya gelerek, Aile İşletmeleri Derneği’ni (TAİDER) kurdu. Derneğin amacı, “aile şirketleri için dinamikleri anlamak ve başarılı yönetilmek, gelişim, organizasyon, kurumsallaşma, sürdürülebilirliği sağlamak gibi konularda bilgi üretmek, en güncel eğitimleri edinmek ve deneyimleri paylaşmak” olarak belirlenirken, İzmir’de yapılan kurucular toplantısında, yönetim kurulu şu isimlerden oluştu: Şerife İnci Eren (İnci Holding), Meral Ekmekçioğlu (Kilsan), Şükrü Ünlütürk (Sun Tekstil), Seyda Akdurak (Söke Değirmencilik), Fahrettin Gülener (Er Metal), İrem Oral (Odak Group) ve Uğur Paksoy (Turunçgil Ziraat).
   </p>
   <hr/>
   <h3>
    <span>
     <strong>
      İMKB son iki yılın en yüksek değerini gördü
     </strong>
    </span>
   </h3>
   <p>
    Son günlerde dikkat çekici bir şekilde yükselen İMKB 100 endeksi, geçen haftanın ilk işlem günü olan 22 Ekim’i, önceki kapanışa göre 445,45 puanlık artışla 71.219,47 puandan kapattı. Hisse senetleri günlük ortalama yüzde 0,63 oranında değer kazanırken 2. seansta holding hisselerinde hızlı yükseliş kaydedildi. Böylece İMKB, 9 Kasım 2010 tarihindeki 74.543,26 puanın ardından, en yüksek kapanışını gerçekleştirmiş oldu. Uzmanlar, banka hisseleri öncülüğünde yükselen endeksin bu hisselerdeki “yorulma” sebebiyle, alışların genele yayılması durumunda rekor seviyelerin test edebileceğini belirtiyordu.
   </p>
   <hr/>
   <p>
    <img alt="" height="1428" src="http://web.archive.org/web/20141003131119im_/http://medya.aksiyon.com.tr/aksiyon/2012/10/29/e-03.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BAF65741868D74B5CE8738F6CE15AEAA?newsId=33943), [web.archive.org (arşiv bağlantısı)](http://web.archive.org/web/20141003131119/http://www.aksiyon.com.tr:80/aksiyon/newsDetail_getNewsById.action;jsessionid=BAF65741868D74B5CE8738F6CE15AEAA?newsId=33943)
