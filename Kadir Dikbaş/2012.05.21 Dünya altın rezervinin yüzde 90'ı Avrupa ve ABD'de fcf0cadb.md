# Dünya altın rezervinin yüzde 90’ı Avrupa ve ABD’de

*Kadir Dikbaş 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa’daki, özellikle de Yunanistan’daki siyasi belirsizlik sebebiyle geçen hafta altın fiyatlarında hızlı bir değer kaybı yaşandı. Dolar yeniden itibar görmeye başlarken avro düşüşe geçti.
  </font>
 </div>
 <div id="newsText">
  <font class="detail-text">
   <p>
    Eylül ayında ons başına fiyatı 1.921 doları gören altın o tarihten bu yana dalgalı bir düşüş gösteriyordu. Son günlerde ise Yunanistan sorunun yeniden nüksetmesine bağlı olarak daha hızlı değer yitirdi. Fiyat 1.550 doların da altına indi ancak bu seviyeden tekrar yükselişe geçerek geçen haftayı 1.590 dolar civarında kapattı.
   </p>
   <p>
    <img alt="" height="421" src="http://web.archive.org/web/20120818040417im_/http://medya.aksiyon.com.tr/aksiyon/2012/05/21/seyir3.png">
     Tüm zamanların güvenli limanı olarak görülen altındaki son iniş çıkışlar, “Kimin ne kadar altını var?” sorusunu yeniden gündeme taşıdı. Ve Dünya Altın Konseyi’nin son verileri ilginç bir manzarayı ortaya çıkardı. 31 bin 63 ton olan dünya resmî altın rezervinin büyük çoğunluğu ABD ve kriz içindeki Avro Bölgesi’nde bulunuyor.
    </img>
   </p>
   <p>
    Dünya Altın Konseyi’nin (DAK) mayıs ayı verilerinden çıkardığımız sonuca göre, Avro Bölgesi’nin dünya resmî altın rezervleri içindeki payı yüzde 64,3. Tek başına ABD’nin payı ise yüzde 26,2. Ve bu iki ekonominin ağırlığı toplamda yüzde 90’ı aşıyor.
   </p>
   <p>
    DAK verilerine göre, merkez bankasında en fazla altın bulunduran ülke, 8 bin 133 tonla ABD. Onu Avro Bölgesi’nin lokomotif gücü Almanya izliyor. Elindeki miktar 3 bin 396 ton. Arkasından 2,81 bin tonla IMF gelirken dördüncü sırada 2,44 bin tonla yine bir Avro ülkesi olan İtalya bulunuyor. Aynı paraya sahip Fransa ise 2,43 bin tonla beşinci. Çin, altıncı sırada ve 1.054 ton rezerve sahip. Bu ülke, son yıllarda altın rezervlerini artırmaya başladıysa da, hâlen ekonomik büyüklükte yarıştığı ABD’nin sahip olduğu rezervin sekizde birine sahip.
   </p>
   <p>
    Türkiye ise, altın rezervi sıralamasında, 210 tonla 22. sırada. Türkiye’nin altın rezervlerinde son bir yıldaki 100 tona yakın artış göze çarpıyor. Bunun sebebi, yapılan yeni bir düzenlemeyle, bankaların açtıkları altın hesapları için Merkez Bankası’na zorunlu karşılık yatırmaya başlamış olmaları.
   </p>
   <h3>
    <span>
     Avrupa’da büyüme durdu, küçülme kapıda
    </span>
   </h3>
   <p>
    Borç krizine bir türlü çözüm üretemeyen Avrupa’da ekonomik daralma yeniden gündemde. Geçen hafta açıklanan 2012 yılı ilk çeyrek verilerine göre, 17 üyeli Avro Bölgesi’nde Gayri Safi Yurtiçi Hasıla (GSYH) yerinde saydı ve büyüme yüzde 0 olarak gerçekleşti.
   </p>
   <p>
    <img alt="" height="333" src="http://web.archive.org/web/20120818040417im_/http://medya.aksiyon.com.tr/aksiyon/2012/05/21/seyir2.png"/>
    Aynı şekilde, 27 üyeli Avrupa Birliği’nde de ortalama büyüme yüzde 0 oldu. Geçen yılın aynı dönemine göreyse sadece yüzde 0,1’lik büyüme kaydedilebildi.
   </p>
   <p>
    Sonuçları açıklanan 12 ülkenin verilerine göre, Avro Bölgesi’nde büyüme kaydeden altı ülke var. En fazla büyüyen ülke yüzde 1,3 ile Finlandiya. En fazla küçülme yaşayan ülke ise yüzde 0,8 ile İtalya. Yunanistan’ın verileri henüz açıklanmadı.
   </p>
   <p>
    Bu arada, sanayi üretimi de mart ayında yeniden düştü. Üretim kaybı, bir önceki aya göre Avro Bölgesi’nde yüzde 0,3, AB’de yüzde 0,4 oldu. 2011’in ikinci yarısında gerilemeye başlayan sanayi üretimi, ocakta yerinde saymış, şubatta da bir miktar yükselmişti.
   </p>
   <p>
    Yaşanan son gelişmelerle birlikte, Avrupa ekonomisinin yılın ikinci çeyreğinden itibaren küçülmesine kesin gözüyle bakılıyor.
   </p>
   <h3>
    <span>
     İşsizlik artmaya başladı
    </span>
   </h3>
   <p>
    İşsiz sayısında ve işsizlik oranında artış göze çarpıyor. Şubat ayında, geçen yılın aynı ayına göre 1,1 puan gerileyerek yüzde 10,4 olan işsizlik oranı, yılın ilk ayı olan ocağa göre 0,2 puan artış gösterdi. Oran, 2012 Ocak ayında yüzde 10,2 olarak açıklanmıştı.
   </p>
   <p>
    <img alt="" height="277" src="http://web.archive.org/web/20120818040417im_/http://medya.aksiyon.com.tr/aksiyon/2012/05/21/seyir1.png"/>
    TÜİK’in verilerine göre, 2011 yılının Şubat döneminde 2 milyon 964 bin kişi olan işsiz sayısı, bu yılın aynı döneminde 2 milyon 721 bin kişiye geriledi. Ancak, işsiz sayısının 2 milyon 664 bin olduğu bir önceki aya göre 57 bin kişilik artış söz konusu.
   </p>
   <p>
    Mevsimlik etkilerinden arındırılmış verilere baktığımızda ise, işsizlik oranı hâlen tek hanede görünüyor. Ama burada da yükseliş kendini gösteriyor.
   </p>
   <p>
    Hem oran olarak hem sayı olarak. 2011 yılı kasım ayında yüzde 9,2, aralık ayında yüzde 9,3 olan mevsim etkilerinden arındırılmış işsizlik oranı, ocak ayında yüzde 9,0’a düşmüştü. Şubat ayındaki oransa 0,1 puan artışla yüzde 9,1 oldu.
   </p>
   <h3>
    <span>
     Bakan’dan otomotivcilere cevap
    </span>
   </h3>
   <p>
    Ekonomi Bakanı Zafer Çağlayan, otomotiv sektöründen teşvik sistemine ilişkin yükselen eleştirilere sert cevap verdi. Bakan, “Dersini çalışmamış birkaç arkadaşımız çıkıp haksız bir şekilde teşvik sistemini eleştiriyor. Kimse kusura bakmasın, biz kimsenin kucağına fabrikayı kurup da vermeyiz. ‘Fabrikayı yap, kucağıma koy’ derseniz, bunlar geçmişte kaldı.” dedi. 1 Ocak 2012’den itibaren geçerli olacak yeni teşvik sistemi, belirli alanlarda KDV istisnası, gümrük vergisi muafiyeti, vergi indirimi, faiz desteği, yatırım desteği ve işveren SSK primi desteğini içine alıyor.
   </p>
   <h3>
    <span>
     Bütçe açığı yüzde 64 arttı
    </span>
   </h3>
   <p>
    Geçen yıl Ocak-Nisan döneminde 3 milyar 68 milyon lira açık veren Merkezî Yönetim Bütçesi, bu yılın aynı döneminde yüzde 63,6 artış göstererek 5 milyar TL açık verdi. Söz konusu dönemde, bütçe gelirleri yüzde 15,5 artarak 106,5 milyar TL olurken, bütçe giderleri yüzde 17 büyümeyle 111 milyar 569 milyon TL oldu. Ocak-Nisan döneminde faiz dışı fazla geçen yılın aynı dönemine göre yüzde 23,3 oranında arttı ve 16 milyar 949 milyon liraya yükseldi. Önemli gider kalemlerinden olan faiz ödemelerinin yüzde 30,7 artışla 21 milyar 969 milyon TL’ye çıkması dikkat çekti.
   </p>
   <hr/>
   <p>
    <img alt="" height="1166" src="http://web.archive.org/web/20120818040417im_/http://medya.aksiyon.com.tr/aksiyon/2012/05/21/nabiz.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2015E791C30AD980DA7ABDE2666B2E91?newsId=32635), [web.archive.org (arşiv bağlantısı)](http://web.archive.org/web/20120818040417/http://www.aksiyon.com.tr:80/aksiyon/newsDetail_getNewsById.action;jsessionid=2015E791C30AD980DA7ABDE2666B2E91?newsId=32635)
