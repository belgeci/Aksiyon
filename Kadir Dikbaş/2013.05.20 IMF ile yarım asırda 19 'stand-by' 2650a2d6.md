# IMF ile yarım asırda 19 ‘stand-by’

*Kadir Dikbaş 2013.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, 14 Mayıs 2013 tarihinde ödediği son taksitle birlikte, IMF’ye olan borçlarını 19 yıl aradan sonra sıfırladı. Ödenen bu para, 2005 yılında imzalanan ve 2008 yılı mayıs ayında biten son “stand-by” anlaşması çerçevesinde alınan kredinin son taksitiydi.
  </font>
 </div>
 <div id="newsText">
  <font class="detail-text">
   <p>
    Böylece Türkiye, 2008 yılında “program” ilişkisini kestiği IMF ile borç ilişkisini ve yükümlüklerini de bitirmiş oldu. Şimdi IMF’siz yeni bir dönem başladı. Dileriz, bir daha IMF parasına ve beraberinde dayatılan “reçete”lere muhtaç olmayız.
   </p>
   <p>
    Hazine Müsteşarlığı’nın kayıtlarına göre, 1945’te kurulan IMF’ye Türkiye 1947 yılında üye oldu. İlk stand-by anlaşması, 27 Mayıs 1960 darbesinin hemen ardından 1 Ocak 1961’de imzalandı. Takip eden yıllarda ise toplam 18 “stand-by” anlaşması daha yapıldı. Hükümetler, alacağı kredi karşılığında yapacaklarını “Niyet Mektupları” ile IMF yönetimine sundu…
   </p>
   <p>
    “Stand-by” anlaşmaları, IMF’nin en sık kullanılan finansman yöntemlerinden biri. Bu anlaşma çerçevesinde kredi kullanan ülke, IMF İcra Direktörleri Kurulu’na “Niyet Mektubu” vererek ödemeler dengesi problemlerini makul bir süre içerisinde düzeltecek politikaları uygulayacağını taahhüt eder.
   </p>
   <p>
    IMF’nin yegâne amacı, ekonomideki sorunları o ülkenin ödeme kapasitesini yeniden sağlayacak şekilde çözmektir. Yani, küresel ekonomik düzenin ve yabancı sermayenin başını ağrıtmaması için, o ülkeyi borç ödeyebilir duruma getirmektir ana hedef. Halkın içine düşeceği sıkıntı, onun ilgi alanında değildir. IMF ile borcun sıfırlanması, bu bakımdan evet çok önemli ve tarihî bir olay ancak tüm dış borçların sıfırlandığı anlamına gelmiyor.
   </p>
   <p>
    2012 yılı sonu itibarıyla Hazine’nin 103,1 milyar, Merkez Bankası’nın 7,7 milyar (MB’nin borcu kamu borcu sayılmıyor) ve özel sektörün de 226 milyar dolar olmak üzere Türkiye’nin toplam 336,9 milyar dolar dış borcu bulunuyor. Kamuya ait borcun 11 milyar doları, özel kesime ait borcunsa 88,8 milyar doları kısa vadeli. Özel sektörün borcunun 111,5 milyar doları da rekor kârlar açıklayan özel bankalara ait. Yani dış borç yükü büyük ölçüde özel sektörün üstünde. Kamuyla ilgili bir sorun yok. Sağlanan istikrar ve düşen faiz oranları sayesinde devletin borçlanma imkânı ve faiz maliyetleri tarihin en düşük seviyelerine indi. Buna mali disiplin ve özelleştirmeler de ilave edilince borç yükü (yani borçların GSYH’ya oranı) ciddi oranda geriledi.
   </p>
   <p>
    Son 10 yılda özel kesimin dış borcu, kamununkinin iki katını aşmış vaziyette. Özel sektörün 2002’de 43 milyar dolar olan borcu 2012’de 226 milyar dolara, kamunun 2002’de 64 milyar dolar borcu 2012’de 103 milyar dolara çıktı.
   </p>
   <p>
    Kamunun “AB tanımlı genel yönetim borç stoku”nun (iç ve dış borç dahil) GSYH’ya oranı 2012 için yüzde 36,1 seviyesinde. Bu oran, 2002’de yüzde 74,0 seviyesindeydi. Burada, Maastricht Kriteri’nin yüzde 60 olduğunu ve bu oranı Avrupa’da çok az ülkenin tutturduğunu belirtelim.
   </p>
   <p>
    Kamu kesiminin borçlanmayla ilgili dengeleri gayet iyi görünmekle birlikte, özel sektörün durumu kritik. Özel sektörün sorunlarının, bir kriz durumunda,  bir anda kamu sorununa dönüşebildiğini unutmamak gerekiyor. Şu an bazı Avrupa ülkelerinde yaşandığı gibi...
   </p>
   <p>
    <img alt="" height="1225" src="http://web.archive.org/web/20130728201320im_/http://medya.aksiyon.com.tr/aksiyon/2013/05/20/eko-1.png"/>
   </p>
   <hr/>
   <h3>
    <span>
     Moody’s de notumuzu yükseltti
    </span>
   </h3>
   <p>
    16 Mayıs Perşembe günü ilginç olaylara şahit olduk. Merkez Bankası beklenenin üstünde faiz indirimine giderek politika faiz oranını yüzde 5,0’dan yüzde 4,5’e indirdi. Daha sonra gerçekleşen Başbakan Recep Tayyip Erdoğan ve ABD Başkanı Barack Obama arasındaki görüşmenin hemen ardından ABD kökenli uluslararası kredi derecelendirme kuruluşu Moody’s, Türkiye’nin kredi notunu “yatırım yapılabilir” seviyeye yükseltiverdi.
   </p>
   <p>
    Zamanlaması dikkat çekici ve anlamlı olan bu not artışı sonrasında, Türkiye’nin uzun vadeli yabancı para birimi cinsinden kredi notu bir basamak arttı ve “Ba1”den  “Baa3”e yükseldi. Not görünümü ise “durağan” olarak teyit edildi.
   </p>
   <p>
    Böylece, Fransız Fitch’den (5 Kasım 2012) sonra ikinci bir kredi derecelendirme kuruluşu da, Türkiye’nin notunu “yatırım yapılabilir” seviyeye çıkarmış oldu. Bir ülke için iki farklı derecelendirme kuruluşunun “yatırım yapılabilir” notu vermesi önemli. Çünkü, pek çok uluslararası emeklilik yatırım fonu, yatırım kararı öncesinde teknik olarak o ülkeye en az iki kuruluşun “yatırım yapılabilir” notu vermesine bakıyor.
   </p>
   <p>
    Uzun süredir beklenen ve geciken bu not artışı, bazı endişeleri de beraberinde getirdi. O da, sıcak para girişinin artması. Bu tehlikeye, Merkez Bankası da not artışından önce yaptığı “faiz indirimi” açıklamasında şöyle dikkat çekiyordu: “Yakın dönemde sermaye girişleri gücünü korurken kredi artış oranları referans değerin üzerinde seyretmektedir. Kurul, finansal istikrara dair risklerin dengelenmesi amacıyla, mevcut konjonktürde bir yandan faiz oranlarının düşük tutulmasının diğer yandan döviz rezervlerini artırıcı yönde makro ihtiyati tedbirlere devam edilmesinin yerinde olacağını belirtmiştir.”
   </p>
   <p>
    Açıklamada, küresel ekonomiye dair belirsizliklerin ve sermaye akımlarındaki oynaklığın sürmesi sebebiyle para politikasında her iki yönde de esnekliğin korunacağı mesajı veriliyordu.
   </p>
   <p>
    Anlaşılıyor ki, bundan sonra “sıcak para” girişlerini, iç tüketim ve kredilerdeki artışı daha çok konuşacağız.
   </p>
   <hr/>
   <h3>
    <span>
     İşsizlik yüzde 10,5’e yükseldi
    </span>
   </h3>
   <p>
    Türkiye genelinde işsiz sayısı 2013 yılı şubat döneminde, geçen yılın aynı dönemine göre 163 bin kişi artarak 2 milyon 884 bin kişiye yükseldi. İşsizlik oranı, 0,1 puanlık artışla yüzde 10,5 oldu. Tarım dışı işsizlik oranı 0,2 puanlık artışla yüzde 12,9, 15-24 yaş grubunu içeren genç işsizlik oranı ise 2,1 puanlık artışla yüzde 20,4’e çıktı. İstihdam edilenlerin sayısı, bir önceki yılın şubat dönemine göre 1 milyon 208 bin kişi artarak 24 milyon 546 bin kişiye ulaştı. İstihdam edilenlerin oranı da, 1,5 puanlık artış göstererek yüzde 42,9’dan yüzde 44,4’e yükseldi. İşsizlik oranı bu yılın ocak ayında da yüzde 10,5 olmuştu.
   </p>
   <hr/>
   <h3>
    <span>
     Gelir adaletsizliğinde OECD üçüncüsüyüz
    </span>
   </h3>
   <p>
    Ekonomik İşbirliği ve Kalkınma Örgütü (OECD), Türkiye’yi gelir adaletsizliğinin en yüksek olduğu ülkeler arasında gösterdi. OECD’den yapılan açıklamada, küresel krizin başladığından bu yana üye ülkelerdeki gelir dağılımındaki adaletsizliğin arttığı vurgulanarak, “sosyal harcamalardaki kesintilerin, bu gelir dağılımı adaletsizliğini daha fazla körükleyeceği” uyarısında bulunuldu. Örgüt, gelir dağılımı adaletsizliğinin en fazla olduğu ülkelerin başında Şili, Meksika, Türkiye, ABD ve İsrail’in geldiğini açıkladı. Adaletsizliğin en az olduğu ülkelerse sırasıyla İzlanda, Slovenya, Norveç ve Danimarka.
   </p>
   <hr/>
   <p>
    <img alt="" height="1314" src="http://web.archive.org/web/20130728201320im_/http://medya.aksiyon.com.tr/aksiyon/2013/05/20/eko-2.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35584-imf-ile-yarim-asirda-19-stand-by.html), [web.archive.org (arşiv bağlantısı)](http://web.archive.org/web/20130728201320/http://www.aksiyon.com.tr:80/aksiyon/haber-35584-imf-ile-yarim-asirda-19-stand-by.html)
