# Bütçenin yüzde 34’ü eğitim ve sağlığa

*Kadir Dikbaş 2012.12.24*

<div class="pNewsDetailMainContent" itemprop="articleBody">
 <p>
  10Aralık’ta başlayan 2013 yılı bütçe maratonu kesintisiz 10 gün sürdü ve 20 Aralık’ta kabul edilerek kanunlaştı. Yeni bütçe, 404 milyar TL’lik büyüklüğe sahip.
 </p>
 <p>
  Başbakan Recep Tayyip Erdoğan, TBMM Genel Kurulu’nda, 2013 Yılı Merkezi Yönetim Bütçe Kanunu Tasarısı’nın kabul edilmesinin ardından yaptığı teşekkür konuşmasında, bu bütçenin kabul edilmesiyle yeni bir dönemin başladığını söyledi ve şöyle devam etti: “Bütçenin açılış konuşmaları esnasında İstanbul Menkul Kıymetler Borsamız, 76 bin 954 puanla tarihinin en yüksek seviyesine ulaşmış, yeni bir rekor kaydetmişti. Bütçe kapanış müzakereleri esnasında da Türkiye Cumhuriyeti Merkez Bankamızın altın dahil, döviz rezervlerinin 120 milyar 586 milyon dolarla bir başka tarihî rekor kaydettiğini müjdelemek istiyorum.”
 </p>
 <p>
  <img alt="" height="244" src="http://web.archive.org/web/20150621071812im_/http://medya.aksiyon.com.tr/aksiyon/2012/12/24/eko-2.png"/>
 </p>
 <p>
  2013 bütçesinde giderler 404 milyar lira, bütçe gelirleri 370,1 milyar, faiz dışı fazla 19,1 milyar, bütçe açığı da 33,9 milyar lira olarak öngörüldü.
 </p>
 <p>
  2013 yılı bütçe giderleri, 2012 yılı sonu gerçekleşme tahminine göre yüzde 11,4, bütçe gelirleri de yüzde 12,4 artacak. Vergi gelirlerindeki artışsa yüzde 14 olarak tahmin edildi.
 </p>
 <p>
  Maliye Bakanı Mehmet Şimşek’in de açıkladığı üzere, 2013 yılında bütçenin gelir tarafına ilişkin olarak, kayıt dışılıkla mücadeleden, 2B’den ve özelleştirmelerden ciddi gelir beklentisi var.
 </p>
 <p>
  2011’de yüzde 1,5 olan bütçe açığının GSYH’ya oranının 2012’de yüzde 2,3 olarak gerçeklemesi bekleniyor. 2013 hedefi ise yüzde 2,2 olarak belirlendi.
 </p>
 <p>
  <img alt="" height="244" src="http://web.archive.org/web/20150621071812im_/http://medya.aksiyon.com.tr/aksiyon/2012/12/24/eko-1.png"/>
 </p>
 <p>
  2013 bütçe giderlerinin ekonomik sınıflandırmaya göre dağılımı da şöyle: Personel giderlerine 97,2 milyar, mal ve hizmet alımına 33,4 milyar, faiz giderlerine 53 milyar, cari transferlere 151,3 milyar, sermaye giderlerine 33,5 milyar, sermaye transferine 5,1 milyar, borç verme için 11,1 milyar ve yedek ödenekler için 2,6 milyar lira.
 </p>
 <p>
  Bütçeden en büyük payı 68,1 milyar lirayla eğitim giderleri alıyor. Ayrılan pay 2012’ye göre yüzde 20,7 artırılmış. Böylece 2002 yılında yüzde 9,4 seviyesinde olan eğitimin bütçe içindeki payı yüzde 17’ye yükseltilmiş. Eğitimden sonra en büyük kaynak sağlığa gidecek: 67,9 milyar lira. Sağlığa ayrılan bütçedeki artış da yüzde 11,1. Bu verilere göre, eğitim ve sağlığın bütçe içindeki payı yüzde 33,7’yi bulmuş oluyor.
 </p>
 <p>
  Bu arada, Maliye Bakanlığı 2012 yılı bütçesinin 362,7 milyar TL gider ve 329,2 milyar TL gelirle kapanmasını bekliyor. Böylece açık 33,5 milyar TL olacak. Bütçe açığının GSYH’ya oranınınsa geçen yıla kıyasla 0,8 puan artarak yüzde 2,3 olacağı tahmin ediliyor. Açıktaki büyümenin temel sebebi ise harcamalardaki yükseliş.
 </p>
 <hr/>
 <h3>
  <span>
   11 aylık bütçe açığı 13,3 milyar TL
  </span>
 </h3>
 <p>
  Maliye Bakanlığı’nın açıkladığı en son verilere göre, Merkezi Yönetim Bütçesi, Kasım ayında 5,4 milyar lira fazla, Ocak-Kasım döneminde ise 13,3 milyar lira açık verdi. Bütçe, 2011 yılı Kasım ayında 2 milyar 146 milyon TL, Ocak-Kasım döneminde de 439 milyon TL fazla vermişti.
 </p>
 <p>
  2011 yılı ilk 11 ayında bütçe giderleri yani harcamalar 272 milyar 328 milyon TL olarak gerçekleşmiş iken 2012 yılının aynı döneminde yüzde 16,7 oranında artarak 317 milyar 733 milyon TL oldu. Faiz giderleri ise, geçen yılın aynı dönemine göre yüzde 14 oranında arttı ve 46 milyar 721 milyon TL olarak gerçekleşti.
 </p>
 <p>
  2011 yılının aynı döneminde 272 milyar 767 milyon TL olan bütçe gelirleri, 2012 yılında yüzde 11,6 artışla 304 milyar 399 milyon TL’ye yükseldi. En büyük gelir kalemi olan vergi gelirleri yüzde 9,2 oranında büyüyerek 255 milyar 678 milyon TL oldu.
 </p>
 <p>
  11 aylık gelişmeler de gösteriyor ki, gelirlerdeki artış öngörülen seviye civarında seyretmekle birlikte harcamalarda daha büyük artış var. Yıl başında konulmuş hedeften sapılmasının sebebi de bu. Bununla birlikte, kamu harcamalarındaki artışın ekonomik büyümeye olumlu etki ettiğini belirtelim. Eğer öngörüye uygun harcama yapılmış olsaydı, ilk dokuz ayda kaydedilen yüzde 2,6’lık büyüme oranı muhtemelen daha düşük olacaktı.
 </p>
 <hr/>
 <h3>
  <span>
   Köprü ve otoyolda özel dönem
  </span>
 </h3>
 <p>
  Özelleştirme İdaresi’nce yürütülen “Otoyol, köprüler ve ilgili tesislerin 25 yıl süre ile işletme hakkının verilmesi yöntemiyle özelleştirmesine yönelik ihale” sonuçlandı. İhalede Koç Holding, Malezya’nın kamuya ait yatırım şirketi Khazanah Nasional Berhad’ın bir iştiraki olan UEM Group Berhad ile Ülker ailesine ait Yıldız Holding’e bağlı Gözde Girişim Sermayesi’nden oluşan Ortak Girişim Grubu 5,7 milyar dolarla en yüksek teklifi verdi. İhale sonucuna göre kurulacak ortaklık, Türkiye’de toplam uzunluğu 1.975 km’yi bulan mevcut tüm otoyolların, iki çevre yolunun ve iki Boğaz köprüsünün tek paket halinde 25 yıl süre ile işletme hakkını devralacak.
 </p>
 <p>
  Ortak girişim grubunda Koç Holding ve UEM Group Ber-had yüzde 40’ar, Gözde Girişim Sermayesi ise yüzde 20 paya sahip. İhale süreci, Özelleştirme Yüksek Kurulu, Rekabet Kurulu ve Danıştay onaylarından sonra sonuçlanıp geçerlilik kazanacak. Tüm işletmenin Ortak Girişim Grubu’na devri bu onaylar ve nihai ödemenin ardından gerçekleşecek.
 </p>
 <p>
  Maliye Bakanı Mehmet Şimşek, otoyol ve köprülerin vergi ve faiz öncesi net kârının yıllık 209 milyon dolar olduğunu açıkladı. Şimşek, geçiş ücretlerindeki artışın ya TÜFE ya da ABD’deki enflasyon oranında gerçekleştirilebileceğinin şartnamede açıkça belirtildiğini vurguladı. Umarız, İDO özelleştirmesinde yaşanan sıkıntılar burada yaşanmaz.
 </p>
 <hr/>
 <h3>
  <span>
   2012’de en çok Ali Ağaoğlu konuşuldu
  </span>
 </h3>
 <p>
  Takip Merkezi’nin (MTM) yıl boyunca yayımlanan tüm haberleri inceleyerek hazırladığı listeye göre, 2012 yılının en çok konuşulan ve şirketlerini konuşturan iş adamları ve üst düzey yöneticileri arasında ilk sırayı Ali Ağaoğlu aldı. Ağaoğlu Şirketler Grubu’nun Yönetim Kurulu Başkanı Ağaoğlu’nu takip eden isim, listedeki tek iş kadını olan Sabancı Holding Yönetim Kurulu Başkanı Güler Sabancı oldu. 2012’nin medyada en fazla yer bulan üçüncü ismi ise Aydın Doğan. İlk 10’daki diğer iş insanları ise şöyle sıralandı: Mehmet Ali Aydınlar, Süreyya Ciliv, Abdülkadir Konukoğlu, Ali Koç, Rahmi Koç, Temel Kotil ve İbrahim Çeçen.
 </p>
 <hr/>
 <h3>
  <span>
   Yunanistan’a S&amp;P torpili
  </span>
 </h3>
 <p>
  Uluslararası kredi derecelendirme kuruluşu Standard &amp; Poor’s, şaşırtan bir karara imza attı. Kuruluş, Yunanistan’ın notunu bir anda 6 kademe birden artırarak tercihli temerrütten (SD) durağan görünüme (B-) yükseltti. Gerekçe olarak da, Avrupa’nın ülkeyi Avro Bölgesi’nin bir parçası olarak tutma gayretlerini gösterdi. S&amp;P, Yunanistan’ın kısa dönem notunu da tercihli temerrütten B’ye çevirdi, ülkenin toparlanmaya doğru yol aldığını iddia etti. S&amp;P’nin bu kararı, kredi derecelendirme kuruluşlarına duyulan güvensizliğe yeni ve önemli bir gerekçe daha ilave etmiş oldu. Bakalım yatırımcılar bu nota ne kadar inanacak.
 </p>
 <hr/>
 <p>
  <img alt="" height="1308" src="http://web.archive.org/web/20150621071812im_/http://medya.aksiyon.com.tr/aksiyon/2012/12/24/eko3.png"/>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/kadir-dikbas/butcenin-yuzde-34-u-egitim-ve-sagliga_534353), [web.archive.org (arşiv bağlantısı)](http://web.archive.org/web/20150621071812/http://www.aksiyon.com.tr:80/kadir-dikbas/butcenin-yuzde-34-u-egitim-ve-sagliga_534353)
