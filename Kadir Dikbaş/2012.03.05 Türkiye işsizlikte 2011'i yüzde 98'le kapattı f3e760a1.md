# Türkiye, işsizlikte 2011’i yüzde 9,8’le kapattı

*Kadir Dikbaş 2012.03.05*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye’de işsizlik, 2008 küresel krizi sebebiyle 2009 yılı şubat ayında zirveye çıkmış, yüzde 16,1’i görmüştü. Arkasından alınan tedbirler ve toparlanma süreciyle birlikte gerilemeye başladı. 2011 yılı nisan ayında tek haneyi, eylül ayında da yüzde 8,8 ile son yılların en düşük seviyesini gördü. 2008 krizi yaşanmadan önce, 2007 sonunda dahi işsizlik oranı yüzde 10,9 idi.
  </font>
 </div>
 <div id="newsText">
  <font class="detail-text">
   <p>
    Avrupa’da özellikle 2011 yılında zirveye çıkan ve Türkiye’yi de etkileyen borç krizi devam ederken işsizliğin nasıl bir seyir izleyeceği merak ediliyordu.
   </p>
   <p>
    Ve Türkiye İstatistik Kurumu, 2011 yılı işsizlik oranının yüzde 9,8 olduğunu açıkladı. Yani tek hane. Geçen yıl oran yüzde 11,9 seviyesindeydi. 2,1 puanlık azalış söz konusu. Rakam, Orta Vadeli Program’da öngörülen yüzde 10,5’lik hedefin de altında.
   </p>
   <p>
    2010 yılında istihdam edilen insan sayısı 22 milyon 594 bin kişi idi, 2011’de 24 milyon 110 bine çıktı. İşsiz sayısı ise 431 bin kişi azalarak 3 milyon 46 binden 2 milyon 615 bin kişiye geriledi.
   </p>
   <p>
    İşgücüne katılma oranının, 2010 yılına göre 1,1 puanlık artışla yüzde 49,9’a yükseldiğini de hatırlatalım. İşgücüne katılım artarken işsizliğin azalması önemli bir gelişme.
   </p>
   <p>
    <img alt="" src="http://web.archive.org/web/20120512112108im_/http://medya.aksiyon.com.tr/aksiyon/2012/03/05/issiszlik.png">
     Bununla birlikte aylık veriler, işsizlikteki düşüşün durduğunu gösteriyor. Henüz aralık ayı verileri belli olmadı, 15 Mart’ta açıklanacak. Ancak işsizlik oranının yüzde 8,8’i gördüğü ağustos ayından sonra izlediği seyir, daha düşük oranları görmemizin yakın zamanda zor olduğuna işaret ediyor.
    </img>
   </p>
   <p>
    Evet, yıllık mukayesede tablo çok güzel ancak aylık veriler konusunda daha temkinli olmamız gerekiyor.
   </p>
   <p>
    Bu arada Avrupa’da rekor üstüne rekor kırılıyor. İşsizlik oranı, 2011 aralık ayında Avro Bölgesi’nde yüzde 10,6, AB genelinde ise yüzde 10,0 olarak gerçekleşti. Durumun 2012’de daha kötüye gitme ihtimali yüksek. İlk işaret ocak ayında görüldü. Avrupa bu ayda yeni bir rekora imza attı. Avro Bölgesi’ndeki işsizlik oranı yüzde 10,7’ye, AB’de ise yüzde 10,1’e çıktı. Bu veriler mevsim etkilerinden arındırılmış veriler ama ister arındırılmış ister arındırılmamış olsun Türkiye’ninkinden daha yüksek. Yakın zamanda da düzelme beklenmiyor.
   </p>
   <p>
    Burada işsizlik rekorunun da yüzde 23,3’lük oranla İspanya’da olduğunu, onu az farkla Yunanistan’ın takip ettiğini belirtelim. Yunanistan’ın son verileri açıklanmadı ama kasım ayındaki seviye yüzde 19,9 idi. Üçüncü sıradaki Portekiz’de ise işsizlik yüzde 14, 8’e ulaştı.
   </p>
   <hr/>
   <h3>
    <span>
     Dolar milyarderlerinin sayısı da serveti de azaldı
    </span>
   </h3>
   <p>
    “En zengin 100 Türk” 2012 listesinde geçen yıla göre, hem milyarder sayısı hem de toplam servet azaldı. Forbes Türkiye tarafından açıklanan listeye göre, rekor yılı olan 2011’de Forbes 100’de toplam serveti 64,7 milyar dolar olan 39 dolar milyarderi bulunurken, 2012 yılında toplam servet 55,3 milyar dolara, milyarder sayısı da 35’e geriledi.
   </p>
   <p>
    Forbes 100’de yer alan “en zengin 100 Türk”ün serveti ise 104 milyar dolardan 95 milyar dolara düştü.
   </p>
   <p>
    <img alt="" height="259" src="http://web.archive.org/web/20120512112108im_/http://medya.aksiyon.com.tr/aksiyon/2012/03/05/forbes.png"/>
   </p>
   <p>
    Milyarder aile sayısında da gerileme kaydedildi ve 2011 yılında 25 olan milyarder aile sayısı bu yıl 20’ye indi. Geçen yıl milyarder aileler arasında yer alan Çebi, Öztürk, Yamantürk, Konukloğlu ve Keleş ailelerinin toplam servetleri 2012’de milyar dolar sınırının altında kaldı.
   </p>
   <p>
    Forbes 100’de 6 kişi ile yer alan Koç ailesi, 10 milyar 650 milyon dolarlık seviyeyle 10 milyar doları geçen tek milyarder aile. 9 milyar 720 milyon dolarlık servete sahip Sabancı ailesi ise listedeki 12 isimle en kalabalık milyarder ailesi konumunda. Kişi başına düşen ortalama servetin en yüksek olduğu aile de, 6,3 milyar dolarlık servetin 3 kişi arasında paylaşıldığı Şahenk ailesi.
   </p>
   <hr/>
   <p>
    <img alt="" height="433" src="http://web.archive.org/web/20120512112108im_/http://medya.aksiyon.com.tr/aksiyon/2012/03/05/lira.jpg"/>
   </p>
   <h3>
    <span>
     TL, simgesine kavuştu
    </span>
   </h3>
   <p>
    Enflasyonun kontrol altına alınması sonucunda itibarını yeniden kazanan TL, 2005’te altı sıfır atılmasıyla birlikte yeni bir döneme adım attı. Tarihe karışmış olan kuruş hayatımıza yeniden girdi. Arkasından banknotlar ve bozuk paralar yeni bir görünüme kavuştu. Sırada, dünyanın itibarlı paralarında olduğu gibi bir simgeye ihtiyaç vardı. Şimdi o da gerçekleşti.
   </p>
   <p>
    Merkez Bankası’nın TL için düzenlediği simge tasarım yarışmasının sonucu, Başbakan Recep Tayyip Erdoğan’ın da katıldığı törenle açıklandı. Artık Türk Lirası’nın da, dolar gibi, avro ve sterlin gibi bir simgesi var.
   </p>
   <p>
    Tanıtım toplantısına katılan Başbakan Tayyip Erdoğan, “Para, tıpkı bayrak gibi, tıpkı millî marş gibi, bir ülkenin gücünü, itibarını, bağımsızlığını simgeler. Paranın itibarı, ülkenin itibarıdır, milletin itibarıdır. Ama maalesef, bu ülkede, paranın itibarıyla birlikte ülkenin itibarını da uzun yıllar boyunca beş paralık ettiler. Bir dönem, bol sıfırlı paralarımız maalesef dünyada alay konusu yapıldı” diye konuştu.
   </p>
   <p>
    Merkez Bankası Başkanı Başçı da, finale kalan yedi tasarım olduğunu belirterek, banka yönetiminin, titiz değerlendirme sonucunda bu yedi tasarım içinden, birincilik ödülüne layık görülen eser ile teşvik ödülüne layık görülen üç çalışmayı belirlediğini söyledi, birincilik ödülüne layık görülen tasarımın Tülay Lale’ye ait olduğunu açıkladı.
   </p>
   <p>
    Simgenin “altın oran” uyumuna dikkat edilerek tasarlandığını belirten Başçı, “Simgenin çıpaya benzemesi TL’nin kıymet saklama aracı olarak güvenli bir liman hâline geldiğini vurgulamaktadır. Paralel çizgilerin yukarı eğimli olması ise TL’nin ve Türkiye ekonomisinin istikrar içinde yükselen değerini simgelemektedir” dedi.
   </p>
   <p>
    Simgenin, şu an tedavülde bulunan E-9 emisyon grubundaki kâğıt paraların yeni baskılarında kullanılmayacağı, E-10 emisyon grubu banknotlarda olacağı belirtiliyor.
   </p>
   <hr/>
   <h3>
    <span>
     AB üyeleri bütçe anlaşmasını imzaladı
    </span>
   </h3>
   <p>
    Avrupa Birliği’nin üye ülkelerde bütçe disiplinini sağlamak amacıyla kararlaştırdığı bütçe anlaşmasını 27 AB üyesinden 25’i imzalarken İngiltere ile Çek Cumhuriyeti imzalamadı. En az 12 AB üyesi tarafından onaylanması halinde 2013’te yürürlüğe girecek anlaşmayla bütçe disiplininden taviz veren ülkelere yarı otomatik müeyyideler uygulanacak. AB’ye “mali kural”ı getirecek anlaşmayla, ülkelerin bütçe açıklarının GSYH’nın yüzde 0,5’ini geçmemesi öngörülüyor.  Maastricht Kriterleri’ne uymayanlar, bakalım bu anlaşmaya ne kadar uyacak?
   </p>
   <hr/>
   <h3>
    <span>
     ‘Etik Beyannamesi’ne  48 şirket ‘evet’ dedi
    </span>
   </h3>
   <p>
    Etik ve İtibar Derneği (TEİD) üyesi 48 şirket, “2012 Etik Beyan-namesi”ne imza attı. Beyannameye imza koyanlar arasında Akbank, Turkcell, Türkiye İş Bankası, Coca Cola İçecek, Sabancı Holding, Bilim İlaç, Borusan Holding, Koton, İnci Holding ve Roche da bulunuyor. TEİD Başkanı Prof. Dr. Metin Çakmakçı, “Kısa bir sürede böylesine yüksek sayıda şirketin katılacağını tahmin etmiyordum. Çok güzel tepkiler alıyoruz. Bu bir gönüllülük hareketi. Yasal düzenlemeler zaten hâlihazırda mevcut. Bizim amacımız farkındalık oluşturmak” açıklamasını yaptı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-31998-turkiye-issizlikte-2011i-yuzde-98le-kapatti.html), [web.archive.org (arşiv bağlantısı)](http://web.archive.org/web/20120512112108/http://www.aksiyon.com.tr:80/aksiyon/haber-31998-turkiye-issizlikte-2011i-yuzde-98le-kapatti.html)
