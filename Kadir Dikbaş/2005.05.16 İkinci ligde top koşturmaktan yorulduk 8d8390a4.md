# İkinci ligde top koşturmaktan yorulduk

*Kadir Dikbaş 2005.05.16*

<div>
 <p>
  <font>
   Başkanın ilk kez delege oylarıyla belirlendiği TOBB’da yeni bir döneme girildi. Rifat Hisarcıklıoğlu, tek aday olarak girdiği seçimlerden başarıyla çıktı. TOBB’un yeni yönetimi, siyasette ve ekonomide sağlanan istikrarın daha öteye taşınmasını, ekonomi, kamu maliyesi ve devletin işleyişi konusunda başlatılan reformların tamamlanmasını istiyor. Hisarcıklıoğlu, “Yerimiz, dünyanın en güçlü 10 ülkesinin yer aldığı gelişmiş ülkeler ligidir.” diyor.
   <br/>
   <br/>
   Türk Metal Sendikası’nın Ankara Esenboğa Havalimanı yakınlarında yaptırdığı Büyük Anadolu Oteli ve kongre merkezi, geçtiğimiz hafta kutlanan anneler gününde alışık olmadığı bir hareketliliğe sahne oldu. Otelde toplanan kalabalığa Kayseri Ticaret Odası tezgah kurup mangalda sucuk kızartırken, Aydın Ticaret Borsası incir tatlısı, Antalya Ticaret ve Sanayi Odası da turunç reçeli ikram ediyordu. Fethiyelilerse Ölü Deniz posterleri ile yörelerinin tanıtımını yapıyordu. Otelin girişinde dev boyutlarda Türk bayrağı, Atatürk posteri ve Türkiye Odalar ve Borsalar Birliği (TOBB) flaması yer alırken, büyük toplantı salonu da aynı şekilde donatılmış, sahne çiçeklerle süslenmişti.
   <br>
    <br>
     TOBB’un seçimli 60. Genel Kurulu bu görüntülerle başladı. Genel kurulun açılışında birliğin faaliyetlerinin anlatıldığı bir multivizyon gösterisinin yanı sıra ‘’Nasıl Bir Türkiye İstiyoruz?’’ isimli ikinci bir gösteri sunuldu. Genel kurul, her zaman olduğu gibi yine siyasetin ve bürokrasinin zirvesini bir araya getirmişti. Başbakan Recep Tayyip Erdoğan’ın yanı sıra hükümet üyeleri ve muhalefetin ilgisi yoğundu. Ayrıca ekonomi bürokrasisinin ve iş dünyasının önemli simaları da oradaydı.
     <br>
      <br>
       TOBB, sanayi ve ticaretin çatı örgütü. Kendisine bağlı oda ve borsalarda 1,2 milyonu aşkın üye var. Şirket sayısı ise 600 bini aşıyor. Türkiye’nin para ve güç sahibi isimleri bu çatının altında. TOBB, girişimcilerin en büyük örgütü olmakla birlikte, geniş bir yelpazede çok sayıda kuruluşun da üyesi ya da iştirakçisi. Halihazırda 60’ın üzerinde kuruluş ve şirkette iştiraki bulunuyor. Bunlar arasında TSE’den Merkez Bankası’na önemli ekonomik kuruluşlar olduğu gibi Moskova’da 60 milyon dolarlık yatırımla kurulan Türk Ticaret Merkezi’nin sahibi olan TOBTİM’e, hatta ordu mensuplarının kuruluşu olan OYAK’a kadar pekçok iktisadi oluşum var. TIR’ların değişik ülkelere geçiş belgelerinin dağıtılmasından Menşei Şehadetnamesi basımına, barkod uygulamasının tek elden yürütülmesinden Ticaret Sicili Gazetesi’nin basımına kadar iş hayatının birçok alanında söz sahibi.
       <br>
        <br>
         TOBB–siyaset ilişkisi
         <br/>
         <br/>
         1952’de kurulan TOBB, bu hüviyetiyle her dönemde siyasetçilerin dikkatle takip ettiği kuruluş oldu. Zaman zaman siyasete etki etti, zaman zaman ondan etkilendi. Hatta siyasete çok adam verdi. Necmettin Erbakan, Ali Coşkun, Yalım Erez, Mehmet Yazar, Ersin Faralyalı gibi isimler TOBB başkanlığından siyasete geçen isimlerden. Son olarak 28 Şubat sürecinde, yönetimin izlediği politika, TOBB’u asıl fonksiyonlarından uzaklaştırdı, bir hayli yıprattı.
         <br/>
         <br/>
         Bir süredir Türkiye genelindeki oda ve borsalarda seçim heyecanı yaşanıyordu. 81 il ve 157 ilçedeki borsa, sanayi, ticaret ve deniz ticaret odalarındaki seçimlere son nokta TOBB genel kurulunda konacaktı. Ankara’da toplanan bin 351 delege, her zamanki gibi genel kuruldan bir gün önce Anıtkabir’i ziyaret edip hatıra fotoğrafı çektirdi. Bu yıl ayrıca TOBB Üniversitesi de gezildi. Bütün delegelere, oda ve borsa başkanlarına ve genel sekreterlere birer dizüstü bilgisayar hediye edildi. Hediye edilen bilgisayar sayısı 1700 civarında. Bilgisayarlara üyelerin ihtiyaç duyacağı bilgiler, TOBB ve kendileri arasında iletişim kurmalarını sağlayacak programlar yüklendi.
         <br/>
         <br/>
         Geçtiğimiz yıl TOBB kanununda yapılan değişiklikle, 53 yıllık TOBB tarihinde ilk kez bir başkan delegelerin oylarıyla seçildi. İki aşamalı yapılan seçimde önce başkan ardından birlik yönetim kurulu, konseyler, yüksek disiplin kurulu asil ve yedek üyeleri belirlendi.
         <br/>
         <br/>
         Bin 322 delegenin imzasıyla tek başına aday gösterilen Hisarcıklıoğlu, kullanılan bin 265 oydan geçerli sayılan bin 257 oyun tamamını alarak yeniden başkanlığa getirildi. Daha önce bin 360 olarak açıklanan delege sayısı, bazı odaların seçimleri tamamlayamaması sebebiyle bin 351’de kaldı. Yönetim Kurulu seçiminde ise bin 176 delege oy kullanırken, bunlardan bin 105’i geçerli, 71’i ise geçersiz sayıldı.
         <br/>
         <br/>
         10 yıl aradan sonra İstanbul yönetimde
         <br/>
         <br/>
         Seçimde başka aday olmadığı için herkes Hisarcıklıoğlu’nun listesinde kimlerin yer alacağını merak ediyordu. Özellikle de AK Parti’ye yakın isimlerin seçimi kazandığı İstanbul Ticaret Odası’ndan (İTO) bir ismin yönetimde yer alıp almayacağı konuşuluyordu. Son ana kadar açıklanmayan listeye, AK Parti kurucularından İTO Başkan Yardımcısı İbrahim Çağlar girdi. Böylece 10 yıl aradan sonra ilk kez TOBB yönetim kuruluna İstanbul’dan bir isim girmiş oldu. Bu hamle ile Hisarcıklıoğlu, AK Parti’ye yakın delegeleri de gücendirmeyecek bir liste oluşturmuş oldu. Çağlar, Türkiye’nin en büyük ticaret odası konumunda olan İTO’da Mehmet Yıldırım’ın karşısında seçimlere girmiş, daha sonra Murat Yalçıntaş lehine çekilmişti.
         <br/>
         <br/>
         Bunun yanında listede bir de sürpriz gerçekleşti. Önceki yönetimde başkan vekili olan Kahramanmaraş Sanayi ve Ticaret Odası Başkanı Mehmet Balduk listede yer almadı. Balduk’un, bir süredir Hisarcıklıoğlu ile bazı konularda farklı düşünceleri savunduğu için listeye girmediği belirtiliyor. Balduk, Hisarcıklıoğlu ile birlikte Fuat Miras döneminin kapanmasında önemli rol oynamıştı.
         <br/>
         <br/>
         15 kişiden oluşan yeni TOBB yönetimine Çağlar dışında beş yeni üye daha girdi. Yönetim kurulunun kompozisyonundan, her kesimin temsil edilmeye çalışıldığı, dengelerin gözetildiği anlaşılıyor. Oda ve bölgeler arası dengeler, siyasi eğilimler gibi. Seçim sonrasındaki hava ise listenin çoğunluk tarafından kabul gördüğü yönündeydi. Hisarcıklıoğlu, seçimin ardından bu konuyla ilgili olarak yaptığı değerlendirmede, “4-5 tane farklı borsamız var. Ankara, İstanbul’da üye çoğunluğu var. En iyisini yapmaya çalıştık.” dedi.
         <br/>
         <br/>
         Arka bahçe mi, çay bahçesi mi?
         <br/>
         <br/>
         Kongreden geriye kalan tartışmalardan biri de “arka bahçe” tartışmasıydı. 16 Haziran 2001’den bu yana görevde olan Hisarcıklıoğlu, açış konuşmasında, kriz sonrası göreve gelmiş bir başkan olarak o günden bu yana Türk ekonomisinde alınan mesafeyi anlattı. Elde edilen başarıda hem özel sektörün hem de hükümetin pay sahibi olduğuna değindi. Hisarcıklıoğlu, “Günümüz dünyasında verimsiz çalışana hayat hakkı yok.” diyerek üyelerine mesaj yolladı. Hükümete de başta ithalattaki tırmanış olmak üzere ekonomide görülen bazı riskleri hatırlattı.
         <br/>
         <br/>
         Halkın iş dünyasından farklı, hükümetten farklı beklentiler içinde olduğunu söyleyen Hisarcıklıoğlu, ‘’Biz hiç kimsenin arka bahçesi olmadık, olmayız, olmayacağız. Bizim takip edeceğimiz tek siyaset, ekonominin büyümesi ve ülkemizin kalkınması siyasetidir. Bizim siyasetimiz, kısır ve gündelik çekişmeler içinde harcanamayacak kadar büyük bir davadır.” dedi. Muhalefet ve bazı yorumcular, bunun hükümete yönelik üstü kapalı bir mesaj olduğunu ileri sürerken, hükümet bu tartışmaya hiç girmedi. Tek cevap Devlet Bakanı Kürşat Tüzmen’den geldi. TOBB’un cumartesi günü tertiplediği kokteyle katılan ancak genel kurula Mısır’da olduğu için gelemeyen Tüzmen, Moğolistan’da gazetecilerin sorularını cevaplandırırken, TOBB’la aralarında hiçbir sorun olmadığını aksine yediklerinin ve içtiklerinin ayrı gitmediğini ima ederek, “Bizim gittiğimiz bütün dış heyetlere bakın, ticaret heyetlerine ve fuarlara bakın. Biz zaten hep onlarla beraber çalışıyoruz. Dolayısıyla TOBB bizim arka bahçemiz değil, olsa olsa aile çay bahçemiz olur.” dedi.
         <br/>
         <br/>
         “Sıkıntımız çağ dışı mevzuat”
         <br/>
         <br/>
         TOBB Başkanı Hisarcıklıoğlu’na göre, iş dünyasının yaşadığı sıkıntının kaynağı, “düzgün işlemeyen piyasa mekanizması, bürokratik engeller ve çağ dışı mevzuat.” İşte bu manzaranın ortadan kaldırılması için başlanan reformların bitirilmesi ve bunlara yenilerinin ilâve edilmesi şart. AB hedefine bağlı kalınarak ekonomi sağlıklı bir yapıya kavuşturulmalı, kamu maliyesi düzene sokulmalı ve devletin işleyişi için yapılması gerekenler bir an önce yapılmalı. Kayıtdışılıktan sosyal güvenliğe, yargıdan bürokrasiye kadar her alanda süratle değişim gerekiyor. Yapısal değişim artık bir tercih değil zorunluluk.
         <br/>
         <br/>
         Hisarcıklıoğlu, son iki yılda sağlanan siyasi ve ekonomik istikrar sayesinde, özel sektörün ‘’yelkenlerini açarak, dünyaya açılmak üzere rüzgar beklediğini’’ belirterek, bu çerçevede hükümetin yapısal reformları hayata geçirme konusunda daha fazla gayret göstermesini istiyor. Hisarcıklıoğlu, “İşçisinden memuruna, tüccarından sanayicisine kadar Türkiye 2. ligde top koşturmaktan yorulmuştur. Bizim yerimiz, dünyanın en güçlü 10 ülkesinin yer aldığı gelişmiş ülkeler ligidir. Türkiye’nin başarı hikâyesi, işte bu lige girdiğimiz anda taçlanacaktır.” diyor.
         <br/>
         <br/>
         Dört yıllığına göreve gelen TOBB’un yeni yönetimi, yeni döneme, “Takip edeceğimiz tek siyaset ekonominin büyümesi ve ülkemizin kalkınması siyasetidir.” diyerek başlıyor. Türk ekonomisinin çatı örgütü TOBB’a, iş dünyasına Türkiye’nin ikinci ligden birinci lige sıçramasında büyük görevler düşüyor.
         <br/>
         <br/>
         TOBB YÖNETİMDE 5 YENİ İSİM
         <br/>
         <br/>
         Rifat Hisarcıklıoğlu (Ankara Ticaret Odası) - Başkan, Zafer Çağlayan (Ankara Sanayi Odası) - Başkan Yardımcısı, Bülent Koşmaz (Manisa Ticaret ve Sanayi Odası) - Başkan Yardımcısı, Faik Yavuz (Ankara Ticaret Borsası) - Başkan Yardımcısı, Hüseyin Üzülmez (Konya Ticaret Odası) - Başkan Yardımcısı, Halim Mete (İstanbul Deniz Ticaret Odası) - Başkan Yardımcısı, İlhan Parseker (Bursa Ticaret ve Sanayi Odası), Nejat Koçer (Gaziantep Sanayi Odası), Fethi Coşkuntuncel (Adana Ticaret Borsası), Fahrettin Akyıl (Diyarbakır Ticaret Borsası), İbrahim Çağlar (İstanbul Ticaret Odası) - Sayman, Tamer Taşkın (Ege Bölgesi Sanayi Odası), Mustafa Şadan Eren (Trabzon Ticaret ve Sanayi Odası), Kemal Özgen (Antalya Ticaret ve Sanayi Odası), Mustafa Yardımcı (Edirne Ticaret Borsası)
         <br/>
         <br/>
         Not: Çağlar, Taşkın, Eren, Özgen ve Yardımcı yönetime yeni giren isimler.
         <br/>
         <br/>
         <br/>
         ODALAR BİRLİĞİ TEPEDEN TIRNAĞA REFORM İSTİYOR
         <br/>
         <br/>
         <b>
          Büyüme için:
         </b>
         <br/>
         <br/>
         - Altyapı reformları (enerji, telekomünikasyon, ulaşım sektörlerinin serbest rekabete açılması)
         <br/>
         - Bankacılık reformu
         <br/>
         - Devlet yardımları düzenlemesi
         <br/>
         - Eğitim reformu
         <br/>
         - Özelleştirme (Önce sektörel stratejiler belirlenerek, her sektörde özelleştirmeden sonra sağlıklı rekabet koşullarının oluşması sağlanmalı.)
         <br/>
         - Kayıtdışılıkla mücadele (Vergi sistemi reformuyla birlikte, kredi kartı kullanımının teşvik edilmesi, banka sisteminin kullanılmasının yaygınlaştırılması.)
         <br/>
         <br/>
         <b>
          Kamu Maliyesi için
         </b>
         <br/>
         - Kamu mali yönetimi reformu
         <br/>
         - Sosyal güvenlik reformu (Reform yapılmayan her gün, sistemin açığı artmaktadır. İş dünyasının üzerindeki yüksek maliyetleri daha da artırmadan, bu reform tamamlanmalıdır. İstihdam artışının sürmesinde bu reformun gerçekleşmesi ön koşuldur.)
         <br/>
         - Vergi İdaresi ve Vergi Sistemi reformu
         <br/>
         <br/>
         <b>
          Kamu’nun işleyişi için
         </b>
         <br/>
         - Hukuk ve mevzuattan arındırma reformu
         <br/>
         - Kamu yönetim reformu
         <br/>
         - Yargı Reformu ve İdari Usul Kanunu Reformu
         <br/>
         <br/>
         TOBB’UN İŞTİRAKÇİ OLDUĞU KURULUŞLAR
         <br/>
         <br/>
         Milli Prodüktivite Merkezi, Türk Standartları Enstitüsü, İhracatı Geliştirme Etüd Merkezi, KOSGEB, Basın İlan Kurumu, OYAK, SPK, Rekabet Kurumu, Bağkur, İktisadi Kalkınma Vakfı, Darülaceze Vakfı, Aspilsan, Merkez Bankası, Mersin Serbest Bölgesi, Antalya Serbest Bölgesi, EGS Holding, Vadeli İşlemler ve Opsiyon Borsası, Moskova Türk Ticaret Merkezi, Ekonomik ve Sosyal Konsey, Türk Patent Enstitüsü, Türkiye İş Kurumu, Reklam Kurulu, Ulusal Bor Araştırma Enstitüsü, Türk Tanıtma Vakfı, Türk Loydu Vakfı, İstanbul Sanayi Odası Vakfı, İstanbul Dünya Ticaret Merkezi, Forum Fuarcılık, Çukurova Fuarcılık, Formula İstanbul Yatırım A.Ş.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1513 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21413), [web.archive.org (arşiv bağlantısı)](http://web.archive.org/web/20060106054818/http://www.aksiyon.com.tr:80/yazdir.php?id=21413)
