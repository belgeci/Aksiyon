# İlaçta yabancıya devir devam ediyor

*Kadir Dikbaş 2012.04.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yerli ilaç üreticilerinin, hisselerini yabancıya devrederek sektörden çekilmeleri devam ediyor. Son olarak Mustafa Nevzat İlaç Sanayii AŞ de, hisselerinin yüzde 95,6’sını 700 milyon dolara sattı. Alıcı, dünyanın önde gelen biyoteknoloji şirketlerinden ABD’li Amgen. Satış bedelinin peşin olarak ödeneceği açıklandı.
  </font>
 </div>
 <div id="newsText">
  <font class="detail-text">
   <p>
    Amgen Şirket ve Operasyonlar Başkanı Robert A. Bradway, “Mustafa Nevzat’ın çalışanları ve yönetim ekibi ile birlikte; Türkiye ve çevresindeki pazarlarda yüksek kaliteli ve inovatif ilaçlarla faaliyetlerimizi artırmayı planlıyoruz.” derken, Mustafa Nevzat Genel Müdürü Levent Selamoğlu, “Bu işlem; Mustafa Nevzat, çalışanları ve müşterileri için çok çekici bir fırsat sunuyor. Amgen’in hedef ve kaynakları ülkemizde yatırımın sürekliliğini de sağlayacak.” dedi.
   </p>
   <p>
    <img alt="" src="http://web.archive.org/web/20120620180636im_/http://medya.aksiyon.com.tr/aksiyon/2012/04/30/sektor1.png">
     1923 yılında Üsküdar İhsaniye’de Prof. Mustafa Nevzat Pısak’ın Mustafa Nevzat Laboratuvarı adıyla kurduğu şirket, Türkiye’de hastane pazarı ile “enjektabl” ilaçlarda lider konumunda.
    </img>
   </p>
   <p>
    Son yıllarda aralarında Eczacıbaşı İlaç’ın da bulunduğu çok sayıda devir işlemi gerçekleşmesine ve bunun sektörü geliştireceği ileri sürülmesine rağmen Türkiye’nin ilaçtaki dışa bağımlılığı düşmüyor.  Dolayısıyla, ilaçta yabancıya devirlerin yeni yatırımlar getirmediği, Türkiye’nin daha ziyade pazar olarak görüldüğü fikri güç kazanıyor.
   </p>
   <p>
    Sektörde ihracatın ithalatı karşılama oranı hâlâ yüzde 12’lerde seyrediyor. Dahası 2011 yılında 2010 yılına göre gerileme kaydedildi. İlaç Endüstrisi İşverenler Sendikası’nın (İEİS) verilerine göre, ihracatın ithalatı karşılama oranı 2010’da yüzde 12,7 iken 2011’de yüzde 12,1’e geriledi. Geçen yıl ithalat yüzde 6,5 artarak 4 milyar 697 milyon dolara yükseldi. İhracat ise yüzde 1,6 oranındaki büyümeyle 567 milyon dolarda kaldı. Böylece dış ticaret açığı 4,1 milyar doları aştı.
   </p>
   <p>
    Son teşvik düzenlemesinde stratejik sektörler arasında sayılan ilaçtaki üretim/dış ticaret açığını ve dışa bağımlılığı Türkiye’nin sorgulaması gerekiyor.
   </p>
   <hr/>
   <h3>
    <span>
     Başkentgaz’a yine alıcı çıkmadı
    </span>
   </h3>
   <p>
    Türkiye’nin ikinci büyük doğalgaz dağıtım şirketi olan Başkent Doğalgaz Dağıtım AŞ’nin (Başkentgaz) özelleştirilmesinde yine alıcı bulunamadı. Başkentgaz’ın yüzde 80’inin özelleştirilmesi ihalesinde açık artırma sürecine katılan dört grup da, yazılı tekliflerinin üzerine çıkmadı. Özelleştirme İdaresi Başkan Vekili Ahmet Aksu, ihale komisyonunun 626 milyon dolar olarak belirlediği başlangıç tutarının üzerinde yazılı teklif gelmemesi sebebiyle ihalenin büyük ihtimalle iptal edileceğini açıkladı.
   </p>
   <p>
    Başkent Doğalgaz için ilk ihale dört yıl önce yapılmış, en yüksek teklifi 1 milyar 610 milyon dolarlık bedelle Global Yatırım Energaz, ikinci en yüksek teklifi ise Elektromed firmaları vermişti. Süreç içinde her iki firma da yükümlülüklerini yerine getirmediği için ihale iptal edildi. 2010’da yapılan ikinci ihalede ise en yüksek teklifi 1 milyar 211 milyon dolarla Kazancı-Karamehmet ortaklığıyla kurulan MMEKA verdi. Fakat onlar da ödeme yapmayınca ihale iptal edildi. Satış olmamakla birlikte ihalede şirketlerin teminat olarak yatırdığı toplam 207,6 milyon dolar Hazine’ye gelir olarak aktarıldı.
   </p>
   <hr/>
   <h3>
    <span>
     Sektörlerde güven artışı
    </span>
   </h3>
   <p>
    Ekonomideki yavaşlamanın durduğu, pek çok göstergede kendini hissettirmeye başladı. Bunlardan biri de sektörel güven endeksi. 2012 Nisan ayında, Hizmet Sektörü Güven Endeksi bir önceki aya göre yüzde 7,0, Perakende Ticaret Sektörü Güven Endeksi yüzde 4,7 ve İnşaat Sektörü Güven Endeksi yüzde 3,7 oranında artış kaydetti.
   </p>
   <p>
    Türkiye İstatistik Kurumu’nun tespitlerine göre, Hizmet Sektörü Güven Endeksi’ndeki artış, son üç ayda iş durumu ve son üç ayda hizmetlere olan talep; Perakende Ticaret Sektörü Güven Endeksi’ndeki artış, son üç ayda ve gelecek üç ayda iş hacmi (satışlar); İnşaat Sektörü Güven Endeksi’ndeki artış ise, alınan kayıtlı siparişlerin mevcut seviyesi ve gelecek üç ayda toplam çalışan sayısı değerlendirmelerinin iyileşmesinden kaynaklanıyor.
   </p>
   <p>
    Sektörel Güven Endeksleri,  grafikte görüldüğü gibi, 0-200 aralığında değer alabiliyor. Endeksin 100’den büyük olması, sektörün mevcut ve gelecek döneme ilişkin iyimserliğini, 100’den düşük olması ise kötümserliğini gösteriyor.
   </p>
   <p>
    <img alt="" height="194" src="http://web.archive.org/web/20120620180636im_/http://medya.aksiyon.com.tr/aksiyon/2012/04/30/sektor.png"/>
   </p>
   <hr/>
   <h3>
    <span>
     Merkez, ılımlı toparlanma bekliyor
    </span>
   </h3>
   <p>
    Ekonomideki yavaşlamanın sona erdiği işaretlerini Merkez Bankası da teyit etti. Banka, 2. çeyrekte ılımlı bir toparlanma beklediğini duyurdu: “Sanayi üretimi verileri yılın ilk çeyreğinde iktisadi faaliyetin beklenenden bir miktar daha zayıf seyrettiğini göstermiştir. Ancak bu gelişmenin büyük ölçüde olumsuz hava koşulları ve dış belirsizlikler gibi geçici unsurları yansıttığı düşünülmekte, 2. çeyrekten itibaren ılımlı bir toparlanma beklenmektedir. Sipariş ve tüketim göstergelerinde şubat ve marttaki eğilimin yukarı yönlü olması, gerilemenin geçici olduğuna işaret etmektedir.”
   </p>
   <hr/>
   <h3>
    <span>
     KKTC’de ilk petrol sondajı başladı
    </span>
   </h3>
   <p>
    Türkiye, Rumların Akdeniz’deki petrol ve doğalgaz arama çalışmalarına karşılık olarak başlattığı hamlede sondaj aşamasına geçti. Türkiye Petrolleri Anonim Ortaklığı (TPAO), 26 Nisan’da Kuzey Kıbrıs’ta Türkyurdu-1 adıyla ilk kara sondajına başladı. Enerji ve Tabii Kaynaklar Bakanı Taner Yıldız, KKTC Cumhurbaşkanı Derviş Eroğlu ve Başbakan İrsen Küçük’le sondaj çalışmasının düğmesine bastı. Yıldız, sondajın adada barış gerekçesi olacağını söyledi. TPAO, Kıbrıs’ta doğalgaz ve petrol arama çalışması için 400 milyon dolar harcayacak.
   </p>
   <hr/>
   <p>
   </p>
   <p>
    <img alt="" src="http://web.archive.org/web/20120620180636im_/http://medya.aksiyon.com.tr/aksiyon/2012/04/30/eko.png"/>
   </p>
   <hr/>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32458-ilacta-yabanciya-devir-devam-ediyor.html), [web.archive.org (arşiv bağlantısı)](http://web.archive.org/web/20120620180636/http://www.aksiyon.com.tr:80/aksiyon/haber-32458-ilacta-yabanciya-devir-devam-ediyor.html)
