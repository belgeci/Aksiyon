# Karakum çölü’nde renk pazarı

*Kadir Dikbaş 2005.04.04*

<div>
 <p>
  <font>
   AŞKABAT - Birbirinden güzel rengarenk Türkmen halı ve kilimlerinin görücüye çıktığı tarihî Çöl Pazarı, açık hava müzesini andırıyor. Sadece halı değil aklınıza gelebilecek her şey var bu pazarda.
   <br/>
   <br/>
   Türkmenistan topraklarının yüzde 77’si çölle kaplı. Önceden Oğuz Çölü adı verilen, Büyük Selçuklu’nun doğduğu bu çöle bugün Karakum Çölü deniyor. Başkent Aşkabat çölün güney ucunda, İran sınırına yakın bir bölgede kurulmuş. Çölden biraz uzakta olsa da zaman zaman sert rüzgarların, kum fırtınalarının ve yaz aylarında kavurucu sıcağın etkisinde kalan bir kent. Bugün modern bir görünüme kavuşan ve her geçen gün yeşillenen Aşkabat’ın dışına doğru ilerledikçe çölün hakimiyeti daha fazla hissediliyor. Karakum Çölü, olumsuzlukları yanında tarih boyu Türkmen’e bir sığınak olmuş, düşman saldırılarına karşı kalkan vazifesi görmüş. Dolayısıyla çöl Türkmen’in bir parçası haline gelmiş, onun toplumsal, ekonomik ve kültürel hayatına şekil ve yön vermiş.
   <br>
    <br>
     Aşkabat’a gidip de Çöl Pazarı’nı görmemek olmaz. Şehre 15 km uzaklıkta, tarihî İpek Yolu’nun üzerinde bulunan ve asırlardır aynı yerde kurulan büyük bir açık hava pazarı. Sabahın ilk ışıklarıyla birlikte Aşkabat’tan, çevre köy ve kasabalardan binlerce alıcı ve satıcının bir araya geldiği mekan. Türkmenler “Cıgıllık Pazarı” diyor buraya.
     <br>
      <br>
       Günlerden pazar. Pazara yaklaştıkça tarihe yolculuk ettiğimiz hissine kapılıyoruz. Mal pazarı değil renk pazarı sanki. İnsanı Selçuklu günlerine taşıyan üstü açık etnografya müzesi. Bu görüntüyü bozan tek şey ise, bir yaşından 40 yaşına kadar her türlü arabanın satıldığı oto pazarı ve bugüne ait müzik sesleri.
       <br>
        <br>
         Pazara müze havasını veren esas bölüm, rengarenk halı ve kilimlerin bulunduğu kısım. Orta Asya’nın bütün renkleri, Türkmen’in el emeği göz nuru buraya akmış. Baskın renk, her tonuyla kendisini hissettiren kırmızı. Halıda, kilimde, kumaşta ve el yapımı elbiselerde...
         <br/>
         <br/>
         Halı, Türkmenler için asırlardır büyük bir kültürel zenginlik. “Su Türkmen’in hayatı, at kanadı, halı ise ruhudur.” diye bir Türkmen sözü var. Binlerce köylünün umut ve geçim kaynağı. Bu pazar ise el emeğinin ve sanatın paraya dönüştüğü adres. Halı ve kilimlerdeki geometrik desenlerden, o halının hangi Türkmen boyunca dokunduğunu anlayabilirsiniz. Yeşil renkli Türkmen bayrağında da, ay yıldızın yanında beş farklı geometrik halı deseni bulunuyor. Bu desenler, ülkedeki beş boyu temsil ediyor. Dokuması sabır ve ince işçilik isteyen o narin halıların yünü Karakul koyunundan, kırmızıları ise nar suyundan.
         <br/>
         <br/>
         Antika halıların yurtdışına çıkarılması yasak. Bunun için antika olmadığına dair müzeden belge almak gerekiyor.
         <br/>
         <br/>
         Türkmen geleneğini giyimiyle kuşamıyla, alışverişteki samimiyetle bu pazarda yaşayarak görüyorsunuz. Satıcıların çoğu, geleneksel başörtüleri ve kıyafetleriyle dikkati çeken Türkmen hanımlar. Sovyet döneminin baskılarına rağmen geleneklerini korumayı başarmış olan Türkmenler’de aileye, boya ve devlete bağlılık eskisi gibi güçlü. Nedense insan, başka pazarlarda kapıldığı “kandırılır mıyım?” endişesine bu pazarda düşmüyor. Hırsızlık vak’ası da çok az.
         <br/>
         <br/>
         Küçük bir halıya yakından bakmak için satıcıdan istiyorum. “Meh” diyerek uzatıyor. “Buyur” anlamına gelen bu söz, beni çocukluk yıllarımdaki köyümün pazarına götürüyor birden. Dil saf Türkmen dili. Anadolu Türkmenlerinin hiç de yabancı olmadığı bir şive. Sadece telaffuzda farklılıklar var.
         <br/>
         <br/>
         Pazarda halı ve kilim dışında aklınıza gelebilecek her türlü mal ve malzeme mevcut. Peyniri, yoğurdu, elması, patatesi, böreği, çöreği, balığı ve döneriyle her türlü gıda maddesi. Takılar, antika ev eşyaları, eski paralar, madalyalar, takkeler, başlıklar, otomobiller, otobüsler, koyunlar, atlar, develer ve daha neler neler.
         <br/>
         <br/>
         Fiyatlar bize göre biraz daha cazip. Mesela çöl iklimine rağmen soğanın kilosu 4 bin 500 manat. Patates 6 bin, elma 9 bin, portakal ise 8 bin manat. Resmi kura göre 1 dolar 5 bin manat etse de serbest piyasada 25 bin manat. Yani bir kg soğan 30 Ykr civarında.
         <br/>
         <br/>
         Yabancıların, özellikle de Türklerin çok rağbet gösterdiği el işi patiklerin fiyatı 15 bin manat civarında. Pazarın en gözde bölümünü oluşturan ipek ve yün halıların ve kilimlerin yer aldığı kısımdaki fiyatlarsa malın kalitesine göre değişiyor. 2-3 metrekare büyüklüğündeki bir yün halının fiyatı 100-250 dolar arasında. Pazarlık bizdeki kadar sıkı ve yaygın olmasa da var.
         <br/>
         <br/>
         Sıcak yaz günlerinde ancak öğleye kadar açık kalan pazar, kışın akşama doğru dağılıyor. Pazara sadece Türkmenler değil, komşu İran’dan bile alış ve satış için gelenler oluyor. Turistler açısındansa, hem hediyelik eşya almak hem de Türkmen kültürünü tanımak ve görmek için bulunmaz bir fırsat. Sadece turistlerin değil, resmi ziyaretçilerin de uğrak yerlerinden biri. Çünkü burası, eşsiz ve benzersiz bir açık hava müzesi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2447 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20733), [web.archive.org (arşiv bağlantısı)](http://web.archive.org/web/20060106053854/http://www.aksiyon.com.tr:80/yazdir.php?id=20733)
