# Turistler Halil İbrahim sofrasında

*Kadir Dikbaş 2006.04.10*

<div>
 <p>
  <font>
   Hz. İbrahim’in ateşe atıldığı yer olarak bilinen Şanlıurfa'daki Balıklıgöl, %55'lik artışla yerli ve yabancı turist akınına uğruyor.
   <br/>
   <br/>
   Şanlıurfa’nın simgesi Balıklıgöl (Halil-ür Rahman Gölü) ziyaretçilerine tarihin derinliklerinden mesajlar sunuyor. Kendini ilah sanıp “Dilediğimi öldürür, dilediğime hayat veririm” diyecek kadar ileri giden, gücü ve zulmüyle insanları sindiren; ama sonunda küçük bir sineğe yenik düşen Babil kralı Nemrud’u ve onun ateşe atıp da ateşin yakmadığı Hz. İbrahim’i hatırlatıyor.
   <br>
    <br>
     Hz. İbrahim’in doğduğu mağara ve ateşe atıldığı yer kesin olarak bilinmiyor. Bu konuda muhtelif rivayetler var. Ancak Şanlıurfa ve Balıklıgöl, asırlardır halk arasında Hz. İbrahim’in doğup büyüdüğü ve ateşe atıldığı yer olarak kabul ediliyor.
     <br>
      <br>
       Yer neresi olursa olsun yaşanan vaka, Kur’an-ı Kerim’deki beyanlarla da sabit. Nemrud, hazırlattığı mancınıkla Hz. İbrahim’i yanan dev ateşin içine attırmış fakat Allah’ın “Ey ateş, İbrahim’e karşı serin ve selamet ol!” (Enbiya suresi 21/69) emrine uyan ateş ona dokunmamıştı. İşte bugün halk, Hz. İbrahim’i yakmayan ateşin suya (Halil-ür Rahman Gölü), odunların da balığa dönüştüğüne inanıyor.
       <br>
        <br>
         EŞSİZ BİR MEKÂN
         <br/>
         <br/>
         Hz. İbrahim sevgisiyle buraya gelip ibadet ve duasını yapanlar, tarihî yapıları hayranlıkla seyredip tek bir ayrıntı kaçırmamak telaşıyla fotoğraf ve film çeken yerli ya da yabancı turistler, eşini ve çocuklarını alıp hava almak için çıkmış Urfalılar… Herkes için ayrı bir güzel Balıklıgöl ve çevresi. Sahip olduğu mistik dokusu, ruhu okşayan ve huzur veren atmosferiyle insanı farklı bir âleme taşıyor. Göldeki balıkların yanı sıra kuşlar ve güvercinler de buranın etrafa tebessüm saçan sakinleri. Onlara yem atmaksa ziyaretçiler, özellikle de çocuklar için büyük bir zevk. Balıkların kutsal olduğuna inanıldığı için yenilmiyor ve sayıları çok fazla. Bu tarihî bölge, yapılan son çevre düzenlemeleriyle, saatlerce bıkıp usanmadan herkesin vakit geçirebildiği nadide bir mekân haline gelmiş. Bir gelen bir daha gelmek istiyor.
         <br/>
         <br/>
         Gölün hemen güneybatısında yer alan cami, medrese ve mezarlık bir külliyeyi oluşturuyor. Cami, Bizans döneminde yapılan Meryem Ana Kilisesi’nin üzerine 13. asırda Eyyübiler tarafından inşa edilmiş. Hz. İbrahim’in doğduğu yer olarak kabul edilen mağara ise, göle 500 metre kadar uzaklıkta bulunan Mevlid-i Halil Camii’nin güneyinde bulunuyor.
         <br/>
         <br/>
         Balıklıgöl’ün yakınlarında Kazak Pazarı ve Gümrük Hanı gibi tarihî çarşılar var. Bu çarşılarda halıdan bakır işlemelere, çiğ köfteden isot biberine kadar ne ararsan mevcut.
         <br/>
         <br/>
         Maalesef bu güzelliklere gölge düşüren tek konu, zaman zaman gölde kirlenmelerin oluşması. Bu durum bazen toplu balık ölümlerine de sebep oluyor. Geçtiğimiz sene mayıs ayında balıklar peş peşe ölmeye başlayınca göl karantinaya alınmış, ziyaretçilerin göl çevresinde gezmesine ve balıklara yem atmasına 10 gün süreyle yasak getirilmiş. Uzmanların anlattığına göre, göl kaynayan bir göl ve bu yüzden balıklara atılan birtakım yiyecekler ve çöpler dibe çökerek gözenekleri tıkıyor ve organik kirlenmeye yol açıyor. Bu sebeple hemen her yıl temizlik gerekiyor. En son Eylül 2005’te yapılan temizlikte balık adamlar, pilden at nalına kadar pek çok yabancı cisim çıkarmış gölden.
         <br/>
         <br/>
         BİR MİLYON TURİST GELİYOR
         <br/>
         <br/>
         Hz. İbrahim, hem peygamberimiz Hz. Muhammed (sav), hem Hz. İsa hem de Hz. Musa’nın atası olduğundan Balıklıgöl, üç semavi dine mensup yüz binlerce turistin ilgisini çekiyor. Yerli olsun yabancı olsun gelen turist sayısı yaz aylarında yoğunluk kazanıyor. Bununla birlikte kış aylarında da önemli sayıda turist geliyor. Kışın en çetin yaşandığı geçen aralık ayında bile bölgede üç bin dolayında yabancı turist konaklamış. Yerli turist sayısı ise 8 bin. Bunlara günübirlik gelenler dâhil değil. Güneydoğu Anadolu Projesi’nin hayata geçmesi de, Şanlıurfa’yı bir cazibe merkezi haline getirmiş. Sezonun henüz başlamadığı mart ayında bile çok sayıda turist göze çarpıyor.
         <br/>
         <br/>
         Balıklıgöl ve çevresinin yanında, Şanlıurfa’da gezilip görülecek çok şey var. Adı üstünde “peygamberler diyarı” bir kent ve tarihî dokusunu muhafaza ediyor. Hz. Eyüp, Hz. Elyasa ve Rahime Hatun türbeleri ile Hz. Eyüp’ün sırtını sürdüğü kutsal taş, Roma devrine ait Şuayp şehri, Harran’daki konik kubbeleri evler, Harran Ulu Cami, Ömeriye Camii, Der-Yakup Kilisesi, Deyr-i Mesih Kilisesi, Şanlıurfa Kalesi, tarihî hanlar, hamamlar, çarşılar ve daha pek çok yer ve eser bulunuyor.
         <br/>
         <br/>
         Bunların yanında Türkiye’nin en büyük, dünyanınsa altıncı büyük barajı olan Atatürk Barajı da ziyaret edilen yerler arasında. Geçen yıl 577’si yabancı toplam 15 bin 316 kişi barajı gezerek brifing almış.
         <br/>
         <br/>
         Toplam rakama bakınca Şanlıurfa’ya gelen turist sayısında geçen yıl ciddi bir artış olduğu görülüyor. Büyüme Türkiye ortalamasının üzerinde. Şanlıurfa Valiliği’nden edindiğimiz bilgilere göre, şehre geçen yıl 25 bini yabancı olmak üzere toplam 411 bin turist gelmiş. Bu rakam geçen yıl 265 idi. Yani yüzde 55’lik bir artış söz konusu. Turist sayısındaki yüksek oranlı artışın bu yıl da devam etmesi bekleniyor. Tabii ki, bu rakamlar şehre gelen turist sayısını tam olarak gösteren rakamlar değil. Bundan başka Şanlıurfa’ya günübirlik gelip dönen çok sayıda turist var. Bunlar da hesaba katıldığında toplam sayının 1 milyonu bulduğu tahmin ediliyor.
         <br/>
         <br/>
         Yabancı turistler içinde İran ve Suriyeliler ağırlığı teşkil ediyor. Özellikle Hacca giden ya da Hz. Ali’nin (r.a) kızı Hz. Zeynep’in Suriye’de bulunan kabrini ziyarete giden İranlıların da önemli bir bölümünün ilk duraklarından biri Urfa Balıklıgöl oluyor. Genelde konaklamadan şehirden ayrılıyorlar. Son dönemde Akçakale sınır kapısının açılmasıyla da, Suriye’den gelişler artmış. Ticaret için gelenlerin yanında turistik maksatla gelenler de var. Avrupalılar içinde de Almanlar başı çekiyor. İl Turizm Müdürlüğü yetkililerine göre, son zamanlarda Japonlar da ilgi göstermeye başlamış. Hangi ülkeden olursa olsun yabancıların en çok gezdiği yerler, öncelikle Balıklıgöl ve konik kubbeli evleriyle ünlü Harran.
         <br/>
         <br/>
         İnanç turizmi açısından Şanlıurfa büyük bir potansiyele sahip. Ancak bu potansiyelin yeterince değerlendirildiği söylenemez. Sebep tanıtım ve turistik tesis eksikliği. Konaklama tesisi olmadığı için şehre gelen turistlerin yarıdan fazlası aynı gün geri dönmek zorunda kalıyor. Konaklamak içinse başta Gaziantep olmak üzere çevre illeri tercih ediyor.
         <br/>
         <br/>
         Şanlıurfa, sahip olduğu turizm potansiyelinden daha fazla faydalanmaya çalışıyor. Bunun için Belediye’nin ve Valiliğin birtakım çalışmaları var; fakat esas görev özel sektöre düşüyor. Her şey, onların hazırlayacağı projelere, yapacağı yatırımlara ve halkın göstereceği ilgiye, duyarlılığa bağlı.
         <br/>
         <br/>
         İki yıldır görülen turist sayısındaki artış, bölge esnafına şimdiden heyecan getirmiş bile. Şanlıurfa Bakkallar ve Bayiler Odası, üyelerine yönelik ücretsiz İngilizce kursu düzenlemeyi kararlaştırmış. Amaç, özellikle tarihî Balıklıgöl ve çevresinde faaliyet gösteren esnafın yabancı turistlerle diyalog kurmasını kolaylaştırmak. Kurs için şimdiden yüzlerce esnaf müracaatta bulunmuş. Bölgede faaliyet gösteren esnafı en fazla endişelendiren konu, turizm sezonunda artış gösteren hırsızlık ve kapkaç olayları. Yöre esnafı, bu tür olayların hem kendilerine hem Şanlıurfa imajına ve turizmine zarar verdiğini söylüyor ve şimdiden tedbir alınmasını istiyor.
         <br/>
         <br/>
         ŞANLIURFA’DA KONAKLAYAN TURİST SAYISI
         <br/>
         <br/>
         Yıl	Yerli	Yabancı
         <br/>
         <br/>
         2002	235.608	17.483
         <br/>
         2003	230.906	11.536
         <br/>
         2004	246.974	17.634
         <br/>
         2005	385.993	24.710
         <br/>
         <br/>
         Kaynak: Şanlıurfa Valiliği
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 383 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23852), [web.archive.org (arşiv bağlantısı)](http://web.archive.org/web/20060422132350/http://www.aksiyon.com.tr:80/yazdir.php?id=23852)
