# Talep daraldı, fiyatlar düştü, ithalat zayıfladı

*Kadir Dikbaş 2012.07.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Dünya emtia fiyatlarındaki gerileme, iç ve dış talepteki yavaşlamaya paralel olarak ihracat ithalatın önünde koşmaya devam ediyor. Bunun sonucunda da dış ticaret açığı, dolayısıyla cari işlemler açığı daralıyor.
  </font>
 </div>
 <div id="newsText">
  <font class="detail-text">
   <p>
    Türkiye İstatistik Kurumu'nun (TÜİK) açıkladığına göre, bu yılın mayıs ayında, 2011 yılının aynı ayına göre ihracat yüzde 20,3 artarak 13 milyar 168 milyon dolara, ithalat da yüzde 3,1 artarak 21 milyar 752 milyon dolara yükseldi. Aynı dönemde dış ticaret açığı 10 milyar 164 milyon dolardan, 8 milyar 584 milyon dolara geriledi. İhracatın ithalatı karşılama oranı da yüzde 51,8'den yüzde 60,5'e çıktı.
   </p>
   <p>
    <img alt="" height="281" src="http://web.archive.org/web/20120818040259im_/http://medya.aksiyon.com.tr/aksiyon/2012/07/02/eko1.jpg">
     Mayıs ayındaki yüzde 20'lik ihracat artışında, nisanda olduğu gibi “kıymetli taşlar ve metaller”in etkin rol oynadığı görülüyor. Fasıllar düzeyinde en büyük ihracat kalemi, “kıymetli taşlar ve metaller” (1 milyar 669 milyon dolar) olmuş. Bu kalem hariç tutulduğunda ihracat artışı oldukça zayıf.
    </img>
   </p>
   <p>
    Yılın ilk beş ayına ilişkin verilere göreyse ihracat, geçen yılın aynı dönemine kıyasla yüzde 12,7 artarak 61 milyar 145 milyon dolara yükseldi. Aynı dönemde ithalat yüzde 1,4 oranında azaldı ve 96 milyar 722 milyon dolar oldu. Dış ticaret açığı, yüzde 18,9 gerilemeyle 35 milyar 576 milyon dolar seviyesinde gerçekleşti. Bu dönemdeki ihracatın ithalatı karşılama oranı da yüzde 55,3'den yüzde 63,2'ye ulaştı.
   </p>
   <p>
   </p>
   <p>
    <strong>
     Avrupa ile ticaret
    </strong>
   </p>
   <p>
    Avrupa'ya ihracat ise düşüşünü mayıs ayında da sürdürdü. Bu ayki gerileme yüzde 6,9. Böylece, 2011 Mayıs ayında yüzde 46,8 olan Avrupa Birliği'nin (AB) ihracatımızdaki payı, yüzde 36,2'ye geriledi. İlk beş aydaki veriye göreyse,  AB'nin ihracatımızdaki payı yüzde 48,1'de yüzde 40,1'e düştü.
   </p>
   <p>
    Başta petrol olmak üzere dünya emtia fiyatlarındaki gerileme sadece ithalat maliyetlerini değil, enflasyonu da olumlu etkiliyor. Fakat bu olumlu görünen havanın dünya ekonomilerinin içinde bulunduğu sıkıntıdan kaynaklandığını, işlerin düzelmesi durumunda eğilimin tekrar tersine döneceğini de unutmamak gerekiyor.
   </p>
   <hr/>
   <h3>
    <span>
     Fitch uyardı, JCR görüntümüzü düzeltti
    </span>
   </h3>
   <p>
    Uluslararası kredi derecelendirme kuruluşlarının Türkiye hakkındaki farklı yaklaşım ve değerlendirmeleri dikkat çekiyor. Son olarak Fitch, Türkiye’de cari açığın kırılganlık meydana getirdiğini belirterek, bu yılki cari açığı GSYH’nın yüzde 7,7’si olacağını açıkladı. Fitch’in “Avro Bölgesi krizi gelişmekte olan Avrupa’yı gölgeliyor” başlığını taşıyan analizinde, Türkiye ilgili olarak şu görüşe yer verildi: “Türkiye yumuşak inişi elde etmeye yakın görünmesine rağmen, ülkenin 2012’de cari açığı gayri safi milli hasılanın yüzde 7,7’si olan 61 milyar dolar düzeyinde olacak. Bu açığın büyük bir kısmının kısa vadeli borçlanma ve portföy yatırımları ile finanse ediliyor olması, Türkiye’yi Avro Bölgesi’ndeki şiddetli volatiliteye karşı kırılgan hale getiriyor.”
   </p>
   <p>
    Aynı gün (28 Mayıs) Japon kredi derecelendirme kuruluşu Japan Credit Rating Agency (JCR) ise, Türkiye’nin yabancı ve yerel para kredi notlarını teyit etti, yerel para kredi notu görünümünü “durağan”dan “pozitif”e yükseltti. JCR açıklamasında, yurt içi talebin ve uluslararası sermaye akışının yönetilmesini hedefleyen “ihtiyatlı mali politika” ve “esnek para politikası”nın görünüm değişikliğinde etkili olduğu belirtildi, cari açığın ekonomik yavaşlamayla birlikte azalma eğilimine girdiği vurgulandı.
   </p>
   <p>
    Sonuç olarak, Fitch cari açığı ve finansmanını risk olarak görürken, JCR cari açıktaki iyileşmeye işaret etti. Bakalım, bu değerlendirmelerin ardından, S&amp;P ve Moody’s’in açıklamaları ne olacak?
   </p>
   <hr/>
   <h3>
    <img alt="" height="322" src="http://web.archive.org/web/20120818040259im_/http://medya.aksiyon.com.tr/aksiyon/2012/07/02/ekoanaliz-3.jpg"/>
   </h3>
   <h3>
    Avrupa sadece zaman kazandı
   </h3>
   <p>
    Borç krizinin çözümü için defalarca bir araya gelen Avrupa Birliği liderleri, geçen hafta perşembe günü bir kez daha toplandı. Gece boyunca devam eden müzakerelerin ardından ancak sabah saatlerinde bir anlaşmaya varabildiler.
   </p>
   <p>
    Yapılan görüşmede, Avro Bölgesi için 120 milyar avroluk büyüme ve istihdam teşvik paketinde anlaşmaya varılırken, Avro Bölgesi’nin daimi kriz fonu Avrupa İstikrar Mekanizması (ESM) tarafından bankalara doğrudan sermaye desteği sağlanması da kararlaştırıldı. Ayrıca bütçe disiplinine uygun hareket eden üye ülkelere kurtarılma ihtiyacı duymaları halinde daha esnek şartlarda kredi açılabilecek.
   </p>
   <p>
    Toplantı sonrasında en çok sevinen, bankalarının içinde bulunduğu sermaye sıkıntısı ve batıklar sebebiyle, AB’den resmen yardım talebinde bulunan İspanya oldu. İtalya da, daha iyi şartlarda kredi alabilme, kurtarılma imkânı elde etti.
   </p>
   <p>
    Bu gelişme, piyasaların haftanın son gününü daha iyi kapatmasını sağladı. Avro hızlı değer kazandı. Zirve öncesinde 1,240 seviyesini gören avro/dolar paritesi uluslararası piyasada 1,268 seviyesine kadar çıktı. Altının onsu önceki kapanışa göre yüzde 1 oranında yükselirken, Brent tipi petrolünün varil fiyatı yüzde 1,5 artışla 95,28 dolara yükseldi. Avrupa borsalarında ve İMKB’deki yükselişlerse dikkat çekiciydi.
   </p>
   <p>
    Şu an için alınan kararlar moral vermiş olsa da, sıkıntı derinlerde olduğu için önümüzdeki dönemde yeniden dalgalanmalar yaşanması kuvvetle muhtemel. O yüzden sadece ilave zaman kazanıldığını söylemek belki daha doğru bir tespit olacak. Avrupa’da parasal birlik, maliye politikalarındaki birlikle tamamlanıp desteklenmediği sürece kesin sonuç alınması mümkün görünmüyor.
   </p>
   <hr/>
   <h3>
    <span>
     TANAP için 7 milyar dolarlık imza
    </span>
   </h3>
   <p>
    Dünyanın en önemli doğalgaz sahalarından biri olan Şahdeniz 2’den çıkarılacak doğalgazı, Trans Anadolu Doğalgaz Boru Hattı (TANAP) ile Türkiye ve Avrupa’ya ulaştıracak projenin hükümetler arası anlaşması, Başbakan Tayyip Erdoğan ve Azerbaycan Cumhurbaşkanı İlham Aliyev şahitliğinde İstanbul’da imzalandı. 7 milyar dolara mal olacak ve 6 yılda tamamlanacak proje, Azerbaycan’dan devlet petrol şirketi SOCAR, Türkiye’den BOTAŞ ve TPAO’nun oluşturacağı konsorsiyumca hayata geçirilecek. Ortaklıkta BOTAŞ ve TPAO’nun yüzde 20, SOCAR’ın yüzde 80 hissesi bulunacak.
   </p>
   <hr/>
   <h3>
    <span>
     Kapasite kullanımı yüzde 74,6’ya geriledi
    </span>
   </h3>
   <p>
    İmalat sanayi genelinde kapasite kullanım oranı, haziran ayında geçen yılın aynı ayına göre 2,1 puan, bir önceki aya göre 0,1 puan azalarak yüzde 74,6 seviyesinde gerçekleşti. Merkez Bankası’nın açıkladığına göre, detaylarda geçen yılın aynı ayına kıyasla dayanıksız tüketim malları, tüketim malları ile gıda ve içeceklerde artış, dayanıklı tüketim malları, yatırım malları ve ara mallarında kapasite düşüşü görüldü. İmalat sanayi genelinde mevsimsel etkilerden arındırılmış kapasite kullanım oranı ise, bir önceki aya göre 1,3 puan azalarak yüzde 73,0 oldu. Diğer yandan, reel kesim güven endeksi 108,1 ile son üç ayın en düşük seviyesine düştü.
   </p>
   <hr/>
   <p>
    <img alt="" height="1297" src="http://web.archive.org/web/20120818040259im_/http://medya.aksiyon.com.tr/aksiyon/2012/07/02/eko2.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2015E791C30AD980DA7ABDE2666B2E91?newsId=32982), [web.archive.org (arşiv bağlantısı)](http://web.archive.org/web/20120818040259/http://www.aksiyon.com.tr:80/aksiyon/newsDetail_getNewsById.action;jsessionid=2015E791C30AD980DA7ABDE2666B2E91?newsId=32982)
