# Yeni bir petrol krizi mi?

*Kadir Dikbaş 2011.02.28*

<font class="agenda2NewsSpot">
 Libya’daki kaosun ülkeyi iç savaşa sürükleyebileceği ve petrol ihracatçısı diğer ülkelerde de benzeri ayaklanmaların olabileceği endişesi, petrol fiyatlarına rekor kırdırıyor.
</font>
<font class="newsDetail">
 <p>
 </p>
 <p class="MsoNormal">
  Halk ayaklanmalarının Tunus ve Mısır’dan sonra Libya’ya sirayet etmesi piyasalarda endişeye yol açtı. Tunus ve Mısır’daki olaylar esnasında sert bir yükseliş kaydetmeyen petrol fiyatları son 30 ayın en yüksek seviyesine çıktı. Sadece Süveyş Kanalı’ndan geçişlerin sıkıntıya girebileceği, dolayısıyla petrol taşımacılığının etkileneceği endişesiyle bir miktar yükselmişti. Ancak Libya’da kaosun giderek tırmanması petrol fiyatlarında keskin bir yükselişe yol açtı.
 </p>
 <p class="MsoNormal">
  Libya aslında dünya petrol arzında çok etkili bir aktör değil. Ama bu ülkede yaşanan gelişmelerin benzerinin Ortadoğu ve Kuzey Afrika’daki Petrol İhraç Eden Ülkeler Örgütü (OPEC) üyesi ülkelerde de ortaya çıkabileceği endişeleri, uluslararası piyasalarda petrol fiyatlarına rekor kırdırıyor. Fiyatları yukarı taşıyan bir diğer etken de kanlı bir iç savaş korkusu. Libya lideri Muammer Kaddafi, Tunus ve Mısır liderleri gibi görevi bırakmadı, aksine yandaşlarını sokağa çağırıp kan dökeceği açıklaması yaptı.
 </p>
 <p class="MsoNormal">
  Libya’nın dünya petrol üretimindeki payı yüzde 1,92, ihracatındaki payı ise yüzde 2,2. Geçen ayki günlük 1,58 milyon varillik üretimiyle Nijerya ve Angola’dan sonra Afrika kıtasının üçüncü büyük petrol üreticisi. Rezerv açısından da Afrika’nın en büyüğü. Ham petrol ve petrol ürünleri ihracatı ise Petrol İhraç Eden Ülkeler Örgütü’nün (OPEC) 2009 verilerine göre, günlük ortalama 1,3 milyon varil. Bu ihracatın yüzde 76’sını Avrupa’ya gerçekleştiriyor. Avrupa’ya ihracatta da İtalya öne çıkıyor ve bu ülkeye yapılan satış toplam petrol ihracatının üçte birini oluşturuyor. Libya’nın doğalgaz üretimi de 9,9 milyar metreküp.
  <span>
  </span>
  En büyük müşterisiyse yine İtalya. Libya, son yıllarda petrol üretimini günde 3 milyon varile çıkarmak için yabancı sermayeyi de içine alan planlar yapıyordu.
 </p>
 <p class="MsoNormal">
  PETROL ÜRETİMİ DURDU
 </p>
 <p class="MsoNormal">
  Dünyanın 12. büyük petrol ihracatçısı olan ülkenin bazı bölgelerinde petrol üretim ve sevkiyatı durdu. Petrol saha ve tesislerinin önemli bir bölümü ayaklanan muhalefetin kontrolüne geçmiş durumda. Libya’nın en büyük petrol üreticisi olan İtalyan petrol ve doğalgaz şirketi Eni, doğalgaz üretimini ve günlük 244 bin varil olan petrol üretimini büyük ölçüde durdurdu. Bu arada, kısılan doğalgaz üretimi sebebiyle Libya-İtalya arasındaki “Yeşil Akım” doğalgaz boru hattından gaz sevkiyatı kesildi. Alman kimya devi BASF’a bağlı Wintershall da günlük 100 bin varil olan üretimini durdurduğunu açıkladı. Bu şirketlerin yanında günlük 33 bin varil üretim yapan Avusturya petrol şirketi OMV ile günlük 34 bin varil üretim gerçekleştiren İspanyol Repsol YPF de üretime ara verdi.
 </p>
 <p class="MsoNormal">
  Libya ekonomisinin belkemiğini petrol oluşturuyor. Dış borcu yok. İhracatta en büyük kalem, petrol ve petrol ürünleri. Ülkede kişi başına gelir 12 bin dolar seviyesinde ama gelir dağılımında adalet olmadığından fakirlik ciddi bir sorun. Bu yüzden, ülkedeki krizin uzun sürmesi ve petrol üretiminin yeniden eski seviyesine çıkarılamaması, içerideki sıkıntıları ağırlaştırabilir.
 </p>
 <p class="MsoNormal">
  Petrol fiyatlarını etkileyen en büyük korku, Arap dünyasında başlayan bu halk hareketinin Libya’dan sonra diğer petrol ihracatçısı ülkelere sıçrama ihtimali. Tablodan da görüleceği gibi, petrol ihraç eden 12 ülkenin oluşturduğu OPEC, dünya petrol üretiminde ve ihracatında söz sahibi. Örgüt’ün Angola, Nijerya, Ekvador, Venezuela ve İran dışındaki 7 üyesi, Ortadoğu ve Kuzey Afrika’daki Arap ülkeleri.
 </p>
 <p class="MsoNormal">
  Dünya yakın tarihte iki büyük petrol krizi yaşamıştı. Birincisi 1973’te, Yom Kippur Savaşı’nda ABD’nin İsrail ordusuna destek vermesine karşı, Arap ülkelerinin İsrail’in yanında yer alan ülkelere ambargo ilan etmesiyle yaşandı. Diğerine de 1979 İran-Irak Savaşı sebep oldu.
 </p>
 <p class="MsoNormal">
  OPEC üyesi Arap ülkeleri arzdan gelen gücünü hâlen koruyor. Özellikle Suudi Arabistan dünyanın en büyük ihracatçısı. Ve pek çok olağanüstü durumda olduğu gibi Libya krizinde de, oluşacak açığı kapatmada onun oynayabileceği etkin rolden bahsediliyor şu an.
 </p>
 <p class="MsoNormal">
 </p>
 <p class="MsoNormal">
  Son verilere göre, OPEC’in dünya petrol üretimindeki payı yüzde 35. Bu üretimin yaklaşık üçte birini de tek başına Suudi Arabistan gerçekleştiriyor. Örgütün dünya petrol ve petrol ürünleri ihracatındaki payı ise üretimdeki payından 9 puan daha fazla: Yüzde 44. OPEC, küresel kriz sonrası fiyatların yükselmesi üzerine bir süre önce yapılan “üretimi artır” taleplerine olumsuz cevap vermişti. Kuzey Afrika’da yaşanan son olaylardan sonra nasıl bir tavır sergileyeceği ise merak konusu. Örgüt, dünya petrol arzının dengelenmesinde kilit role ve öneme sahip. Bu yüzdendir ki, enerji piyasalarında OPEC üyesi Arap ülkelerindeki gelişmeler çok yakından takip ediliyor.
 </p>
 <p class="MsoNormal">
  PETROL FİYATI 110 DOLARI AŞTI
 </p>
 <p class="MsoNormal">
  Halk ayaklanmalarının yayılabileceği korkusu, petrol fiyatlarının Ekim 2008’den bu yana en yüksek seviyeyi görmesine yol açtı. Tunus’ta olayların başladığı 17 Aralık 2010’da ABD ham petrolünün varil fiyatı 88,22 dolar, Londra Brent tipi ham petrolünün varil fiyatı da 92,03 dolardan işlem görüyordu. 2010 yılını ABD ham petrolü 91,38 dolardan, Londra Brent tipi ham petrol de 94,75 dolardan kapattı. Olayların Mısır’a sıçramasıyla, petrol fiyatlarındaki yükseliş yeni bir ivme kazandı. Libya’nın karışmasıyla da, keskin bir yükseliş gösterdi. 25 Şubat günü ABD petrolünün (nisan ayı teslim) fiyatı 97,1 dolara, Londra Brent tipi petrolün fiyatı da 111,2 dolara ulaştı.
 </p>
 <p class="MsoNormal">
  Bu süreçte, petrol fiyatları ile birlikte altın da pahalandı. Aralarında İMKB’nin de olduğu bazı borsalar değer yitirdi. Bu arada şunu da hatırlatalım. ABD ham petrolünün fiyatı Temmuz 2008’de 147,27 dolar, Brent tipi petrol de 147,50 dolara tüm zamanların en yüksek değerini görmüştü.
 </p>
 <p class="MsoNormal">
  Petrol fiyatlarındaki artış, petrol ithal eden ülkelerin ve küresel krizden çıkmaya çalışan ekonomilerin en büyük korkusu. Fiyatların yüksek seviyelere ulaşması, bazı ülkeleri yeni bir sarsıntıya uğratabilir. Fiyat artışları, başta ulaşım sektörü olmak üzere hemen hemen bütün sektörleri tedirgin ediyor.
 </p>
 <p class="MsoNormal">
  TÜRK MÜTEAHHİTLER BEKLEMEDE
 </p>
 <p class="MsoNormal">
  Olayın Türkiye’yi ilgilendiren tarafı ise çok fazla. Petrol fiyatlarındaki gelişme, bir ithalatçı olarak, elbette ilgilendiriyor ama diğer yandan bu ülke ile bulunan tarihî ve kültürel bağlar, bu ülkedeki 25 bin civarındaki Türk vatandaşı Türkiye’nin Libya’da yaşananlarla çok yakından ilgilenmesini gerektiriyor. Türkiye, geçen yıl Libya’ya 1 milyar 935,3 milyon dolarlık ihracat yaparken, bu ülkeden yaptığı ithalat 425,6 milyon dolar oldu. Libya, Türk müteahhitlik sektörünün hizmet ihracı gerçekleştirdiği ilk ülke. Bazı Türk şirketleri, aldıkları konut, yol, köprü, tünel yapım ihaleleriyle 1972 yılında girmişlerdi bu ülkeye. 1999’a kadar Libya, sektörün en fazla ihale aldığı, büyük projelere imza attığı ülke oldu. Dış Ticaret Müsteşarlığı’nın 2010 yılı Kasım ayı verilerine göre, 1972’den bu yana alınan 26,3 milyar dolar tutarındaki ihaleyle, en fazla müteahhitlik hizmeti ihraç edilen ikinci ülke Libya. Bu tutarın 15,3 milyar doları 2007’den sonra alınmış ihaleler olup hâlen devam eden projelerin tutarı 15 milyar doları buluyor.
 </p>
 <p class="MsoNormal">
  Ülkede yaşanan kaosta, Türk şirketlerinin şantiyelerinde işlerin durması ve bazı şantiyelerin basılıp yağmalanması, Türkiye’yi hızlı ve kapsamlı bir tahliyeye sevk etti. Hava ve deniz yoluyla şu ana kadar 7 bin civarında Türk vatandaşı ülkeden tahliye edildi. Şirketlerin uğradığı kayıpların nasıl telafi edileceği, yarım kalan işlerin nasıl bitirileceği ise belirsizliğini koruyor. Burada, Libya’nın son yıllarda en çok işçi gönderilen ülke olduğunu da hatırlatalım. 2010 yılında resmî yollardan yurt dışına çalışmak üzere giden 55 bin civarındaki vatandaşımızın 15 bini bu ülkeye gitmiş. Bu durum, son iki yıl içinde Libya’da alınan ihalelerin büyük çap ve tutarda olmasıyla paralellik arz ediyor.Bu yüzden bu ülke ile iş yapan şirketler ve çalışanlar ülkenin bir an evvel istikrara kavuşmasını bekliyor.
 </p>
 <p class="MsoNormal">
  Olayların Libya ile sınırlı kalması durumunda dünyanın yeni bir petrol krizi yaşaması ve petrol fiyatlarının kısa vadede yeni rekorlar kırması pek mümkün görünmüyor. Ancak eğer Libya’daki kaos büyür ve ona özellikle OPEC üyesi yeni Arap ülkeleri ilave olursa, dünya ciddi sıkıntılar yaşayabilir. Bundan en fazla etkilenen de muhakkak ki, olayın merkezindeki ülkeler yanında, petrol ithalatçısı ülkeler olacaktır.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8D39868A6EC8D312CED248D89B64BA76?newsId=28789), [web.archive.org (arşiv bağlantısı)](http://web.archive.org/web/20110304202021/http://www.aksiyon.com.tr:80/aksiyon/newsDetail_getNewsById.action;jsessionid=8D39868A6EC8D312CED248D89B64BA76?newsId=28789)
