# Toparlanmada Avrupa ve ABD’yi geçtik

*Kadir Dikbaş 2009.08.17*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sanayi üretimi haziran ayında da yükselişini sürdürdü. Son dört ayda kaydedilen gelişmeler, toparlanmada ABD ve Avrupa Birliği’nin önüne geçildiğini gösteriyor.
  </font>
 </div>
 <div id="newsText">
  <font class="detail-text">
   <p class="MsoNormal">
    Küresel kriz sebebiyle gerilemeye başlayan sanayideki üretim, şubat ayında en düşük seviyeyi gördü. Mart ayından itibaren de yükselmeye başladı. Açıklanan verilerde, yapılan haber ve yorumlarda, bir önceki yılın aynı ayı ile kıyaslanıp hâlâ negatif oranlar öne çıksa da, sanayi son dört aydan beri bir önceki aya oranla yükseliş kaydediyor. Öyle ki, 2005=100 endeksine göre krizin patlak verdiği Ekim 2008’de 110,8, Şubat 2009’da 84,6 olan endeks haziranda 109,9’a çıkmış bulunuyor. Yani, neredeyse kriz öncesi seviye.
   </p>
   <p class="MsoNormal">
    Oranlara bakacak olursak, geçen hafta açıklanan TÜİK verilerine göre, sanayi üretimi haziranda geçen yılın aynı ayına göre yüzde 9,7 oranında gerilemiş görünüyor. Bu yılın mayıs ayına göreyse yüzde 7,3’lük artış söz konusu.
   </p>
   <p class="MsoNormal">
    Üretimin seyrini, krizde hangi noktada olduğumuzu daha net görebilmek için aylık verilere bakmak daha mantıklı olacaktır. Buna göre, şubat ayından sonra üretimdeki gerileme durmuş. Martta üretim artışı yüzde 13,5, nisanda yüzde 1,4, mayısta ise yüzde 5,1 olmuş. Hazirana ait rakamsa daha yüksek: Yüzde 7,3.
   </p>
   <p class="MsoNormal">
    Geçen yılın aynı ayı ile kıyaslama yapıldığında da, üretim kaybının giderek azaldığı, yüzde 9,7’lik son küçülme oranının kasım ayından bu yana görülen en düşük rakam olduğu anlaşılıyor. Hatırlanacağı gibi, bu hesaba göre en büyük düşüş şubatta, yüzde 23,8 ile yaşanmıştı.
   </p>
   <p class="MsoNormal">
    Mart–haziran dönemi, ister bir önceki aya göre mukayese yaparak bakalım, ister bir önceki yılın aynı ayına göre, istersek endeks değerlerine bakalım, sanayideki düzelmeye işaret ediyor.
   </p>
   <p class="MsoNormal">
    ABD VE AB SANAYİİNDE BÜYÜK DÜŞÜŞ
   </p>
   <p class="MsoNormal">
    Acaba krizin merkezi ABD’de durum nasıl? Sanayi üretimi haziranda bir önceki aya göre yüzde 0,4 gerilemiş. Geçen yılın aynı ayına göre değişimse yüzde -13,6. Yani Türkiye’deki üretim kaybından daha büyük (3,9 puan) bir kayıp var.
   </p>
   <p class="MsoNormal">
    Avro bölgesinde ise haziran ayında mayısa göre 0,6’lık üretim düşüşü söz konusu. Geçen yılın haziran ayına göre ise yüzde -17’lik küçülme var. Neredeyse Türkiye’deki gerilemenin iki katı. Dolayısıyla Türkiye, sanayi üretimindeki toparlanmada, ABD ve Avrupa’dan çok daha iyi performans sergilemiş görünüyor.
   </p>
   <p class="MsoNormal">
    Acaba aynı seyir, tatil ayları olan temmuz ve ağustosta da devam edecek mi?
   </p>
   <p class="MsoNormal">
    Toplam elektrik tüketimindeki artış, temmuz ayında sanayi üretiminin ne olacağına ilişkin bazı ipuçları veriyor. Bu aydaki elektrik tüketimi yüzde 11,57 artmış. Bu durum, sanayideki kıpırdanmanın da bir işareti olsa gerek.
   </p>
   <p class="MsoNormal">
    Bu yıl küresel krizin etkisiyle düşüşe geçen elektrik tüketimi nisanda en düşük seviyeye ulaşmıştı. Tüketim mayıstan itibaren tekrar yükselişe geçti ve temmuz ayında, Eylül 2008’den bu yana en yüksek seviyeyi gördü. Fakat Temmuz 2008’in 18,3 milyar KWH’lık tüketimine yetişemedi. Rakam 17,7 milyarda kaldı.
   </p>
   <p class="MsoNormal">
    Sanayi üretiminin öncü göstergelerinden bir diğeri de kapasite kullanım oranı. Bu oran haziranda yüzde 72,7 iken temmuzda yüzde 72,3’e düştü. Sanayi ve Ticaret Bakanı Nihat Ergün, olayı mevsimsel etkiyle izah ediyor. Bazılarına göreyse, düzelmenin sekteye uğradığının işareti. Ancak geçmişe dönük veriler, kapasite kullanımındaki düşüşü mevsimsel etkiye bağlayanları ve Bakan Ergün’ü doğrular nitelikte. Son 6 yılın haziran ve temmuz aylarını kıyasladığımızda temmuz ayındaki kapasite kullanım oranının hazirana göre hep düşük olduğu görülüyor.
   </p>
   <p class="MsoNormal">
    Bakan Nihat Ergün, 2009 yılının şubat ayına göre yüzde 30 oranında toparlanma gösterdiğini ve bu gelişmenin gözden kaçırılmaması gerektiğini vurguluyor. 2009 yılının ikinci çeyreğinde ekonomide nispi bir toparlanmanın ve dipten yukarı çıkışın sinyallerinin gelmeye başladığını söyleyen İstanbul Sanayi Odası Başkanı Tanıl Küçük ise, “Rakamlar moralleri yükseltmekte; moral ve beklentinin yükselmesi, kalıcı ve istikrarlı iyileşmeye geçiş için olumlu zemin yaratmaktadır.” diyor.
   </p>
   <p class="MsoNormal">
    Evet, sanayi cephesinden gelen haberler, işaretler olumlu. Temmuz ve ağustos ayına ait verilerin mevsimsel etkilerle bir miktar yatay seyretmesi muhtemel olsa da, güz dönemiyle birlikte yeni bir hareketlenmenin olacağı bekleniyor. Fakat yine de, üretimdeki olumlu havanın, iç talep yanında dış pazarlardaki canlanmayla çok yakından alakalı olduğu göz ardı edilmemeli.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-24783-toparlanmada-avrupa-ve-abdyi-gectik.html), [web.archive.org (arşiv bağlantısı)](http://web.archive.org/web/20120629030505/http://www.aksiyon.com.tr:80/aksiyon/haber-24783-toparlanmada-avrupa-ve-abdyi-gectik.html)
