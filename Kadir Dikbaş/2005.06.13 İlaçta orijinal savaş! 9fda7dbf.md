# İlaçta orijinal savaş!

*Kadir Dikbaş 2005.06.13*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Avrupa ve ABD, artan sağlık harcamaları sebebiyle orijinal ilaç yerine daha ucuza mal olan eşdeğer ilaca yöneliyor. Türkiye’de ise ilaç kullanımında görülen tırmanış ve ithalata bağımlılığın artması,  eşdeğer-orijinal ilaç tartışmasını alevlendirdi. Eşdeğerde yoğunlaşan yerli ilaç sanayicileri, milli ilaç sanayiini teşvik edecek politikalar istiyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070808010904im_/http://www.aksiyon.com.tr/resim/549/52.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   ‘Kârın yüksek olduğu yerde kavga ve kirlenme de büyük olur. Dünyada iki kârlı sektör var. Birincisi silah sanayi, diğeri ilaç. Düşünebiliyor musunuz, bir ilaç yapıyorsunuz, 20 yıl koruma alıp belirlediğiniz fiyattan satış yapıyorsunuz. Bu da yetmiyor, insan sağlığıyla ilgili bir konuda veri münhasıriyeti vs. ek korumalar isteyerek bunun devamını sağlıyorsunuz.’ Bu sözler bir yerli ilaç üreticisine ait.
   <br>
    <br>
     İlaç deyince, iki tür ilaç akla geliyor. “Orijinal” ve “eşdeğer” ilaç. Orijinal ilaç, dünyada ilk kez ruhsatlandırılıp pazara sürülen ürüne deniyor. Eşdeğer (jenerik) ilaçsa, hasta üzerinde aynı tedaviyi sağladığı bilimsel çalışmalarla kanıtlanan ve orijinal ilaçların koruma süresi bittikten sonra satışa sunulan aynı özellikteki ürünün adı. Fiyatı orijinalinin yüzde 20’si ile 80’i arasında değişiyor.
     <br/>
     <br/>
     Bu konuda Sağlık Bakanı Recep Akdağ da eşdeğer ürünün orijinalden farklı olmadığını, aynı tedaviyi sağladığını söylüyor. Ancak Türkiye’de yakın zamana kadar yaygın olan kanaat, “eşdeğer ilaç kopya ilaçtır, taklittir aynı tedaviyi vermez.” yönünde. Bu inanışı giderek azaltan düzenleme ise eşdeğer ilaçlarda “biyoeşdeğerlik” şartının aranması olmuş. Biyoeşdeğerlik, “bir ilacın aynı etkin maddeyi, aynı miktarda ve aynı farmasötik formda içermesinin yanı sıra aynı yoldan uygulanır olması” olarak tanımlanıyor. Yani içeriği yanında yapılan testler sonucu kana geçiş hızları ve kana geçen miktarları belli sınırlar içinde aynı olan ilaçlar biyoeşdeğer kabul ediliyor.
     <br/>
     <br/>
     Eşdeğer ürün, fiyatları düşürerek tedavinin geniş kitlelere yayılmasını sağladığı gibi, oluşturduğu rekabet baskısıyla, orijinal ilaç üreticilerini yeni ürünler geliştirmeye sevkediyor.
     <br/>
     <br/>
     Tartışmalı koruma süresi
     <br/>
     <br/>
     Türkiye’nin de kabul ettiği patent mevzuatına göre ilaçta koruma süresi 20 yıl. Bu korumayı azgelişmiş ya da gelişmekte olan pekçok ülke reddederken, ilaçta söz sahibi uluslararası şirketler, lobiler ve bazı ülkeler, birçok ülkeye koruma süresini kabul etmeleri için baskıda bulunuyor.
     <br/>
     <br/>
     Uzun süreli koruma, uluslararası dev ilaç şirketlerine büyük avantaj sağlayıp, onları tekel konumuna getirerek yüksek fiyattan satış yapmalarına imkan tanıyor. Orijinal üreticileri, araştırma geliştirmeye büyük paralar harcadıklarını, masrafları çıkarabilmek için uzun koruma süresine ihtiyaç duyduklarını savunurken, eşdeğer sanayicileri ve bazı uzmanlar, koruma süresinin çok uzun olduğunu ve haksız yere büyük paralar kazanıldığını dile getiriyor. Diğer bir eleştiri de, yüksek lobi gücüne sahip uluslararası orijinal ilaç üreticilerinin yeterince şeffaf olmadığı, dolayısıyla açıklanan icat masraflarının gerçeği yansıtmadığı yönünde. İlaç Endüstrisi İşverenler Sendikası’nın (İEİS) eşdeğer ilaçla ilgili “AB ve Türkiye’de Jenerik İlaç Endüstrisi” konulu panel için Türkiye’ye gelen Avrupa Eşdeğer İlaç Birliği (EGA) Direktörü Greg Perry, bu konuda şunu söylüyor: “Gerçekten araştırma ve geliştirme için söylendiği kadar büyük paralar harcanıyor mu, sorusunun cevabı çok önemli. Burada şeffaflık olmalı. Medya, kamuoyu bu bilgilere ulaşabilmeli.”
     <br/>
     <br/>
     Eşdeğer sektörü sadece patenti ve koruması dolan ürünü kopyalayıp piyasaya süren bir sektör olmaktan öte bir işlevi görüyor. Yeni bir molekül geliştirilmedikçe aynı ilaçlarla tedavi devam ettiği için dünyada ağırlığı olan bir sektör ve bugün pekçok dev orijinal ilaç üreticisi aynı zamanda eşdeğer ilaç üreticisi.
     <br/>
     <br/>
     Bütün dünyada sağlık harcamalarının milli gelir içindeki payı, kişi başına ilaç tüketimi giderek artıyor. Bu ise özellikle nüfusu hızla yaşlanan Avrupa Birliği ve ABD’yi kara kara düşündürüyor. Bu da eşdeğer ilacın sağlık sistemindeki rolünü her geçen gün artırıyor. Birçok devlet bu sebeple eşdeğer ilaç üretimini ve tüketimini teşvik etmeyi devlet politikası haline getirmiş. Bazı Avrupa ülkeleri ve ABD eşdeğer ilaçla orijinal arasında bir denge kurabilmek için kampanyalar düzenliyor, eşdeğer ilacın orijinalden farklı olmadığını vatandaşlarına anlatmaya çalışıyor. Bu konuda en güzel örnek Portekiz. Birkaç yıl önce neredeyse sıfır olan eşdeğer ilaç pazarı, büyük sıçrama kaydetmiş. 2001’de yüzde 0,34 olan pazar payı, 2004’te yüzde 12’ye çıkarılmış. Portekiz İlaç ve Eczacılık Kurumu Başkanı Dr. Rui Santos Ivo, başlangıçta halkta “Acaba eşdeğer ilaç orijinal ilacın yerini tutar mı?” endişesinin olduğunu ama zamanla aşıldığını söylüyor.
     <br/>
     <br/>
     EGA Direktörü Perry, artan sağlık harcamaları sebebiyle Avrupa ülkelerinin eşdeğer ilacı destekleyen politikaları devreye sokmaya başladığını belirtiyor. Perry bu sayede AB’nin ilaç harcamalarında her yıl 13 milyar avro tasarruf sağladığını söylüyor. Perry’nin verdiği bilgiye göre, AB eşdeğer ilaç sanayii 100 bin kişiye istihdam sağlayan, rekabetin yüksek, fiyatların düşük olduğu bir sektör. Eşdeğer ilaç kullanımı, miktar olarak AB’de yüzde 27’ye çıkmış, ABD’de ise yüzde 50’un üzerinde.
     <br/>
     <br/>
     Avrupa’da eşdeğer ilaç tüketiminde en yüksek oran Polonya’ya ait. Miktar bazında yüzde 79’luk bir pay söz konusu. Polonya İlaç İşverenleri Sendikası Başkanı Zbigniew Sledziewski, AB ile yaptıkları 1998-2003 yılları arasındaki müzakere sürecinde sektör konusunda zorlu pazarlık içine girdiklerini ve korumayla ilgili düzenlemeleri aşamada yaptıklarını söylüyor.
     <br/>
     <br/>
     Hindistan’ın başarısı
     <br/>
     <br/>
     Polonya gibi diğer bazı gelişmekte olan ülkelerin de, “Benim vatandaşım fakir, ucuz ilaca ihtiyacı var.” diyerek küresel baskılara ısrarla direndiği bir gerçek. Bunların başında Hindistan geliyor. İlaç sanayiini geliştirmeyi bir devlet politikası haline getiren bu ülke, 13 yılda 200 milyon dolarlık ihracattan 3 milyar dolarlık eşdeğer ilaç ve etkin madde ihracatına ulaşmış. İthalatın beşte biri kadar ihracattan neredeyse ithalatla başabaş noktaya gelinmiş. Bir bakıma yazılımda sağladığı sıçramanın benzerini ilaç sektöründe de gerçekleştirmiş. İsrail ve Güney Kore de ilaç sanayiindeki sıçramada güzel birer örnek.
     <br/>
     <br/>
     Türkiye: Büyüyen pazar
     <br/>
     <br/>
     Türkiye ise ilaç pazarı en hızlı büyüyen birkaç ülkeden biri. Gelişme potansiyeli çok yüksek. Yeşil kartlılar da dahil olmak üzere nüfusun yüzde 90’ı sosyal güvenlik şemsiyesi altında. Dolayısıyla yapılan ilaç harcamalarının büyük bir bölümü devlet tarafından ödeniyor. Çalışma ve Sosyal Güvenlik Bakanı Murat Başesgioğlu’nun verdiği bilgiye göre, yıllık ilaç harcaması 9 milyar YTL civarında.
     <br/>
     <br/>
     Köklü bir ilaç sanayiine sahip olmasına rağmen, sektör ne yazık ki, ithalata bağımlı hale gelmiş bulunuyor. Hayati öneme sahip pekçok ilaç büyük paralar ödenerek ithal ediliyor. Özellikle son aylarda ithalatta görülen tırmanış dikkat çekici.
     <br/>
     <br/>
     Şu an 96’sı yerli, 12’si yabancı sermayeli olmak üzere 108 ilaç üreticisi var. Ama üretimin önemli bir bölümü az sayıdaki yabancı üretici tarafından ithalata dayalı olarak gerçekleştiriliyor.
     <br/>
     <br/>
     Mustafa Nevzat İlaç Sanayii Yönetim Kurulu Başkanı Dr. Cengiz Sezen, “Pekçok yabancı üreticinin yaptığı, dışarıdaki firmasından ithal ettiği hammaddeyi burada tablete dönüştürmekten ibaret. Biz de bunu yerli sanıyoruz.” diyor. Sezen, zor şartlar altında da olsa yerli üretimi devam ettirmeye ve geliştirmeye çalıştıklarını söylüyor.
     <br/>
     <br/>
     Kutu bazında baktığımızda pazarda eşdeğer ilacın payı yüzde 55. Orijinal ilacınsa yüzde 45. Buna tutar olarak baktığımızda orijinal ilacın yüzde 60, eşdeğer ilacın da yüzde 40 paya sahip olduğunu görüyoruz. Kutu bazında pazarın yüzde 14’ünü ithal, yüzde 86’sını yerli ürünler oluşturuyor. Tutar bazında ise pazarın yüzde 38’i ithal, yüzde 62’si yerli ilaçlardan oluşuyor.
     <br/>
     <br/>
     İlk bakışta yerli ürünlerin ağırlıkta olduğu gibi bir izlenim doğsa da, yurt içinde üretim yapan ithal ya da eşdeğer ilaç üreticilerinin yaptığı hammadde ithalatı, sektör içindeki dengeleri bozuyor. Sektör, kendi içinde devasa dış ticaret açığı veriyor. İlaç ve diğer eczacılık ürünleri ithalatı 2,5 milyar doları aşmış durumda. İhracatın ithalatı karşılama oranı, yüzde 9,2. Yani 1’e 10 ithalat söz konusu.
     <br/>
     <br/>
     Türkiye İlaç Sanayi Derneği Başkanı Cengiz Celayir, “Türkiye bir ithal ilaç cennetine dönüştürüldüğünü”, ithal ruhsatı verilirken dikkat edilmesi gerektiği uyarısında bulunuyor. Celayir, bu yılın ilk 4 ayında ilaç pazarının yüzde 52,6 büyüme gösterdiğini belirterek, Türkiye ilaç pazarının iştah kabarttığını söylüyor.
     <br/>
     <br/>
     Ankara Ticaret Odası ve Tıp Kurumu’nun birlikte hazırladığı “İlaçtaki Ur: Dışa Bağımlılık” adlı rapora göre, Türkiye’nin ilaç ithalatı en büyük ithalat kalemlerinden olan petrol ithalatının yarısına ulaşmış bulunuyor. Ve Türk ilaç pazarı, dünyada en hızlı büyüyen ikinci pazar.
     <br/>
     <br/>
     İlaç Endüstrisi İşvereler Sendikası’nın (İEİS) tahminlerine göre, Türkiye’deki ilaç pazarının büyüklüğü geçen yıl itibarıyla 6,24 milyar dolar. Kişi başına ilaç tüketimi 85 dolar. Ancak hızla gelişen 72 milyonluk bir pazar.
     <br/>
     <br/>
     Gümrük Birliği’ne geçiş öncesinde 1995’te alelacele kabul edilen kanun gereğince 1 Ocak 1999’dan bu yana orijinal ilaçta 20 yıllık patent koruması söz konusu. Bu süre ilave korumalarla uzatılabiliyor. Bu ek korumalardan en önemlisi “veri münhasıriyeti”. Türkiye, bunu da 19 Ocak 2005 itibarıyla mevzuatına ilave etti. Bu düzenleme de, belirli bir süre için (6 yıl) sağlık otoritelerinin eşdeğer ilaç ruhsat başvurularını kabul etmesini engelleyen, patente ek bir koruma süresi.
     <br/>
     <br/>
     Dünyada yaşanan gelişmeler, artan ithalat ve AB’ye uyum sürecinde yapılan düzenlemeler Türk ilaç sektörünü yakından ilgilendiriyor. Bu sebeple İlaç Endüstrisi İşverenler Sendikası (İEİS) ve üyeleri eşdeğer ilaç sektörünün sorunlarını daha gür sesle dile getirmeye başladı.
     <br/>
     <br/>
     Eczacıbaşı: Sanayimizi çelmelemeyelim
     <br/>
     <br/>
     Sendikanın başkanlığını yürüten Eczacıbaşı Holding Yönetim Kurulu Başkanı Bülent Eczacıbaşı, ilaç giderlerini azaltmak isteyen ülkelerde pahalı olan yeni tedavilere kaynak sağlanması amacıyla geleneksel tedavilerde eşdeğer ilaçların tercih edildiğini belirtiyor. Türk sanayicileri olarak dünya ile bütünleşmeye, patente ve veri münhasıriyetine karşı olmadıklarını söyleyen Eczacıbaşı, bununla birlikte şu noktanın da altını çiziyor: “Ancak dünyaya uyalım derken de kendi sanayimizi çelmelemeyelim. Haklarımızı koruyalım. Her ülke belli bloklar içinde yeralırken yaptığı müzakere sürecinde kendi menfaatlerini koruma yönünde gayret sarfediyor.”
     <br/>
     <br/>
     “Jenerik ilaç kullanımının ve üretiminin desteklenmesiyle Türkiye bir yandan daha ucuz ilaçlarla tedavi imkanına kavuşurken, diğer yandan da ABD ve AB dahil birçok gelişmiş pazara daha fazla miktarda ürün ihraç eden bir ülke konumuna gelebilir.” diyen Eczacıbaşı’na göre, bugün Hindistan’ın yaptığını bizim yapamamamız için hiçbir sebep yok. Yeter ki, jenerik (eşdeğer) ilaçların kullanımını ve milli ilaç sanayiini teşvik edecek politikalar belirlensin ve tavizsiz uygulansın. Eşdeğer ilaçların pazarda serbest şekilde rekabet etmesini sağlayacak tedbirler alınsın.
     <br/>
     <br/>
     Türk ilaç sanayii gereken altyapıya, kalite standartlarına sahip ve pek çok ülkenin de önünde. Geçen yıl 70 ülkeye ilaç ve hammadde ihracatı var ama bu sektörün kapasitesinin çok altında.
     <br/>
     <br/>
     Bülent Eczacıbaşı, yerli ilaç sanayiinin geçirdiği evreyi babası Nejat Eczacıbaşı’nın yaşadığı anlamlı bir örnekle özetliyor: “Babam ömrünün sonuna kadar herkese yerli ilacı anlattı. Ama yurt dışına giderken ‘İstediğin bir şey var mı?’ diye sorduğu şoförü bile ‘Bana bir Alman Asprin’i getirir misiniz’ derdi. Şimdi görevi biz devraldık anlatmaya devam ediyoruz.”
     <br/>
     <br/>
     100 yıllık geçmişe sahip yerli ilaç sanayiinin esas faaliyet alanı, eşdeğer ilaç. Bazı üreticiler aynı zamanda orijinal üreticilerin fason üreticisi durumunda olsa da orijinal ilaca sahip yerli firma neredeyse hiç yok. Ama olabilmesi için eşdeğer sektörünün güçlenmesi gerekiyor.
     <br/>
     <br/>
     Türkiye İlaç Sanayi Derneği Başkanı Celayir, Portekiz’in yaptığının bir devrim olduğunu, Türkiye’nin bunu 1950’lerde yapmaya çalıştığını; ancak sürecin tersine işlediğini söylüyor.
     <br/>
     <br/>
     Ne yazık ki, SSK’nın elinde bulunan ilaç fabrikasının içler acısı hali bile, yerli ilaç sanayiinin gelişmesi yönündeki umutları baltalar nitelikte. Bir dönem bazı temel ilaçların daha ucuza teminini sağlayan, sektördeki rekabeti artırarak piyasa fiyatının düşük oluşmasında etkili olan İstanbul’daki ilaç fabrikası atıl çalışıyor. Yıllardır teknolojik yatırım yapılmayan fabrika, adeta ölüme terkedilmiş vaziyette.
     <br/>
     <br/>
     Eşdeğer ilaç üretim ve kullanımındaki gelişme, vatandaşa ucuz ilaç imkanı sağlanması ve ihracat artışının yanı sıra her ülkede olduğu gibi, sağlık harcamalarının tamamına yakınını karşılamak zorunda olan devlete de büyük katkı sağlayacak. İEİS’nin tahminlerine göre, Türkiye’nin eşdeğer ilaç kullanımı yoluyla 2004 yılında sağladığı tasarruf 417 milyon dolar.
     <br/>
     <br/>
     Hükümetin aldığı sağlıkla ilgili bir takım düzenlemeler, olması gerektiği gibi SSK’lıların ilaca ulaşımını kolaylaştırdı. Fiyat belirlemelerinde subjektif kriterler yerine uluslararası kriterlere geçilmesi de ilaç fiyatlarında düşüş getirdi. Bununla birlikte, ilaca ulaşmanın kolaylaşması ve kullanımın artması sebebiyle giderlerde de patlama bekleniyor. Bu durum, eşdeğer sektörünün önemini daha da artıracağa benziyor. Ancak eşdeğer ilaçlardaki denetimin ilgili sağlık birimlerince sıkı bir şekilde yapılması da, sağlık ve eşdeğere olan güven açısından büyük önem taşıyor.
     <br/>
     <br/>
     Eşdeğer üreticilerinin son zamanlarda yoğunlaşan çıkışlarına karşın Araştırmacı İlaç Firmaları Derneği (AİFD) de bir takım girişimler başlattı. Dernek, Türkiye’de devletin üzerindeki sağlık faturasını azaltacak bir yaklaşımın, ucuz ilacı değil, toplam tedavinin ucuz olmasını hedeflemesi gerektiğini vurguluyor. AİFD, eşdeğer ilaçların gerçekten biyoeşdeğerliklerinin kanıtlamış olmasının önemli olduğunun da altını çiziyor.
     <br/>
     <br/>
     Eşdeğer-orijinal tartışması ve yerli ilaç sanayiinin durumu önümüzdeki günlerde daha çok tartışılacak. Artan ithalata bağımlılık bunu kaçınılmaz kılıyor çünkü.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=21950), [web.archive.org (arşiv bağlantısı)](http://web.archive.org/web/20070808010904/http://aksiyon.com.tr:80/detay.php?id=21950)
