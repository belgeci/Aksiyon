# Borç krizi, AB ile ticaretimizi de vurdu

*Kadir Dikbaş 2012.06.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa’daki borç krizinin içinden çıkılmaz hâle gelmesi, Türkiye’nin dış ticaretini de etkilemeye başladı. Avrupa artık en önemli pazarımız olmaktan çıkıyor.
  </font>
 </div>
 <div id="newsText">
  <font class="detail-text">
   <p>
    Türkiye’nin ihracatı 2012 yılı Nisan ayında, 2011 yılının aynı ayına göre yüzde 6,8 artarak 12 milyar 676 milyon dolara ulaştı; ithalatı ise yüzde 8 azalarak 19 milyar 274 milyon dolar oldu. Böylece dış ticaret açığı yüzde 27,3 gerileyerek 6 milyar 597 milyon dolarda kaldı.
   </p>
   <p>
    Yılın ilk dört ayında ise ihracatta yüzde 10,9 artış görülürken ithalat yüzde 2,7 geriledi. Açık da, yüzde 20,1 daralarak 26 milyar 951 milyon dolara düştü.
   </p>
   <p>
    <img alt="" height="412" src="http://web.archive.org/web/20120818040427im_/http://medya.aksiyon.com.tr/aksiyon/2012/06/04/eko1.png">
     Son aylarda hem AB pazarındaki daralma, hem avronun dolar karşısında değer yitirmesi, Türkiye’nin ihracatında AB’nin payını yüzde 40’ın da altına indirdi. AB’ye yapılan ihracat, nisanda 2011 yılının aynı ayına göre yüzde 17,8 azalarak 4 milyar 770 milyon dolar olarak gerçekleşti. Ve AB’ye yaptığımız ihracat, toplam ihracatımızın yüzde 37,6’sına geriledi. Oran, geçen yılın nisan ayında yüzde 48,9 seviyesindeydi.
    </img>
   </p>
   <p>
    Ocak-Nisan döneminde ise AB’ye yapılan ihracat da toplam ihracatın yüzde 41’ine düştü. Bu oran da, geçen yılın aynı döneminde yüzde 48,4 seviyesindeydi.
   </p>
   <p>
    Tablodan da görüleceği üzere, sadece ihracatımızda değil, ithalatımızda da AB’nin payı azalmış durumda. Tutar olarak da hem Nisan hem Ocak-Nisan döneminde daralma söz konusu.
   </p>
   <p>
    İran’ın altın talebi
   </p>
   <p>
    2012 Nisan ayında en fazla ihracat yapılan ülke İran olmuş. Bu ülkeye yapılan ihracat, 2011 Nisan ayına göre yüzde 438,2 artarak 1 milyar 471 milyon dolar (İlginçtir, bunun 1 milyar 208 milyon doları altın ihracatı) olurken, İran’ı sırasıyla Almanya (1 milyar 100 milyon dolar), Irak (806 milyon dolar), İngiltere (651 milyon dolar) ve Rusya Federasyonu (536 milyon dolar) takip etti.
   </p>
   <p>
    İthalatta da, Rusya Federasyonu ilk sırada yer aldı. Bu ülkeden yapılan ithalat yüzde 24,3 artarak 1 milyar 983 milyon dolar olarak gerçekleşti. Rusya Federasyonu’nu sırasıyla Almanya (1 milyar 610 milyon dolar), Çin (1 milyar 583 milyon dolar) ve İran (1 milyar 467 milyon dolar) izledi.
   </p>
   <p>
    İhracattaki artışın sürmesi ve ithalatın gerilemesi, büyümede önceye nazaran daha sağlıklı bir kompozisyona işaret ediyor. 2011 Nisan’ında yüzde 56,7 olan ihracatın ithalatı karışılama oranının yüzde 65,8’e yükselmesi de önemli.
   </p>
   <hr/>
   <h3>
    <span>
     Avrupa, egemenliği paylaşacak mı, dağılacak mı?
    </span>
   </h3>
   <p>
    Ortak bir maliye politikası olmadan para birliğinin yürümeyeceği gerçeği, yıllar sonra da olsa Avrupa tarafından dile getirilmeye başladı. Ancak, ortak maliye politikaları egemenlik haklarından tavizi gerektiriyor. Aksi hâlde para birliği ve hatta Avrupa Birliği dağılabilir. Bu konu, geçen hafta Brooking Enstitüsü Küresel Ekonomi ve Kalkınma Programı Başkan Yardımcısı Kemal Derviş ile AB’nin eski dış politika şefi Javier Solana tarafından da dile getirildi. İki isim de Avrupa’ya, krizden çıkmak için daha fazla birleşme tavsiyesinde bulundu.
   </p>
   <p>
    Avrupalı düşünce kuruluşlarının işbirliğinde hazırlanan Europe’s World dergisine ortak makale yazan Derviş ve Solana, “Avrupa projesi geçmişte birçok zorluğun üstesinden geldi, fakat gelecek 2-3 yılda çok büyük zorluklarla karşılaşılacak. Sadece Avro Bölgesi değil AB de tehlike altında” dedi. Derviş ve Solana egemenlik paylaşımıyla ilgili olarak da, “Egemenliğin paylaşımında mutlaka ülkelerin göreceli ağırlığı tanınmalıdır ve bu ağırlıklara dayalı olarak bir anlaşmaya varmak zor bir süreç olacaktır. ‘’ tespitini yaptı.
   </p>
   <hr/>
   <h3>
    <span>
     Memura 2012’de 4+4
    </span>
   </h3>
   <p>
    Memur zammında hükümetin ilk teklifi, 2012 yılının ilk altı ayı için yüzde 3, ikinci altı ay için de yüzde 3 şeklindeydi. 2013 içinse yüzde 2 artı yüzde 3 idi. İkinci teklif, ilk altı ay için yüzde 3,5’e, ikinci altı ay için de yüzde 4’e çıktı ancak memur sendikaları bu teklifi yetersiz bularak eyleme gitti, ardından tahkime başvurdu. Tahkimden çıkan sonuç, 2012 için yüzde 4 artı yüzde 4, 2013 içinse yüzde 3 artı yüzde 3 oldu.
   </p>
   <p>
    İlk teklifle son rakam arasındaki farkın 2012 ve 2013 bütçesine 4,5 milyar TL ek yük getirmesi bekleniyor.
   </p>
   <p>
    Ekonominin 2011’de yüzde 8,5 büyüdüğü, 2012’de yüzde 4 büyüyeceğinin beklendiği ve enflasyonun geçen yıl yüzde 10,5 olduğu, bu yılın ilk dört ayında da yüzde 3’ü aştığı dikkate alınırsa, aslında mütevazı bir zam demek. Ekonomik büyümeden ve refah artışından diğer ücretli kesimlerin sınırlı ölçüde pay aldığı gibi, memur da sınırlı pay alacak.
   </p>
   <p>
    Peki oranlardaki artış, pazarlıklar sırasında yapılan açıklamalarda söylendiği gibi ek vergi getirecek mi? Başbakan Yardımcısı Ali Babacan bu konuyu, “Bugün itibariyle vergilerle ilgili herhangi bir kararımız yok. Ama yıl içerisinde bütçe dengeleri arzu etmediğimiz noktaya doğru gelişirse, o zaman harcama yönlü ya da gelir yönlü adımlar gündeme gelebilir. Ama kararımız yok şu anda. Orada bir yanlış anlama olmasın. İşte, ‘3 artı 3 değil de 4 artı 4 zam verildi memura, dolayısıyla otomatik şu vergi geliyor’... Öyle bir şey yok.” cümleleriyle değerlendirdi. Merkez Bankası Başkanı Erdem Başçı da, “Bizim şimdi verdiğimiz tahminin arkasında daha sağlam durmamız lazım. Enflasyonu mutlaka düşürmemiz gerekiyor.” açıklamasını yaptı.
   </p>
   <hr/>
   <h3>
    <span>
     UTESAV’dan 2071yılı hedefi
    </span>
   </h3>
   <p>
    Uluslararası Teknolojik Ekonomik ve Sosyal Araştırmalar Vakfı (UTESAV) Başkanlığı’na yeniden seçilen İsrafil Kuralay, yeni dönemle ilgili değerlendirmelerde bulundu. Türklerin 1071’deki Malazgirt zaferi ile Anadolu’yu yurt edindiklerini hatırlatan Kuralay, “Türkiye’de 2023, yani Cumhuriyet’in 100. yılı dillendiriliyor. Fakat biz daha ötesini, 2071’i önümüze hedef olarak koyduk. Yani önümüzde 59 yıllık bir süre var. Bu topraklardaki 1000. yılımızda ve gelecek nice bin yıllarda da biz olarak kalmak için ‘yerli düşünce-küresel bakış’ misyonumuzu sürdüreceğiz.” dedi. Kuralay, UTESAV’ın uzun süredir üzerinde çalıştığı “Erdemli İşadamı Enstitüsü”nü de sanal ortamda hayata geçireceklerini duyurdu.
   </p>
   <hr/>
   <h3>
    <span>
     Kentlilerin yüzde 10’u tasarruf yapıyor
    </span>
   </h3>
   <p>
    “Türkiye’nin Tasarruf Eğilimleri Araştırması”nın ilk 6 aylık sonuçlarına göre, kentlerde yaşayanların yüzde 10-12’si tasarruf yaparken, tasarrufun en önemli sebebi “gelecek endişesi”. ING Bank tarafından yapılan araştırmaya göre, tasarruf sahiplerinin oranı yüzde 10 ile 12 arasında. En çok kullanılan tasarruf araçları, vadeli-vadesiz hesap, altın ve döviz. ING Bank Genel Müdürü Pınar Abay “Türkiye’de kentsel nüfusun çok düşük bir bölümü tasarruf sahibi. Bunun en büyük sebebi yeterli gelire sahip olmayışları. Ancak katılımcıların yüzde 40’a yakını ise tasarruf ihtiyacı olmadığı için ya da tasarruflarını nasıl değerlendireceğini bilmediği için tasarruf yapmadığını belirtiyor.” diyor.
   </p>
   <hr/>
   <p>
    <img alt="" height="1302" src="http://web.archive.org/web/20120818040427im_/http://medya.aksiyon.com.tr/aksiyon/2012/06/04/eko2.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=2015E791C30AD980DA7ABDE2666B2E91?newsId=32741), [web.archive.org (arşiv bağlantısı)](http://web.archive.org/web/20120818040427/http://www.aksiyon.com.tr:80/aksiyon/newsDetail_getNewsById.action;jsessionid=2015E791C30AD980DA7ABDE2666B2E91?newsId=32741)
