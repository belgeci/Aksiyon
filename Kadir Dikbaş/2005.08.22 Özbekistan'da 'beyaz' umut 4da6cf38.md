# Özbekistan’da ‘beyaz’ umut

*Kadir Dikbaş 2005.08.22*

<div>
 <p>
  <font>
   TAŞKENT - Pamuk zengini Özbekistan, bir yandan ay sonunda bağımsızlığın 14. yıldönümünü kutlamaya, diğer yandan da pamuk hasadına hazırlanıyor. Tekstil sektöründe yabancılara getirilen teşviklerse ülkede yeni bir dönemi başlatmış görünüyor. Tekstil sektörü ekonominin lokomotifi olmaya namzet.
   <br/>
   <br/>
   Hammadde yerine mamul satmak, sahip olunan ekonomik varlığın hem daha çok para getirmesi, hem de yurt içinde katma değer oluşturulması ve istihdam sağlanması bakımından büyük önem arz ediyor.
   <br>
    <br>
     Yaklaşık 1 dolar değerinde olan 1 kg’lık pamuk, ipliğe dönüştürüldüğünde ortalama 2,4 dolar ediyor. Bu iplik dokunup kumaş olduğunda 2,6 dolara, konfeksiyon ürünü haline getirildiğinde ise üç parça tişörte ve 4,2 dolara dönüşüyor. Hafızalarda kolayca yer edecek bu basit hesap, Özbekistan Tekstil Bakanlığı’na ait.
     <br>
      <br>
       Sözün kısası ham pamuk satmakla tişört satmak arasında büyük fark var. Yapılan tişörtün ya da herhangi bir tekstil ve konfeksiyon ürününün marka değerini de hesaba katacak olursanız bu rakamlar çok daha büyük boyutlara ulaşıyor.
       <br>
        <br>
         Özbekistan demek Orta Asya demek
         <br/>
         <br/>
         26 milyon nüfusa sahip Özbekistan, Orta Asya’nın merkezinde, Büyük İpek Yolu üzerinde yer alan, doğu ile batı arasında bir köprü. Kuzeyinde Kazakistan, doğuda Kırgızistan ve Tacikistan, güneyde Afganistan, batıda ise Türkmenistan bulunuyor. Sahip olduğu ekonomik zenginlikler, tarihi ve tültürel varlıkları açısından bölgenin en önemli ülkesi konumunda. Semerkand, Buhara, Hiva şehirleri ve ünlü Fergana Vadisi, Türk-İslam tarihinin önemli mekanları. Bugün bu şehirler, özellikle de Semerkand ve Buhara eşsiz turizm merkezi. SSCB döneminde onbinlerce eser yok edilmiş olmasına rağmen ayakta kalanlar, bağımsızlık sonrasında korumaya alınmış ve restorasyon çalışmaları başlatılmış.
         <br/>
         <br/>
         Ülkenin üçte biri dağlık arazi olup geri kalan kısmın önemli bir bölümü verimli ovalardan oluşuyor. Verimli topraklar, güneş ve zengin su kaynakları benzersiz bir üçlü oluşturuyor. Bu coğrafyada yetişen Özbek pamuğu, ipeği, kavunu, üzümü ve daha pek çok ürünü dünyaca ünlü.
         <br/>
         <br/>
         Yeraltı zenginlikleri, özellikle de minarel varlığı açısından çok şanslı. Kadmiyum, uranyum, altın ve doğalgaz üretiminde dünyanın önde gelen ülkeleri arasında. Tekstil sektörünün hammaddesi olan pamuk ise Özbekistan’ın en önemli zenginliklerinden. Ülke, pamuk lifi ihracatında dünyada ikinci, uranyum ihracatında üçüncü sırada geliyor.
         <br/>
         <br/>
         En büyük dezavantajı açık denizlere çıkışının olmayışı. Sadece kendisinin değil komşularının da çıkışı yok. Bu durum dünya pazarlarına ulaşmayı zorlaştırıyor.
         <br/>
         <br/>
         Özbekistan Orta Asya’nın en büyük iç pazarı olduğu gibi imalat sanayiinde de bölgenin tek tedarikçisi olma yolunda.
         <br/>
         <br/>
         1991 yılında bağımsızlığını kazanan Özbek halkı, 31 Ağustos günü bağımsızlığın 14. yıl dönümü kutlamaya hazırlanıyor.
         <br/>
         <br/>
         Ekonomik durum
         <br/>
         <br/>
         Özbekistan İstatistik Komitesi’nin 2004 yılı verilerine göre, 12 trilyon 189,5 milyar somluk (11 milyar dolarlık) Gayri Safi Yurtiçi Hasıla’nın (GSYH) yüzde 17,1’ini sanayi, yüzde 26,7’sini tarımsal üretim teşkil ediyor. GSYH’daki büyüme yüzde 7,7, sanayideki büyüme yüzde 5,4, tarımdaki büyüme ise yüzde 10,1. GSYH’daki büyüme bu yılın ilk üç ayında da yüzde 4,8. 2004 yılı bütçe açığının milli gelire oranı yüzde 0,4.
         <br/>
         <br/>
         3 milyon 691,5 bin hektarlık ekili alanın bir milyon 455,7 bin hektarını uçsuz bucaksız pamuk tarlaları oluşturuyor.
         <br/>
         <br/>
         Toplam ihracat 2004 yılında yüzde 30 artış göstermiş. 2003’te 3 milyar 725 milyon olan hacim, 2004 yılında 4 milyar 853 milyon dolara çıkmış. İthalat ise yüzde 29 artışla 2 milyar 964 milyondan 3 milyar 816 milyon dolara çıkmış. Dış ticarette fazla söz konusu. Gelinen noktada ticaretin yarıdan fazlası Avrupa ülkeleriyle yapılıyor.
         <br/>
         <br/>
         Enflasyon tek haneli rakamlarda seyrediyor. Devlet İstatistik Komitesi’nin verilerine göre, 2002 yılında yüzde 21,6 olan enflasyon 2003’te yüzde 3,8’e çekilmiş. Geçen yılki oran yüzde 3,7. Bu yılın ilk üç ayında gerçekleşen rakamsa yüzde 2,2.
         <br/>
         <br/>
         Özbekistan’ın Türkiye’ye ihracatı 2003’te 129 milyon dolar iken 2004’te 216 milyon dolara çıkmış bulunuyor. İthalatı ise sırasıyla 141,8 ve 172,5 milyon dolar. Türkiye’nin istatistiklerine göre, rakamlar biraz farklı. 2004 yılında Özbekistan’dan Türkiye’ye yapılan ihracat 178 milyon dolar, ithalat ise 145 milyon dolar görünüyor. Denge Özbekistan lehine. Önceki yıllarda ise tersi bir durum söz konusuydu. Bu yılın ilk altı ayındaki durum da yine Özbekistan lehine. Türkiye’den yapılan 73 milyon dolarlık ithalata karşılık 135 milyon dolarlık ihracat söz konusu.
         <br/>
         <br/>
         2004 sonu itibariyle ülkede 2 bin 412 yabancı sermayeli şirket bulunuyor. Bunların çoğunluğu sanayide ve tüketim malı üretimine odaklanmış durumda.
         <br/>
         <br/>
         Özelleştirme çalışmaları devam ediyor. Geçen yıl bin 228 devlet işletmesi özelleştirilmiş. 2006 yılına kadar da 2 bin 246 devlet işletmesinin daha özel sektöre devri planlanıyor.
         <br/>
         <br/>
         Dünyanın 5. büyük pamuk üreticisi
         <br/>
         <br/>
         Özbekistan 3 ile 4 milyon ton arasında değişen yıllık ham pamuk üretimiyle Çin, ABD, Hindistan ve Pakistan’ın ardından dünyanın 5. büyük pamuk üreticisi. Pamuk lifi ihracatında ise ikinci sırada. İhracatın yüzde 93’ü BDT dışındaki pazarlara yapılıyor. En önemli müşterileri ise İngiltere, İsviçre, İran, ABD, İtalya, Belçika, Avusturya ve Fransa.
         <br/>
         <br/>
         Verimli toprakları ve su kaynakları sayesinde Türkiye’deki Ege bölgesini ve Çukurova’yı andıran geniş arazilerde yetiştirilen pamuk, dünyanın en kalitelileri arasında. Özellikle güney vilayetlerde yetiştirilen ürün, uzun lifleri sebebiyle tercih ediliyor.
         <br/>
         <br/>
         Pamuk lifi ihracatı, geçen yıl 4,8 milyar dolar olan toplam ihracatın yüzde 18’ini oluşturuyor. Bununla birlikte işlenmiş ürün yani tekstil ve konfeksiyon ürünleri ihracatı ise düşük seviyelerde.
         <br/>
         <br/>
         Bu yılki hedef 3,6 milyon ton
         <br/>
         <br/>
         Özbekistan Devlet İstatistik Komitesi’nin verilerine göre, geçen yıl 3 milyon 535 bin ton ham pamuk üretildi. 2003 yılında üretilen pamuğun yüzde 37,9’u özel çiftliklerden elde edilirken özelleştirme çalışmaları sonucu bu oran geçen yıl yüzde 51,7’ye ulaştı. 3,5 milyon tonluk üretim, son yılların en düşük seviyesinin görüldüğü 2003 yılına göre 732 bin tonluk artışı ifade ediyor.
         <br/>
         <br/>
         Özbekistan’ın bu yılki ham pamuk üretim hedefi ise 3,6 milyon ton. Bundan 1,15 milyon ton pamuk lifi üretilmesi, onun da 700 bin tonunun ihraç edilmesi öngörülüyor.
         <br/>
         <br/>
         Özbekistan’da pamuk üretimi, eski SSCB döneminden kalma ve adına “plan” denilen sisteme göre yapılıyor. Yapılan plana, tüm vilayetlerin uyması ve önceden belirlenen hedefi tutturması gerekiyor.
         <br/>
         <br/>
         Sovyet döneminde ve bağımsızlığın ilk yıllarında “kolhoz” olarak görev yapan tarım işletmeleri ve çiftlikler, 1998’den itibaren tarım şirketlerine dönüştürüldü. Tarım reformunu yaymak ve köylerde mülk sahibi sınıf oluşturmak amacıyla yapılan bu uygulamayla bu çiftliklerin önemli bir bölümü köylülere uzun süreli olarak kiralandı. Geçen yıl da ülkede 326 “kolhoz” özelleştirilerek, bunların bünyesinde 15 binden fazla özel çiftlik oluşturuldu. Bu sayede çiftçi sayısı 100 bini aştı.
         <br/>
         <br/>
         Ülkede en fazla pamuk yetiştirilen vilayetler Kaşkaderya, Buhara, Sühanderya, Fergana ve Andican.
         <br/>
         <br/>
         Hasat başlıyor öğrenciler tarlaya
         <br/>
         <br/>
         Bütün vilayetlerde 31 Ağustos bağımsızlığın 14. yılı kutlama törenlerine hazırlıkların yanında pamuk hasadı çalışmaları da hızlanmış durumda. Pamukta hasat dönemi eylülün ilk haftasında başlıyor ve kasım ayına kadar devam ediyor. Şu an tarlalarda pamuğun daha gürbüz olabilmesi için “filiz alma” işlemi yapılıyor. İlk toplama daha sıcak olan güney bölgelerinde başlıyor. Önce elle toplama ardından makineler devreye giriyor.
         <br/>
         <br/>
         Sovyet döneminde de uygulanan öğrencilere pamuk toplatma sistemi halen devam ediyor. Ülke genelinde valilerin talimatıyla lise ve üniversitelerden alınan öğrenciler, tarlalarda çalıştırılıyor. Toplama karşılığında öğrencilere normal işçilerin aldığı ücretin biraz altında ücret ödeniyor. Pamuk toplamada öğrencilerin de yetersiz kalması durumunda askeri birlikler devreye giriyor. Çünkü pamuğun yağışlar bastırıp zarar görmeden toplanması gerekiyor.
         <br/>
         <br/>
         Özbekistan ham pamuk ihraç etmek istemiyor. Tekstil ve konfeksiyon sektörünün gelişmesini, pamuğu elbiseye dönüştürecek entegre tesislerin kurulmasını istiyor. Hükümet bu maksatla, tekstilde yabancı sermaye yatırımlarına bazı imtiyazlar ve kolaylıklar getirmiş. Buna göre, 1 Ocak 2007 tarihine kadar ülkede üretimi olmayan, ancak tekstil sanayinde kullanılan tekstil boyası, çeşitli katkı maddeleri ile aksesuar ve diğer malzemelerin ithalatından vergi alınmayacak.
         <br/>
         <br/>
         Tekstil işletmeleri, ürettiğinin en az yüzde 80’ini ihraç etmek şartıyla, iç piyasadan yarı mamul tekstil ürünlerini döviz karşılığı satın aldığı takdirde, KDV ödemekten de muaf olacak. 1 Ocak 2005’den başlayarak ülkedeki yabancı sermayeli işletmelere 2 yıl boyunca, iç piyasadan dövizle alacakları pamuk lifi alımlarında yüzde 5’lik indirim uygulanacak.
         <br/>
         <br/>
         Alınan kararla, ülkede bulunan ticari bankalardan, tekstil üreticilerinin 180 günlük kısa vadeli kredi ihtiyaçları ile akreditifler konusunda kolaylık sağlanması da istendi. Hükümet 2003 sonundan itibaren de yabancı sermayeli tekstil şirketlerine, iç piyasadan alacakları pamuk lifini dünya piyasalarına göre yüzde 15 indirimli almaları imkanı getirmişti.
         <br/>
         <br/>
         Özbek Bakan: Tez hareket eden kazanır
         <br/>
         <br/>
         Özbekistan Tekstil Bakanı Azamkhon U. Bakhramov, ülkesinde tekstil sektörünün gelişmesi için gerekli altıyapının mevcut olduğunu belirterek, kaliteli pamuk üretimi, ucuz girdi maliyetleri ve yabancı sermayeye tanınan kolaylıkların bu sektörü harekete geçireceğini söylüyor. Başkent Taşkent’te görüştüğümüz Bakan, tekstil sektöründe bir maliyet kıyaslaması yapıldığında Özbekistan’ın en avantajlı ülke olduğunun görüleceğini belirtiyor.
         <br/>
         <br/>
         Şubat ayında aldıkları bir kararla yabancı sermayeye çok ciddi teşvikler ve kolaylıklar getirdiklerini anlatan Bakan Bakhramov, “Uygulamaya konulan teşvikler bugüne kadar sağlananların en önemlisi ve kapsamlısı. Biz bununla sektörde yeni bir dönemi açmış bulunuyoruz. Geç kalan bu fırsatı bir daha bulamayabilir. Pamuk işleme kapasitesinde yüzde 50’ye ulaştığımızda bu teşvike ihtiyaç kalmayabilir. Kim tez hareket ederse kazanır.” diyor.
         <br/>
         <br/>
         Tekstilde önemli aşama kaydeden Çin, Türkiye, Pakistan ve Hindistan gibi ülkelerdeki gelişmeleri yakından takip ettiklerini söyleyen Bakan, verdiğimiz teşviklerde bu ülkelerden geri kalmamaya, sürekli kendilerini yenilemeye çalışacaklarını belirtiyor. Şu anda 270 bin ton iplik üretim kapasitesine sahip olduklarını, bunun da 150 bin tonunun eski Sovyet teknolojisi olduğunu söyleyen Bakhramov, hazırlamış oldukları 2005-2008 yıllarını kapsayan yatırım programı çerçevesinde üretilen pamuğun yüzde 50’sini işleyebilmeyi hedeflediklerini, bunun için de 100 proje öngördüklerini söyledi. Hedef, 500 bin ton dolayındaki pamuğu entegre tesislerde işleyip ipliğe, kumaşa ve konfeksiyona dönüştürmek. Bunun gerçekleşebilmesi için 1,2 milyar dolarlık yatırıma ihtiyaç duyuluyor. Özbek Bakan, yatırımların özellikle özel sektör yatırımı olmasını istediklerini belirterek şöyle devam ediyor: “100 projeden 15’i bu yıl içinde faaliyete geçecek. Bu 180 milyon dolarlık yatırıma denk geliyor. Ve 14 bin kişi iş sahibi olacak. 153 milyon dolarlık da ihracat imkanı doğacak.”
         <br/>
         <br/>
         180 milyon dolarlık yatırımın 120’si yabancı sermaye. Onlar arasında da ilk sırada 22 milyon dolarlık yatırımla Türk şirketi Bayteks geliyor. Türk firmaları dışında Almanya, ABD, İsviçre, Malezya ve Güney Kore gibi ülkelerden de yatırım teklifleri var.
         <br/>
         <br/>
         Pahalı ulaşıma karşılık ucuz pamuk
         <br/>
         <br/>
         Özbekistan’ın ulaşım zorluklarına da değinen Bakan, lojistik ve ulaşım imkanlarını daha da geliştirmenin yanında, ulaşım zorluğunu ve maliyet dezavantajını telafi etmek için pamuk fiyatlarının ucuz tutulduğunun altını çiziyor. Bakan, bunun dışında tekstilcilerin hava yolunu da kullanabileceğini söylüyor.
         <br/>
         <br/>
         Deniz ve karayolu imkanlarının sınırlı olması, Özbekistan’da hava yolu ile nakliyeyi geliştirmiş. Taşımacılıkta eski Sovyet cumhuriyetleri arasında Rusya’dan sonra havayolunu en çok kullanan ülke Özbekistan. Taşkent’teki uçak fabrikasında 40 ton kapasiteli nakliye uçakları üretebiliyor.
         <br/>
         <br/>
         Özbek Bakan Azamkhon U. Bakhramov, geçtiğimiz mayıs ayında Andican’da yaşanan isyan hareketinin yabancı yatırımlara etkisinin olup olmadığı konusunda da şunları söylüyor: “Hayır. Andican olayları yatırım iklimini bozmadı. Mevcut yatırımlar devam ettiği gibi yenileri de geliyor. Helal yolla para kazanmak isteyene kapımız her zaman açık. Gelmek istemeyen bugün Andican, yarım başka bir şey der.”
         <br/>
         <br/>
         “Rakip değil ortak olalım”
         <br/>
         <br/>
         Bir kaç kez Türkiye’ye gelerek başta Zorlu Holding tesisleri olmak üzere bazı fabrikaları da gezmiş olan Bakan Bakhramov, Türk yatırımcıların oldukça hızlı hareket ettiklerini vurgulayarak “Türk şirketleri bugün ortağımız, gelecekte de ortağımız olmaya devam edecekler.” diyor. İki ülke sektörlerinin biribirini tamamlar nitelikte olduğuna değinen Bakan, “Türkiye ve Özbekistan dünya pazarlarına açılırken de rakip olarak değil ortak olarak çıkmalı, güçlerini birleştirmeli. Dünyada çok rakip var. En büyük rakip de arkamızda.” diye konuşuyor.
         <br/>
         <br/>
         Bakan, yeni düzenlemelerden bahsederken, mevcut sorunlara da işaret ederek, “Hiç bir problem yok dememiz de yanlış olur. 70 yıllık Sovyet geçmişimiz var. Bürokrasiyi, bir takım sıkıntıları hep birlikte aşacağız.” diyor.
         <br/>
         <br/>
         Bir soru üzerine, kar transferinde problem yaşanmadığını söyleyen Bakan, “Yabancı yatırımcı ister kazancının tamamını alsın götürsün, isterse yeni yatırım yapsın. Bunda hiç bir engel yok. 2003 Ekim ayından itibaren konvertibileye geçtik.” diyor.
         <br/>
         <br/>
         Bir dönem olumsuz iz bırakan yatırımcılar olduğunu da ifade eden Özbek Bakan Bakhramov, “Kimseye kötü söz söylemek istemiyorum. Ama ciddi yatırımcılar ağırlıklı olarak son bir kaç yıldır gelmeye başladı. Esas Türk tekstilcilerini şimdi görüyoruz.” ifadesini kullanıyor.
         <br/>
         <br/>
         Özbekistan’ın son dönemde aldığı kararların amacı, tekstil sektöründe entegre tesislerin sayısını artırarak pamuğunu işlemek, katma değeri ve ihracatı artırmak, istihdan oluşturmak.
         <br/>
         <br/>
         Enerji, işçilik ve hammadde maliyetlerindeki avantaj, dünya tekstilcilerini bu ülkeye çekecek nitelikte. 2003 yılında döviz piyasasının liberalize edilmesi de yabancı yatırımcıları rahatlatan önemli bir unsur.
         <br/>
         <br/>
         Son dönemdeki gelişmeler ve sektörde artan rekabet, özellikle de Çin faktörü, Türk tekstilcilerin yeniden Özbekistan’a ilgi duymasını sağlamış. Özbekistan’ın da Türkiye’ye. 2000 yılında bazı Türk firmalarının yasal eksiklikleri bulunduğu gerekçesiyle çalışma izinlerinin iptali, bazı işadamlarının sınırdışı edilmesiyle başlayan güven bunalımı, yerini daha olumlu bir atmosfere bırakmaya başlamış görülüyor.
         <br/>
         <br/>
         Türkiye dünyanın en fazla pamuk ithal eden ülkelerinin başında geliyor. Ekonomik kriz sebebiyle ithalatta görülen gerileme, son dönemde yeniden hız kazandı. Türkiye Özbekistan’ın ardından dünyanın 6. büyük pamuk üreticisi olmasına rağmen tekstil ve konfeksiyon sektöründeki büyüme pamuk ithalatını zorunlu kılıyor. Kısacası, Türkiye’nin pamuk üretimi tüketimini karşılamıyor. Yapılan ithalat 500 bin ton civarında seyrediyor. Bu ithalatta Özbekistan’ın payı çok düşük.
         <br/>
         <br/>
         Özbekistan’ın Türkiye ile olan toplam ticaret hacmi, 2003 yılında 272 milyon, 2004 yılında yüzde 40 dolayındaki artışla 388 milyon dolar oldu. 270 dolayında Türk işadamının bulunduğu Özbekistan’daki toplam Türk yatırımı da 1 milyar dolayında seyrediyor.
         <br/>
         <br/>
         Son teşvikler büyük tekstil firmalarının da dikkatini çekmiş bulunuyor. Sanko Holding Yönetim Kurulu Başkanı Abdülkadir Konukoğlu üç hafta önce ülkeyi ziyaret etmiş. Holding’in 130 milyon dolar tutarında iki proje ile ilgilendiği belirtiliyor. Ancak henüz kesin kararını vermemiş.
         <br/>
         <br/>
         Menderes Tekstil de bu pazar ilgi duyan şirketler arasında. Ayrıca Çetinkaya Tekstil, bir entegre tesis kurma çalışmalarına başlamış. Şahinler Holding ise diğer ülkelerdeki yatırımlara ağırlık verdiği için buraya düşündüğü yatırımı beklemeye almış.
         <br/>
         <br/>
         Türk işadamından örnek tesis
         <br/>
         <br/>
         Uzun süredir Özbekistan’da üretim yapan Shayhontohur Tekstil’in Yönetim Kurulu Başkanı Fuat Em, küçük ve orta boy işlemecilikte örnek tesisler kurmuş. Hükümetin de isteği üzerine 90 günde inşaatını tamamladığı Sağban Tekstil, geçen yıl Cumhurbaşkanı İslam Kerimov tarafından açılmış. Kerimov, açılışta kendisini tebrik ederek hükümetten bu örnek tesisin benzerlerinin yapılmasını istemiş. Amaç serbest piyasa ekonomilerinin ana omurgasını oluşturan küçük ve orta boy işletmeciliği geliştirmek.
         <br/>
         <br/>
         Fuat Em’in bunun dışında yine Taşkent’te bir konfeksiyon fabrikası ile Andican şehrinde boyama tesisi bulunuyor. İnşaatı devam eden iplik fabrikasının açılışı ise ekim ayında yapılacak. Em, başkentte 30 bin metrekare kapalı alana sahip bir de kot pantolan fabrikası kurmayı planlıyor. Hedef iç pazar yanında dış pazarlar. Özellikle de Rusya. BDT ülkelerine ihracatta gümrüklerin sıfır olması büyük avantaj. Arkasından kurmayı düşündüğü tesis ise havlu ve bornoz fabrikası.
         <br/>
         <br/>
         Konfeksiyonda ilk ihracatı gerçekleşktiren Em’in hedefi şu anda bin 500 olan çalışan sayısını 2007 yılında 4 bine çıkarmak. Fuat Em, yapılan yeni düzenlemelerin tekstil sektörüne büyük bir hareket getirdiğini, bu teşviklerinin konfeksiyona da yayılması halinde Özbekistan’ın kısa zamanda dünya pazarlarında çok önemli bir yere geleceğini söylüyor. Em, “Özbekistan’ın geleceği çok parlak.” diyor.
         <br/>
         <br/>
         200 TIR’la Çerkezköy’den Taşkent’e
         <br/>
         <br/>
         Teşviklerden sonra ülkeye gelen en yeni Türk tekstil yatırımı ise Bayteks’in kurduğu entegre tesis. 22 milyon dolarlık yatırım gerçekleştiren Bayteks Yönetim Kurulu Başkanı Ethem Haluk Bayatlı, “Şirket olarak 8 aydır bu ülkedeyiz. Kendim de 9 ay önce geldim. Pamuğun hası, uzun liflisi burada. Modern tesisler kurulduğunda bu pamuktan mükemmel sonuçlar alanacak.” diyor.
         <br/>
         <br/>
         Bayatlı, konfeksiyonda deneme üretimine geçmiş. Boyama tesislerindeki çalışma ise sürüyor. İki tesisin açılışı bağımsızlık kutlamalarına yetiştirilecek. O yüzden tesislerde hummalı bir çalışma var.
         <br/>
         <br/>
         Bayatlı, Özbekistan’ın en büyük tekstil boyama tesisi olacak fabrikayı söküp 200 tırla Taşkent’e taşımış. İhtiyaca binaen, tesislerin yanına hem kendi çalışanlarına hizmet vermek hem de dışarıya satış yapmak üzere 8 bin kişilik yemek üretim kapasitesine sahip bir de yemek fabrikası kurmuş.
         <br/>
         <br/>
         İşçilik maliyetlerinin Türkiye’de 600 doları aştığını Özbekistan’da ise 100 dolar civarında olduğunu belirten Bayatlı, toplam maliyetlerde yüzde 20 tasarruf sağladıklarını söylüyor. “Maliyetler açısından avantajlıyız ama şunu da unutmamak gerekiyor. Alıcı sizden mal alırken Türkiye’de verdiği fiyatı vermiyor. Daha düşük teklifle geliyor. Ayrıca Avrupa Birliği, yüzde 12 brüt, yaklaşık yüzde 9,6 da net vergi uyguluyor. Bu da bir dezavantaj.” diyen Bayatlı, sektörün ve Özbekistan’ın geleceğinden umutlu.
         <br/>
         <br/>
         Her alanda yatırıma ihtiyaç var
         <br/>
         <br/>
         Özbekistan sadece tekstil değil, diğer bütün sektörlerde yatırıma ihtiyaç duyuyor. Özellikle tüketim malları imalatı hem iç pazar hem de çevre ülkelere ihracat açısında önemli. Tekstil dışında faaliyet gösteren Türk şirketlerinden birisi olan Polat A.Ş’nin Başkanı Mustafa Fırat, ciklet, çatal-kaşık, temizlik kağıtları ve kolonyalı mendil üretiminde önemli mesafe almış. Bir süredir başta Tacikistan olmak üzere çevre ülkelere ihracata başlamış. Ayrıca bir de bakliyat ayıklama ve paketleme tesisi kurmuş. Yakın zamanda da çocuk bezi üretimine geçecek.
         <br/>
         <br/>
         Fırat, Özbekistan’ın gelecekte imalat sanayiinde bölgenin bir numaralı ülkesi olacağını ve önemli oranda ihracat yapabileceğini belirtiyor. Özellikle BDT pazarlarına hitap eden Türk şirketlerinin dikkatini çeken Fırat, “Özbekistan iyi bir potansiyele ve güce sahip.” diyor.
         <br/>
         <br/>
         Bu tür yatırımlar, ithal ikamesi sağlamakta Özbekistan’ın tüketim malı ithalatına harcadığı döviz miktarını her geçen gün azaltmakta. Diğer yandan da yeni ihracat imkanları sağlamakta.
         <br/>
         <br/>
         Her şeye rağmen görünen o ki, tekstil sektörü Özbekistan’ın lokomotif sektörü olma yolunda ilerliyor. Hedefler tuttuğu takdirde iki yıl sonra Özbekistan ham pamuk satan ülke konumundan çıkıp yavaş yavaş tekstil ve konfeksiyon ürünlerinde dünya pazarlarında adından söz ettiren ülke haline gelebilir. Avrupa’da tekstil yatırımların durduğu, bu sektörde ileri bir seviyeye ulaşmış Türkiye ve benzeri ülkelerde arayışların başladığı, Çin’in dünya pazarlarını altüst ettiği bir vasatta Türk-Özbek işbirliği ve dayanışması iki ülke açısından da büyük önem taşıyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3352 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22381), [web.archive.org (arşiv bağlantısı)](http://web.archive.org/web/20060526223222/http://www.aksiyon.com.tr:80/yazdir.php?id=22381)
