# Asya'nın Kuveyt'i: Kazakıstan

*Kadir Dikbaş 2000.11.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1991 yılında bağımsızlığına kavuşan Orta Asya'nın kilit ülkesi Kazakistan 2,5 milyon kilometrekarelik yüzölçümü ile geniş topraklara ve zengin yeraltı kaynaklarına sahip. Altın, gümüş, uranyum, demir, kömür, krom, bakır, kurşun, çinko ve daha pek çok maden...
  </font>
 </div>
 <div id="newsText">
  <font class="detail-text">
   En medyatiği, en göze çarpanı da petrol...
   <br/>
   <br/>
   Hazar kıyılarını paylaşan beş ülkeden birisi olan Kazakistan, hem denizde hem de karada zengin petrol yataklarına sahip. Bununla birlikte bu zenginliğin henüz küçük bir kısmı yer üstüne çıkarılmakta. Bu küçük miktar bile ülke ekonomisinin vazgeçilmez gelir kaynağı, ihracatın da en önemli kalemi. 30 milyon tonluk üretimin üçte ikisi ihraç ediliyor.
   <br/>
   <br/>
   İhraç yollarında ise şu an en önemli alternatif Rusya. Karadeniz kıyısındaki Novorossisk limanına uzanan petrol boru hattı, Azerbaycan üzerinden yapılan satışları saymazsak tek yol durumunda.
   <br/>
   <br/>
   Kendisi de bir petrol ihracatçısı olan Rusya, taşıyacağı Kazak petrolüne kota uyguluyor. Genel olarak Rusya'nın uyguladığı kotanın uluslararası petrol fiyatlarının gerilediği dönemlerde yükselmesi, yükseldiği dönemlerde de azalması dikkat çekiyor. Ancak son zamanlarda sergilediği olumlu yaklaşımın ardında, Kazakistan'ın diğer alternatiflere yönelmesini engeleme niyetinin de olduğu biliniyor.
   <br/>
   <br/>
   Hali hazırda Kazakistan, bundan ayrı olarak, petrolünün bir bölümünü de Hazar Denizi'ni tankerlerle aşıp Azerbaycan ve Gürcistan üzerinden Karadeniz'e çıkarıyor.
   <br/>
   <br/>
   Çalışır durumdaki yollar dışında, inşaatı devam eden ve önümüzdeki yıl sonunda faaliyete geçmesi planlanan Hazar Boru Hattı (CPC) projesi bulunuyor. Bu hat da mevcut hat gibi Rusya üzerinden geçecek. Sadece mesafe biraz daha kısa.
   <br/>
   <br/>
   Kazakistan'ın bir diğer alternatifi de BaküCeyhan. Devlet Başkanı Nursultan Nazarbayev bu projenin BaküCeyhan değil AktauCeyhan olarak adlandırılmasını istiyor. Batı'daki yataklardan çıkan petrolün ulaştırılabileceği en kısa yol da, yine Batı güzergâhı. Fakat Kazakların bu hatta yeni yatakların üretime geçeceği 2005 yılına kadar petrol vermesi mümkün görünmüyor.
   <br/>
   <br/>
   Kazak petrolü için bundan başka Çin, İran ve daha başka alternatifler de sözkonusu.
   <br/>
   <br/>
   Her bir projenin avantajları ve dezavantajları, siyasi ve ekonomik getirisi, götürüsü var. Bu yüzdendir ki, Nazarbayev, izlediği ince siyasetle güvenli ve ekonomik bir ağ kurmayı hedefliyor. Bölge barışını zedelemeden... Bu yüzden her projeye ayrı bir önem veriyor Kazakistan.
   <br/>
   <br/>
   Bulunan yeni rezervler Kazakistan'ı dünyanın önde gelen petrolcüleri arasına soktuğu gibi dikkatlerin de bölgede odaklanmasına yolaçtı. Hazar bölgesinde oynanan oyunlar daha da yoğunlaştı. İşte siyasi ve ekonomik derin hesapların yapıldığı, çetin pazarlıkların sürdüğü bir ortamda Kazakistan Devlet Başkanı Nursultan Nazarbayev ile görüştük.
   <br/>
   <br/>
   60 yaşını dolduran Nazarbayev, Kazakistan'ın bağımsızlığından bugüne devlet başkanlığını yürütüyor. Nazarbayev, savaş yıllarının ve baskıcı Sovyet rejiminin sıkıntılarını, her türlü imkansızlığı milletiyle birlikte tadarak büyümüş, en alttan en üste çıkma başarısını göstermiş bir köy çocuğu, bir çoban çocuğu. Böyle olmakla da gurur duyduğunu ifade ediyor konuşmalarında.
   <br/>
   <br/>
   Nazarbayev'in, "Benim halkım 20. yüzyıl boyunca milletlerin kabus sayacağı korkunç olaylar yaşamıştır. Ben, öz halkımın katlanılmaza katlanıp, dayanılmaza dayanan sabrına hayranım!" dediği Kazak halkının sabrı 1986'da Jeltoksan Olayı ile taşmıştı. Ve bu taşma, SSCB'nin dağılma kıvılcımını çaktığı gibi Kazakistan'ın da bağımsızlığının ilk adımı oldu.
   <br/>
   <br/>
   Şimdi Kazak halkı, 21. asırda, bağımsızlığını pekiştirmek, barış ve huzur içinde refaha ulaşmak için çabalıyor, sabırsızlanıyor. Hürriyetin, mahrumiyetin, fakirliğin ne demek olduğunu çok iyi bilen Nazarbayev de, milletinin yeniden dirilişinin sağlanmasında, ülkenin baştan aşağıya imarında ve zenginleşme gayretinde en sorumlu makamda oturuyor.
   <br/>
   <br/>
   Zenginliğe giden yol büyük ölçüde petrol kaynaklarının işletilmesi ve dış pazarlara naklinden geçiyor.
   <br/>
   <br/>
   Orta Asya'nın şirin kenti Almatı'daki sarayında görüştüğümüz Nursultan Nazarbayev, Hazar bölgesinde süren çetin petrol pazarlıkları ve Kazakistan'ın izlediği politika konusundaki sorularımıza samimi, açık ve net cevaplar verdi, karanlıkta kalan pek çok konuya açıklık getirdi.
   <br/>
   <br/>
   Halkına örnek bir lider imajı çizen Nazarbayev, Kazakça'yı en iyi konuşan Kazak olarak da tanınıyor. Ve kendisi ile görüşmemiz Kazakça oldu. Türkiye Türkçesi konuşan bizler, bazı cümleleri kaçırmakla birlikte söylediklerini genel olarak anlayabildik. Fakat tamamını çözebilmek, iyi bir eğitimden geçmeyi gerektiriyor. Birlikte görüştüğümüz arkadaşımız Enes Cansever Kazakça'yı çok iyi anlıyor ve konuşuyor. Bu sebeple tercüme konusunda önemli katkısı oldu.
   <br/>
   <br/>
   ***
   <br/>
   <br/>
    İlk olarak Kazakistan ve Türkiye açısından önem taşıyan BaküCeyhan petrol boru hattı konusundaki düşüncelerinizi öğrenebilir miyiz? Kazakistan bu projeye katılacak mı?
   <br/>
   <br/>
   Hatırlayacağınız gibi 1999'daki AGİT İstanbul Zirvesi'nde bir araya gelen liderler, BaküCeyhan petrol boru hattının inşası konusunda bir mutabakata imza atmasının ardından medya hat için daha çok petrol gerektiği hakkında yazmaya başladı. Bu hattın Kazak petrolü olmaksızın ilerlemeyeceği ve gelişemeyeceği o zamandan belliydi. Bu yüzden boru hattına AktauCeyhan denilmesi daha doğru olurdu.
   <br/>
   <br/>
   Zirvedeki liderler toplantısında bir hatırlatmada bulundum ve bu proje konusunda acele etmemek gerektiğini söyledim, konunun göründüğü gibi kolay olmadığını ifade ettim. Olayın siyasi boyutundan çok ekonomik yönünün ortaya konulmasını önerdim. İlk aşamada günde 0,4 milyon varil (yılda 20 milyon ton) petrolün Aktau'dan Bakü'ye taşınması için tankerlerden istifade edilebileceğini belirttim. Bu, Hazar Denizi'nin hukuki statüsü çözülünceye kadar transfer problemine geçici bir çözüm sağlardı.
   <br/>
   <br/>
   Elbette BaküCeyhan projesi bir anda bu noktaya gelmedi. İşin bu seviyeye gelmesi için beş yıl geçti. Hazar'ın kıyısındaki bir çok ülke lideri ve teknik uzmanları bir araya gelerek bu projenin gerçekleşmesi için çalıştılar. Bununla birlikte iyi niyetli girişimleri işe dönüştürmek hayli vakit aldı. Bu nedenle Kazakistan, petrol boru hattının kaderinde daha aktif rol oynamaya karar verdi.
   <br/>
   <br/>
   Mesela New York'taki milenyum zirvesinde ABD Dışişleri Bakanı M. Albright ile ikili görüşmemiz sırasında bu konuda yapılabilecekleri müşahhas olarak ele aldık. ABD'liler taşınacak petrolün hacmine ve miktarına odaklandılar. Biz konu ile ilgili şimdiye kadarki çalışmalarımızı ortaya koyduk. Hazırlıklı gittik ve yaptığımız çalışmalarla ilgili bilgi verdik. Biz, AktauCeyhan projesi ile ilgili olarak, diğer ülkelerin de aynı şekilde somut bir çalışmayı ortaya koymasını bekliyoruz.
   <br/>
   <br/>
    Rusya üzerinden geçecek ve hâlen inşaatı devam eden Hazar Petrol Boru Hattı (CPC) ne zaman faaliyete geçecek?
   <br/>
   <br/>
   Sorunuz herhalde hâlâ çalışmaları devam eden KTK TengizNovorossisk hattıyla ilgili. Bu proje, bugün kağıt üzerinde kalmayan, somut olarak uygulamaya konan ve belli bir seviyeye gelen tek boru hattı projesi.
   <br/>
   <br/>
   Bu projenin 2001 yılında fiilen devreye girmesini planlıyoruz. Bu proje, Kazakistan'ın enerji stratejisinin, politikasının bir parçasıdır. Ben, petrol kaynaklarımızın, kömür ve diğer alanlardaki zenginliklerimizin, ülkemizin gelişmesi ve her yönüyle bağımsız bir devlet haline gelmesinde büyük katkılar sağlayacağına inanıyorum.
   <br/>
   <br/>
   Tengiz petrol alanında yoğun çalışmaları bulunan Chevron, Karaşağanak bölgesinde British Gas ve Agip şirketleri ile ortaklık görüşmelerinin sürdüğü 1992 yılında, ülkemize bir çok alternatif boru hattı gerekeceğini düşündük. İşte o dönemde Atrav'dan Novorossisk'e kadar boru hattının kurulması için Rusya ile Umman Sultanlığının da katıldığı bir konsorsiyumu görevlendirdik.
   <br/>
   <br/>
   Tabii bu proje öyle kolay gerçekleşmedi. Mesela, projenin finansmanından sorumlu Umman'ın bu konuda hazırlıklı olmadığı ortaya çıktı. Bu nedenle anlaşma bozuldu. Daha sonra konsorsiyuma 1996 yılında Mobil'i de dahil ettik. Ve Rusların da bu konudaki katkılarıyla KTK'nın yapısını değiştirip projeye ivme kazandırdık.
   <br/>
   <br/>
   Önümüzdeki iki yıl içinde British Gas, Agip, Texaco ve Lukoil petrol şirketleri yaklaşık 2,5 milyar dolarlık yatırım gerçekleştirecekler. Bunun 400 milyon dolarlık kısmı Karaçağanak ve Atrav arasındaki boru hattının yapılması için harcanacak. Hat KTK'ya eklenecek.
   <br/>
   <br/>
   Bu proje en azından binlerce Kazakistanlıya iş ve aş imkanı sağlayacak. Ülkemizin ekonomik ve sosyal yönden gelişmesine katkıda bulunacak. Hazine'ye bu sene 100 milyon dolar girerken, bu rakam 2001 itibariyle 1,3 milyar dolara çıkacak.
   <br/>
   <br/>
    Hazar ülkeleri, Hazar Denizi'nin statüsü ile ilgili olarak farklı görüşlere sahip. Bu, AktauCeyhan petrol boru hattı ve TransHazar doğalgaz boru hattı için bir risk oluşturuyor mu?
   <br/>
   <br/>
   İlk sorunuzda kısmen değindiğim gibi, boru hattı projeleri Hazar Denizi'nin statüsüne endeksli değildir. Kanımca şimdiye kadarki çalışmalardan sizler de bunu farkediyorsunuzdur. AktauBaküCeyhan pojesi ile ilgili olumlu gelişmelerden haberiniz vardır. TransHazar boru hattı da önemli. Azerbaycan ve Türkmenistan'la birlikte bu projenin hayata geçirilmesi her ülkeye de katkı sağlayacaktır, maliyetleri düşürecektir. TransHazar projesi için doğan tehlike ile ilgili sorunuza gelince, meslektaşım Türkmenbaşı'na sormanızın daha doğru olacağını düşünüyorum.
   <br/>
   <br/>
   Türkmenistan 1990'lı yıllarda Türkmen gazını dış pazara Rusya'sız çıkaracağını söyledi. Ancak 2000 yılına geldiğimizde, Rusya'nın Gazpom'unun yetkilisi R. Vyagirev ile 20 milyar metreküp gaz anlaşmasına imza attı. Hatta gelecekte bu rakamın 50 milyar metreküpe çıkarılacağı belirtildi.
   <br/>
   <br/>
   Türkmenbaşı'nın, bedeli 2,2 milyar dolar olan TransHazar projesi yerine 20 milyar metreküp gazı tercih etmesi, "Ortak öküz sahibi olmaktansa kendi buzağıma sahip olurum" atasözünü hatırlatıyor. Bunu alay etme niyetiyle söylemiyorum. Bizde "Komşu hakkı, Allah hakkıdır." diye bir ata sözü var.
   <br/>
   <br/>
   Buna bir somut örnek daha vermek istiyorum. Özbek kardeşlerimizin 19971998 yılında Kazakistan'a gönderdikleri gazı kesmesi sonucu çetin kış mevsiminde gazsız kaldık. Bunu Kazak halkı unutmayacaktır.
   <br/>
   <br/>
    Kazak petrolünün Çin üzerinden ve son zamanda çok tartışılan İran üzerinden nakli projeleri de var. Bunların şansı nedir?
   <br/>
   <br/>
   Bu soruya geçmeden önce konunun daha iyi anlaşılması için boru hatlarıyla ilgili konuyu tamamlayalım isterseniz. Petrol üretimindeki artış, doğal olarak satışı ve satış için de boru hatlarını gerektiriyor. Hali hazırda Kazak petrolünü dünya pazarlarına taşımada altı farklı projeyi değerlendirmekteyiz. Bunlar, diğer ülkelerin ve yabancı şirketlerin de üzerinde durduğu hatlarla hemen hemen aynı.
   <br/>
   <br/>
   Biraz önce üç hatla ilgili olarak konuştuk. Biraz da diğer üç hatta açıklık getirmek istiyorum. Bunlar da diğerlerinden daha az önemli değil. Dördüncü hat, hâlen çalışmakta olan AtravSamara boru hattı ve Drujba (Dostuk) boru hattının kapasitesinin artırılmasıdır. Hattın günlük kapasitesi 100 bin varil olmakla birlikte 300 bin varile (yıllık 15 milyon ton) çıkarmak mümkün. İkinci aşamada, Karaşağanak petrolünün devreye girmesiyle de bu rakam günde 400 bin varile (yılda 20 milyon ton) çıkartılabilir.
   <br/>
   <br/>
   Bu proje sayesinde aynı anda bir kaç tarafa petrol verme imkanı sağlanabilecek. Yani Baltık Denizi'nden Karadeniz'e ve Akdeniz'e doğru petrol ihracatı yapılabilir. Şu anda fikir planında olan proje yabancı petrol şirketlerince de destekleniyor. Beşinci yön ise, Basra Körfezi'ne kadar boru hattını ulaştırmak. Bunun cazip tarafı, günde 360 bin varil (yılda 18 milyon ton) petrolün karşılıklı transferine imkan vermesi. Bunu tankerler ve orta ölçekli borularla yapma imkanı mevcut. Fakat günlük 1 milyon varil (yılda 50 milyon ton) olması durumunda petrolü direkt Basra Körfezi'ndeki terminale ulaştırmak daha kârlı. Bu yöndeki mevcut İran hatlarının kullanılması halinde daha az yatırımla bu işi gerçekleştirme imkanı var. Altıncı yön ise Çin'e doğru uzanan hat. Çin Halk Cumhuriyeti'nin pazar potansiyelini göz önüne alacak olursak, temelde bu hattın en ilgi çekici hat olduğunu görürüz. Belirttiğimiz boru hattı projelerini birlikte düşünmekte fayda var. Kazakistan petrolünün gerektiği şekilde, kesintisiz ihracı için her yol önemli.
   <br/>
   <br/>
    Kazakistan'da yeni rezervlerin bulunması büyük yankı uyandırdı. Bu olayın Kazakistan ve bölge için önemi nedir? Kazakistan bir petrol devi mi olacak?
   <br/>
   <br/>
   ABD Enerji Bakanlığı'nın tahminlerine göre, 2020 yılında dünya enerji talebi yüzde 65 artacak. Bu talebin karşılanmasında da en önemli unsur petrol olmaya devam edecek. Bu da dünyadaki günlük petrol talebinin 110 milyon varile çıkacağını göstermektedir. Bu bilgiler ışığında OPEC üyelerinin önemi de artacak. Uzmanlara göre, Kuzey Denizi kanalıyla petrol akışının azalması nedeniyle Avrupa için Arap petrollerinden ziyade Hazar petrolleri daha çok önem kazanacak. Böyle olunca petrolü taşıyan hatlar da önemli hâle geliyor. Ve bu hatların da ne Basra ülkelerine ne de Rusya'ya bağımlı olmaması lazım.
   <br/>
   <br/>
   Batı Avrupa'da bu yıl eylül ayında yaşanan enerji darboğazı, bu konunun ne kadar önemli olduğunu gösterir. Kazakistan petrolü bol bir ülke ve Avrasya'nın ortasında bulunuyor. Doğu Kaşağan'da uluslararası konsorsiyumun yürüttüğü sondaj çalışmalarındaki ilk neticeler, çok olumlu. Bölgede yaklaşık 7 milyar ton petrol rezervinin olduğunu tahmin ediyoruz. 4 Temmuz'da bütün dünyaya duyurduğumuz bu olaya "Asrın Olayı" diyebiliriz. 7 milyar tonluk bu rezervden yılda 100 milyon ton petrol üretmeyi planlıyoruz.
   <br/>
   <br/>
   Kıyaslama olsun diye söylüyorum; Bizim 1999 yılında ürettiğimiz petrol miktarı 26,6 milyon ton. Keşfedilen en son ve en büyük rezerv 1979'da bulunan Tengiz yatakları idi. Mevcut şartlarda 2015 yılında petrol üretimimiz 200 milyon tona ulaşacaktır.
   <br/>
   <br/>
   Kaşağan'da kurulan en büyük "Sunkar" mavnasında ben bu petrolle yıkandım ve bu başarının öneminden söz ettim. Orada, petrolden elde edeceğimiz gelirlerin bir bölümünün toplumsal kalkınma fonunda toplanması konusundaki düşüncemi açıkladım.
   <br/>
   <br/>
   Eskiden beri "ülkemizin yağkaymağı" olarak tabir edilen Atrav petrolü de Kazakistan halkının temel gücü, bağımsızlığının ve gelecekte güçlü bir ülke olmasının teminatıdır.
   <br/>
   <br/>
   Bağımsızlığımızın ilk gününden bugüne, Sovyet döneminde târumâr edilen kaynaklarımızı verimli halde işletebilmek için birtakım adımlar attık. Bu adımlardan birisi de Hazar petrollerinin ortak işletilmesi konusunda Chevron'la yaptığımız uzun vadeli anlaşmadır. Bu, petrolü halkın istifadesine sunma yönünde, bağımsızlığımızı kazandıktan hemen sonra yaptığımız ilk ve en önemli anlaşmadır.
   <br/>
   <br/>
   Atrav'daki rezevleri işletebilmemiz için de kaynak gerekiyor. Hazar bölgesinde toplam 150 milyar dolarlık yatırıma ihtiyacımız var. Sadece arama ve sondaj işleri için gereken para 10 milyar dolar dolayındadır. Son iki yılda petrol ve gaz sektörüne gelen yabancı yatırım tutarı 2,7 milyar dolar olmuştur.
   <br/>
   <br/>
   Hedefe ulaşmak için yapılan çalışmalarda, Hazar petrolünün işlenmesi ve taşınması dünyaca önem arzeden projeler listesinin ilk sıralarında yer aldı. Şimdi Kazakistan dünya ekonomik topluluğunun aktif bir üyesi olarak petrolde ilk beş ülke arasına girmiştir ve Hazar petrolleri dünya siyasetine etki eden faktörlerden birisi olacaktır. Elbette ki biz, şimdiye kadar elde ettiklerimizle yetinmeyeceğiz.
   <br/>
   <br/>
    Kazakistan en çok yabancı yatırımcı çeken BDT ülkeleri arasında. Ve bu yatırımlar sizin de ifade ettiğiniz gibi, petrol ve gaz sektöründe yoğunlaşıyor. Enerji alanındaki yatırmlar yüzde 75, diğer alanlarda ise yüzde 25. Bu durumu nasıl değerlendiriyorsunuz?
   <br/>
   <br/>
   Bunu yüzdelere ayırmak gerekiyor mu, gerekmiyor mu? Ben gerekir diyorum. Ekonomik ve coğrafik gerçekler var ve insan kendi yaşadığı tabii çevrenin sahibi de olabilir, kölesi de. Yalnız herkes ayağını yorganına göre uzatmak durumunda.
   <br/>
   <br/>
   Mesela yeraltı zenginlikleri bol, hayvan yetiştiriciliği ülkenin her yerinde aynı durumda olan SakaYakut bölgesinin durumu ile gelişmiş, ekonomik refaha kavuşmuş, önemli turizm merkezlerinden olan Monaco'nun durumu farklıdır.
   <br/>
   <br/>
   Bizim milli ekonomimiz de hünüz 9 yıllık bir geçmişe sahip. Daha yeni yeni üstünü örtmeyi öğrenen bir çocuk gibi. Rusya baskısı ve daha sonra Sovyet döneminde Kazakistan'daki ekonomi, merkezi yönetimin isteklerine bağlı olarak SSCB'nin gelişen bölgelerine hammadde göndermekten ibaretti. Kremlin'in çaresizlikten taşıyamadığı bir kaç fabrikayı saymazsak, Kazakistan SSCB'den çökmüş bir ekonomi devralmıştır.
   <br/>
   <br/>
   Bu ağır şartlardan kurtulmak ve gelişebilmek için bize bir "yakıt" gerekiyordu. Bunun için bizzat kendim 2030 programını hazırladım. Bu program yedi aşamadan oluşuyor: Birincisi; yerli ve yabancı yatırımların önünü açmak, serbest piyasa ekonomisini yerleştirmek... İkinci aşama, petrol ve gaz üretimini artırmak, enerji kaynaklarını etkin bir şekilde kullanmak ve elde edilecek geliri topluma yansıtmak... Üçüncü aşama ise, yatırım için gerekli alt yapıyı geliştirmek, iletişim ve telekomünikasyon problemini ortadan kaldırmak... Belirlediğimiz ekonomik kalkınma programına devam ediyoruz, hiç bir sorun yok. Yapılanların hepsi, plan çerçevesinde gerçekleşiyor.
   <br/>
   <br/>
   Burada, Kazakistan'ın zenginliklerinin petrolle sınırlı olmadığını söylemekte yarar var. Kara ve renkli metallerden altın, uranyum, fosfor, barit gibi pek çok hammaddenin 1200 çeşidi ülkemizde bolca mevcut. Bu rezervlerin toplam değeri 9 trilyon dolara ulaşmaktadır. Buna bir de tarımdaki imkanlarımızı ekleyecek olursak konu daha iyi anlaşılacaktır. Bunlar gelecekte büyük önem kazanacak.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=6993), [web.archive.org (arşiv bağlantısı)](http://web.archive.org/web/20130724064600/http://www.aksiyon.com.tr:80/aksiyon/newsDetail_getNewsById.action?newsId=6993)
