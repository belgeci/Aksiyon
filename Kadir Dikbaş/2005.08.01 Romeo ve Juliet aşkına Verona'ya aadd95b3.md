# Romeo ve Juliet aşkına Verona’ya

*Kadir Dikbaş 2005.08.01*

<div>
 <p>
  <font>
   VERONA - İngiliz yazar William Shakespeare’in ünlü oyunu ‘Romeo ve Juliet’in kahramanlarının yaşadığı İtalya'daki tarihî Verona şehri, dünyanın dört bir yanından gelen turistlerin uğrak yeri. Kan davalı iki ailenin çocukları olan Romeo ve Juliet'in dramı, bugün gelir kapısı haline gelmiş.
   <br/>
   <br/>
   Olay 16. yüzyılda yaşanır. Varlıklı ve ünlü iki İtalyan ailesi Capuleti’ler ile Montecchi’ler yıllardır birbirine düşmandır. Montecchi ailesinden Romeo, Capuleti’lerden Juliet’i görür görmez âşık olur ve bir rahibin yardımıyla gizlice nikahlanırlar. Bu arada iki aile arasındaki kan davası devam etmektedir. Nikâh sonrası şehir meydanında çıkan bir kavgada araya giren Romeo, kendi ailesinden bir ferdi öldürülmesi üzerine Juliet’in kuzenini öldürür.
   <br>
    <br>
     Capuleti ailesi de intikam yemini eder. Romeo bunun üzerine şehri terk ederek Mantua’ya gider. Juliet, ailesi tarafından Kont Paris’le evlendirilecektir. Genç kız, bundan kurtulmak ve Romeo ile kaçmak için ilaç içerek ölü taklidi yapar. Romeo döndüğünde Juliet’in öldüğünü zanneder ve zehir içerek canına kıyar. İlacın tesiri geçtikten sonra uyanıp Romeo’nun cesediyle karşılaşan Juliet de intihar eder.
     <br>
      <br>
       İtalya’nın kuzeyinde tarihî Verona şehrinde geçtiğine inanılan bu hikaye, ilk kez 1524 yılında şair Luigi da Porto tarafından kaleme alınmış. 60 yıl sonra da İngiliz yazar William Shakespeare “Romeo ve Juliet” adıyla tiyatro oyununa dönüştürmüş.
       <br>
        <br>
         Bugün Verona şehri ve Juliet’in yaşadığı ev dünyanın dört bir yanından gelen turistlerin akınına uğruyor. Genç ihtiyar, evli bekar, çocuk, yüz binlerce turist, Juliet’in evini ve mezarını ziyaret ediyor.
         <br/>
         <br/>
         Her yıl 35 milyon turist
         <br/>
         <br/>
         Her yıl 35 milyon civarında turist çeken İtalya’da Venedik eşi benzeri olmayan kanallarıyla, Roma imparatorluk mirasıyla, Floransa ise sanatıyla tanınır. İtalya’nın bir diğer yıldız şehri ise Verona’dır. UNESCO’nun “dünya mirası” listesinde yer alan Verona’yı ünlü yapan da ‘Romeo ve Juliet’tir. Verimli Po ovasında yer alan şehir, İtalya’nın en büyük sanayi, ticaret ve moda merkezi olan Milano ile Venedik arasında yer alıyor. Zengin bir geçmişe sahip şehrin nüfusu 250 bin. Tarihin her dönemine ait şık ve zarif bir tarzla inşa edilmiş evler, binalar, meydanlar ve hareketli alışveriş mekanlarıyla tarihin yaşatıldığı ilginç bir kent.
         <br/>
         <br/>
         Tarihî doku titizlikle korunmuş. Şirin taş ya da ahşap binaların adeta bir kanala, zaman zamanda Mardin’de olduğu gibi tünele dönüştürdüğü daracık sokaklardan akan kalabalığa katılarak Juliet’in yaşadığı eve geliyoruz. Burası “Via Cappello” Caddesi 23 numara. Şehre gelen turistlerin en önemli durağı.
         <br/>
         <br/>
         13. yüzyıla kadar uzanan bir geçmişe sahip Capuleti ailesinin evi 1905 yılında belediye tarafından satın alınmış ve şu an onun mülkiyetinde. 70 yıl önce restore edilerek bugünkü görünümünü kazanmış. Ünlü balkonu da Shakespeare’in eserinden esinlenilerek o tarihte ilave edilmiş.
         <br/>
         <br/>
         Juliet’in Romeo’yu beklediği balkon olarak bilinen bu balkonda hatıra fotoğrafı çektirmek turistlerin en büyük isteği. Eve giriş üç Euro. Balkon’da fotoğraf çektirmek ise parayla değil sırayla. İlgi fazla olduğu için kuyrukta beklemek gerekiyor.
         <br/>
         <br/>
         Juliet’in evi, evli çiftlerin evlilik yıldönümü kutladığı, bekârların hayaller kurduğu, duvarlara not bıraktığı bir yer. Hatta evlenmek, nikâhını burada kıymak için gelen çok sayıda turist var. Öyle ki, bu iş için turlar ve organizasyonlar oluşturulmuş. Yani iki gencin dramı gelir kapısına dönüşmüş bugün.
         <br/>
         <br/>
         Buraya olan ilgi öylesine farklı boyutlara vardırılmış ki, bahçede bulunan Juliet heykeline dokunanın “sonsuz aşka” ulaşacağı gibi hurafeler bile oluşmuş bazılarının kafasında.
         <br/>
         <br/>
         Bahçe girişindeki duvarlar, her dilden mesajlar ve üzerine not yazılmış kağıtlarla dolu. Mesajlar arasında Türkçe ve Arapça olanlar da gözümüze çarpıyor. Kimileri isim, kimileri şiir ya da not yazmış. Yetkililer duvarların bu şekilde kullanılmasından yakınıyorlar ama bunun önüne geçememişler. Zaman zaman temizlemişler fakat kısa sürede tekrar dolmuş. Biz gördüğümüzde de duvarlarda yazı yazılacak yer kalmamış, artık yapıştırma mesajlar göze çarpıyordu.
         <br/>
         <br/>
         Bizde de benzer hikâyeler var, ama...
         <br/>
         <br/>
         Bahçe öylesine kalabalık ki, yılın hemen her günü böyle olduğunu öğreniyoruz. Sadece kış aylarında ziyaretçi trafiğinde azalma görülüyor. Giriş kapısında yer tutmuş dilenci de oluşan kalabalıktan hissesine düşeni alabilmek için ziyaretçilere, İtalyanca ya da İngilizce dualar ediyor, para istiyor.
         <br/>
         <br/>
         Montecchi’lerin evi de Capuleti’lerinkine çok uzak değil. Yürüyerek birkaç dakika mesafede. “Via Arche Scaliger” Caddesi üzerinde 4 numarada. Ancak burası ziyarete açık değil, Juliet’in evindeki ilgi burada yok.
         <br/>
         <br/>
         Evet, acıklı bir hikayeyi Shakespeare gibi bir isim yazıp, iyi de pazarlanınca netice böyle oluyor demek ki. Verona’nın evlerinden bir ev dünyanın turistini çeker hale geliyor.
         <br/>
         <br/>
         Bizde yok mu ilginç hikayeler, mekanlar? Elbette ki yüzlercesi var. Tarihimizden ve kültürümüzden gelen nice zenginlikler, nice önemli şahsiyetler ve bıraktıkları izler var. Ama ne sahip çıkmış ne de pazarlamasını bilmişiz. Turizmi, sadece denizimizi ve güneşimizi pazarlamak olarak algıladığımız için onlar 35, biz 15 milyon turist çekiyoruz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3081 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22247), [web.archive.org (arşiv bağlantısı)](http://web.archive.org/web/20060527072640/http://www.aksiyon.com.tr:80/yazdir.php?id=22247)
