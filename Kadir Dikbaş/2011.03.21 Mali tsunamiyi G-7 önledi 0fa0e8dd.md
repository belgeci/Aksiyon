# Mali tsunamiyi G-7 önledi

*Kadir Dikbaş 2011.03.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   9 şiddetinde deprem ve tsunami ile sarsılan Japonya bir de ekonomik sarsıntı yaşadı. Merkez Bankası’nın 450 milyar doları yetmedi, devreye G-7 girdi.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Dünyanın üçüncü büyük ekonomisi olan Japonya, yaşadığı deprem ve tsunaminin ardından nükleer tehditle boğuşurken, ekonomideki kayıplar da gün yüzüne çıkmaya başladı. İlk belirlemelere göre, ölü sayısı 6 bini aştı, ekonomik maliyetinse 200 milyar doları bulacağı tahmin ediliyor. Ancak nükleer sızıntının giderek artması, can ve mal kaybını daha da artırabilir.
    </p>
    <p class="MsoNormal">
     Japonya’da, 11 Mart günü öğleden sonra yaşanan 9 şiddetindeki deprem ve tsunami, ekonomide önce borsaya yansıdı. O gün Tokyo Borsası’nın temel göstergesi olan Nikkei 225 Endeksi, yüzde 1,72 (179.95 puan) düşerek 10.254,40 puana geriledi ve son beş haftanın en düşük seviyesinde haftayı kapattı.
    </p>
    <p class="MsoNormal">
     Yeni haftanın başında, hasarın boyutlarının ortaya çıkmasıyla birlikte, endeks yüzde 6,18 oranında değer kaybetti. Hisse senetlerinin değerindeki bir günlük kayıp 287 milyar doları buldu. Deprem sonrasındaki üçüncü iş günü ise rekor seviyede gerileme görüldü borsada. Endeks, Fukushima Daiichi nükleer santralindeki bir dizi patlamadan sonra yayılan nükleer sızıntı haberleriyle yüzde 10,55’lik gerileme kaydetti. Ve 2008 küresel krizinden bu yana en büyük düşüş yaşandı.
    </p>
    <p class="MsoNormal">
     Bu arada Japon Yeni de hızla değerlenmeye başladı. 17 Mart günü rekor kırıp ABD Doları karşısında yüzde 4 değer kazandı ve bir dolar 76,25 yene kadar geriledi. Böylece yen, dolar karşısında II. Dünya Savaşı’ndan bu yana en güçlü seviyesine ulaştı. 1995 Kobe depreminden sonra da 1 dolar 79,75 yenden işlem görerek rekor kırmıştı.
     <span>
     </span>
     Yenin bu kadar değer kazanmasına, deprem sonrasında Japon yatırımcı ve sigorta şirketlerinin yende pozisyon alması temel sebep olarak gösteriliyor. Japonya Maliye Bakanı Yoshihiko Noda ise olaydan spekülatörleri sorumlu tutuyor.
    </p>
    <p class="MsoNormal">
     Bu yaşananların bir de dünyaya yansıması vardı. Aynı günlerde Japon piyasalarıyla birlikte Asya ve dünyanın diğer borsaları da dalgalanmaya başladı. Çin’den ABD’ye pek çok gelişmiş ve gelişen borsa düşüş kaydetti. Ortadoğu ve Kuzey Afrika’daki halk hareketleri sebebiyle yükselişe geçen petrol ve altın fiyatları da geriledi. Deprem “reel” ekonomide de kendini gösterdi. Dünyanın önde gelen şirketleri arasında yer alan Japon elektronik ve otomotiv devlerinin de aralarında bulunduğu çok sayıda şirket üretimlerini durdurdu. Ulaşım ve enerji nakil hatları felç oldu. 27 petrol rafinerisinden 6’sı depremde gördüğü hasar sebebiyle üretime ara verdi. Ülkedeki 55 reaktörden 6’sının bulunduğu Fukushima Daiichi santralinde üretim yok artık. Soğutma sisteminin tsunamide hasar görmesi sebebiyle nükleer sızıntı başladı ve santral bütünüyle devre dışı kaldı. Şimdi Japonya için bir enerji kaynağı değil, büyük bir tehdit.
    </p>
    <p class="MsoNormal">
     Yerli enerji kaynakları yetersiz olan Japonya, hızla gelişen ekonomisinin enerji ihtiyacını büyük ölçüde nükleerden sağlamıştı. Hâlen elektrik üretiminin yüzde 28,9’unu nükleer santrallerde gerçekleştiriyor. Reaktörlerin elektrik ihtiyacını karşılamadaki payı çok yüksek değil: Yüzde 3 dolayında. Ancak, felaket sonrasında sadece nükleer santral değil, akaryakıt, doğalgaz, elektrik dağıtım hat ve kanalları da zarar gördüğü için enerji sorunu yaşanıyor. Sadece deprem bölgesinde değil, başkent Tokyo’da dahi bazı bölgelerde elektriklerin kesik olduğu belirtiliyor. Yaklaşık 2 milyona yakın ev elektriksiz ya da susuz. İnsanlar risk altındaki bölgelerden akaryakıt bulamadığı için ayrılamıyor.
    </p>
    <p class="MsoNormal">
     <span>
     </span>
     ZARAR TAHMİNİ 200 MİLYAR DOLAR
    </p>
    <p class="MsoNormal">
     Depremin maliyetinin 200 milyar doları bulabileceği tahmin ediliyor. Fakat, bu rakamın nükleer sızıntı sonrasında daha da artması muhtemel. Risk modelleme şirketi AIR Worldwide, depremin sigortalanmış zararının 14,5 milyar dolar ile 34,6 milyar dolar arasında olabileceğini açıkladı. Şirket bu tahminin ilk verileri içerdiğini, deprem sonrası yaşanan tsunami ve nükleer sızıntıdan doğan kayıpları içermediğini belirtti.
    </p>
    <p class="MsoNormal">
     Görülen o ki, nükleer sızıntı artarsa fatura çok ağır olacak. Hem maddi hem manevi açıdan. Japonya’nın 1995’te yaşadığı Kobe depreminde ekonomik zararın 100 milyar doları bulduğu, sigorta şirketlerine çıkan maliyetin ise 3 milyar dolar civarında olduğu açıklanmıştı.
    </p>
    <p class="MsoNormal">
     Piyasalardaki çalkantı ve yenin değer kazanması üzerine Japonya Merkez Bankası, piyasalara arka arkaya “likidite” enjekte etti. Bir hafta içinde toplam 37 trilyon yenlik (Yaklaşık 450 milyar dolar) “likidite” sağladı. Bu rakam, ülke GSYH’sının yüzde 8’ine denk düşüyor. Ama yine de başarılı olamadı. Devreye G-7 ülkeleri girdi. ABD, Japonya, Almanya, İngiltere, Fransa, Kanada ve İtalya’dan oluşan G-7’nin maliye bakanları ve merkez bankası başkanları telekonferans aracılığıyla yapılan toplantıda döviz piyasalarına ortak müdahale kararı aldı. Bunun sonucunda, ABD Doları, yen karşısında bir günde yüzde 3’ten fazla değer kazandı ve bir dolar 81,75 yene çıktı. Tokyo Borsası Nikkei Endeksi aynı gün yüzde 2,72 artış gösterdi. Diğer borsalar da bu rüzgârdan olumlu etkilendi. Kısa zamanda alınan ortak müdahale kararı, muhtemel bir mali tsunaminin de önüne geçmiş oldu.
    </p>
    <p class="MsoNormal">
     Japonya’da bu olaylar yaşanırken, Türkiye de Japon piyasasında yüklü miktarda tahvil ihracı gerçekleştirdi. Önceden programlanmış olan ihraç çerçevesinde Hazine, 2000 yılında yapılan son ihracın ardından ilk kez yen piyasasında borçlandı. 10 yıl vadeli ihracın tutarı 180 milyar yen (yaklaşık 2,17 milyar ABD Doları) oldu. Bu ihraç, yen piyasasında bir seferde bir ülke tarafından gerçekleştirilen en yüksek tutarlı ihraç.
    </p>
    <p class="MsoNormal">
     Küresel kriz sürecinde zor bir dönemden geçen, ekonomik büyüklükte dünya ikinciliğini Çin’e kaptıran Japonya, durgunluğu aşmaya çalışıyordu. Ülke ekonomisi, 2010 yılının son çeyreğinde yüzde 0,3’lük küçülme kaydetti. Yaşanan felaketten sonra bu yılın ilk çeyreğindeki büyüme oranının da negatif olması muhtemel. Ancak küçülme döneminin hemen ardından, onarım için yapılacak yatırımlar sebebiyle yüksek büyüme oranına ulaşılacağı tahmin ediliyor.
    </p>
    <p class="MsoNormal">
     Ama ülkenin eski hâline dönmesi biraz zaman alacak. Felaketin merkezinde ve ona yakın bölgelerde altyapı büyük ölçüde hasar gördü çünkü. Kara ve demir yolları, köprüler, limanlar, sanayi tesisleri, elektrik hatları ve daha pek çok alt ve üst yapının onarılması aylar alacak. Şu an hükümet, nükleer sızıntıya, insanların hayatının kurtarılmasına ve cesetlerin toplanmasına odaklanmış bulunuyor. Bundan sonra enkaz kaldırılacak ve ardından da onarım çalışmaları başlayacak.
    </p>
    <p class="MsoNormal">
     Altyapıdaki hasar, depremin etkilerinin daha geniş alanda hissedilmesine yol açmış durumda. Ve nükleer sızıntıyla birlikte bu alan genişliyor. Yerleşim ve tarım alanlarının radyasyon tehdidi altında olması ciddi bir sorun. Buna bağlı olarak, Japonya’nın dış pazarlara mal satmakta zorlanması gündemde. Şimdiden bazı ülkeler Japonya’dan gelebilecek radyasyonlu ürünler için halklarını uyarmaya başladı. Eğer nükleer sızıntının önüne geçilemeyecek olursa, Japon ekonomisi ihracat konusunda da sıkıntılar yaşayabilir. Ülke çok zor bir süreçten geçiyor. Ama her şeye rağmen dünya, Japon ekonomisinin kısa sürede toparlanacağından, yaralarını saracağından emin görünüyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28963-mali-tsunamiyi-g-7-onledi.html), [web.archive.org (arşiv bağlantısı)](http://web.archive.org/web/20130118082552/http://www.aksiyon.com.tr:80/aksiyon/haber-28963-mali-tsunamiyi-g-7-onledi.html)
