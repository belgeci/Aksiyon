# Türkmenistan’ın on ‘bitarap’ yılı

*Kadir Dikbaş 2005.12.19*

<div>
 <p>
  <font>
   AŞKABAT - Türkmenistan, 1995 yılında 184 ülkenin onayıyla aldığı "bitaraplıg" (tarafsızlık) statüsünün 10. yılını kutluyor. İsviçre ve Avusturya'dan sonra dünyanın üçüncü tarafsız ülkesi olan Türkmenistan, bu sayede bölgedeki ihtilafların dışında kalmayı, barış adası olmayı hedefliyor.
   <br/>
   <br/>
   1991’de SSCB'den bağımsızlığını ilân eden Türkmenistan, bağımsızlığı sağlam temellere oturtmak, geleceğe güvenle bakabilmek için dört yıl sonra "daimi tarafsızlık" statüsünü seçti. Birleşmiş Milletler, 184 ülkenin oyuyla, 12 Aralık 1995 günü Türkmenistan'ın daimi tarafsızlık statüsünü onayladı. Türkmenistan, böylece İsviçre ve Avusturya'dan sonra dünyanın üçüncü tarafsız ülkesi oldu. Ancak Türkmenistan'ın tarafsız oluşu bu iki ülkeninkinden çok farklıydı. Onların tarafsızlığı savaş sonrası paylaşımlar sebebiyle gerçekleşmiş, bir anlamda tarafsız kalmaları şartıyla bağımsız olmuşlardı. İsviçre 1815'te Avrupa'nın büyük güçleri tarafından, Avusturya da İkinci Dünya Savaşı sonrasında ABD, SSBC, İngiltere ve Fransa tarafından tarafsız devlet statüsüne sokulmuştu. Türkmenistan ise bağımsız olduktan sonra barış ortamında, kendi isteğiyle bu statüyü seçti. Bu anlamda, Türkmenistan dünyada ilk ve tek örnek.
   <br>
    <br>
     Daimi tarafsız devlet, "ülke bütünlüğünün ve bağımsızlığının diğer devletlerce garanti edilmesi karşılığında savaş ilân etme, bir savaşa katılma ve bir savaşa yol açabilecek antlaşmalara taraf olma yetkilerinden vazgeçmiş olan devlet" şeklinde tanımlanıyor. Türkmenistan bu kararıyla, ne askerî ne de siyasî hiçbir uluslararası oluşum içinde yer almayacak, dünya politikalarında nötr tavır sergileyecekti. Tarafsızlığın gereği olarak hiçbir ülke ile askerî anlaşma yapmayacak, nükleer silah ve kitle imha silahları üretmeyecek bunların alım satımını yapmayacaktı.
     <br>
      <br>
       Türkmenistan bu statüyü bir zorunluluk olarak gördü. Çünkü bağımsızlığın korunması, garanti altına alınması gerekiyordu. 6,5 milyon nüfuslu ülke, dünyanın en zengin doğalgaz rezervlerine sahip üç ülkeden biriydi. Bunun yanında petrole de sahipti. Bu tür zenginliklerin olduğu bölgeler, tarih boyu acımasız oyunların, çatışmaların sahnelendiği yerler olmuştu hep. Bugünkü Ortadoğu'nun durumu ortada.
       <br>
        <br>
         Tarafsızlık statüsünün yerinde bir karar olduğu kısa zaman sonra ortaya çıktı. Türkmenistan, tercih ettiği dış politika sayesinde, önce Tacikistan'daki karışıklıklar, ardından da ABD askerlerinin Afganistan'a girmesi olayında nötr tavrını sürdürebildi, olayların dışında kalabildi. Bununla birlikte, bazı bölge ülkeleri gerek ABD gerekse Rusya'ya üs açmak durumunda kaldı. Türkmenistan, yine bu statü sayesinde Bağımsız Devletler Topluluğu'nun etkinlik alanı dışında olmayı başardı.
         <br/>
         <br/>
         "Garaşsız, birtarap Türkmenistan"
         <br/>
         <br/>
         12 Aralık, Türkmenlerin deyimiyle, "Türkmenistan'ın bitaraplıgı güni." Yani, tarafsızlık günü. Bu tarih her yıl millî bayram olarak kutlanıyor ve resmî tatil. Bu yıl kutlamaların onuncusu gerçekleştirildi.
         <br/>
         <br/>
         Bu bayram çerçevesinde gerçekleştirilecek bir dizi açılış sebebiyle başkent Aşkabat'taydık. Şehrin bütün cadde, sokak ve binaları yeşil Türkmen bayraklarıyla donatılmış. "Halk Vatan Beyik (büyük) Türkmenbaşı", "Garaşsız (bağımsız), bitarap (tarafsız) Türkmenistan" ve Türkmenbaşı'nı öven, millî duygulara hitap eden pek çok slogana rastlamak mümkün binalarda, yol üzerindeki panolarda.
         <br/>
         <br/>
         Üç yıldır aynı zamanda gençlik bayramı olarak kutlanan bayram, sabahın erken saatlerinde Bağımsızlık Anıtı'na çelenk konmasıyla başladı. Esas büyük törense Olimpiyat Stadı'ndaydı. Aşkabatlılar, bir Türk şirketinin inşa ettiği 36 bin kişilik stadı tıklım tıklım doldurmuştu. Önce askerî birlikler, ardından BM üyesi ülkelerin bayraklarını taşıyan atlı gençler gösteri yaptı. Daha sonra kız öğrenciler, ayrı ayrı gruplar hâlinde, farklı ülkelerin geleneksel kıyafet ve melodileriyle folklor gösterileri sundu.
         <br/>
         <br/>
         Stadyumdaki törenden önce de, 'Sergi Koşgi'nde (Sergi Sarayı), "Türkmenistan'da Sağlığı Koruma 2005" konulu sergi açıldı. Sergide 28 ülkeden 70'in üzerinde ilaç firması ilaç ve tıbbi cihazlarını sergiledi. Türkmenistan başlatılan sağlık reformunun da 10. yılını kutluyor.
         <br/>
         <br/>
         Akşam saatlerinde  Devlet Başkanı Saparmurat Türkmenbaşı'nın da iştirak ettiği, bayrama renk katan açılışlar vardı. Türkmenbaşı, önce Çalık Holding bünyesinde bulunan GAP İnşaat'ın yaptığı Sağlık Bakanlığı binasını hizmete açtı. 12 milyon dolara mal olan ve Türk mimarlarının tasarladığı 14 katlı bina, kobra yılanı şeklindeki mimarisiyle ilginç bir görünüme sahip.
         <br/>
         <br/>
         Türkmenbaşı, daha sonra yine GAP İnşaat tarafından inşa edilen Aşkabat Anne ve Çocuk Sağlığı Hastanesi ile Türkmenabat ve Balkanabat şehirlerindeki hastaneleri açtı. Bu iki şehirdeki açılışlar uydu aracılığıyla Aşkabat'taki hastane ile birlikte aynı anda gerçekleştirildi. Uydu bağlantılarını ise Cihan Haber Ajansı sağladı. Aşkabat'taki hastane için 30 milyon dolar harcanırken, Türkmenabat ve Balkanabat'taki hastaneler 10,8'er milyon dolara mal oldu.
         <br/>
         <br/>
         Devlet erkânının tamamı, altlarındaki son model siyah Mercedes'lerle açılışın yapılacağı mekândaydı. Hastane önündeki yol Mercedes parkını andırıyordu. Sağlık çalışanları da ellerindeki balonlar, bayraklar ve Türkmenbaşı'nın "Ruhname" kitabıyla yol boyunca sıralanmışlar, Devlet Başkanı'nı bekliyordu. Törene yabancı misyon şeflerinin yanı sıra Türkiye'den de aralarında milletvekili, gazeteci, tıp hocası ve belediye başkanlarının da bulunduğu 50'ye yakın davetli katıldı. Açılış sonunda havai fişek gösterisi vardı. Halkın ilgiyle izlediği bu gösteriler, gece de şehir merkezinde devam etti.
         <br/>
         <br/>
         Açılış kurdelesini kesen Devlet Başkanı Türkmenbaşı, inşaatı gerçekleştiren Çalık Grubu'na ve çalışanlarına, başarılı çalışmalarından dolayı teşekkür etti. "Halkın sağlığı ülkenin zenginliğidir" diyen Türkmenbaşı, hastanelerde en modern cihazların kurulduğunu, artık Türkmenistan'da her türlü hastalığın tedavi edilebileceğini belirtti. SSCB döneminde 60 olan ortalama ömrün bugün 75'e yükseldiğini anlatan Türkmenbaşı, sağlık alanındaki hamlelerin devam edeceğini, açılan Anne ve Çocuk Sağlığı Hastanesi'nin karşısına, 2006 yılında bir de Tıp Üniversitesi kurulacağını açıkladı.
         <br/>
         <br/>
         Açılışlardan sonra gazetecilerle sohbet eden Çalık Holding Yönetim Kurulu Başkanı Ahmet Çalık da, bağımsızlıktan bu yana Türkmenistan'da yaşanan gelişmeye herkesin şaşırdığını belirtti. Çalık, iki ülke arasındaki iyi ilişkilerin projelere de yansıdığını söyledi.
         <br/>
         <br/>
         Bağımsızlığı tarafsızlıkla kökleştirmek, güçlü bir ekonomiye sahip olmak isteyen Türkmenistan'da her milli bayramda yeni açılışlar var. Sıradaki bayramsa 19 Ocak Bayrak Bayramı…
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1886 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23049), [web.archive.org (arşiv bağlantısı)](http://web.archive.org/web/20060526231944/http://www.aksiyon.com.tr:80/yazdir.php?id=23049)
