# Avrupa Birliği’nde ikilik

*Kadir Dikbaş 2011.12.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   27 üyeli Avrupa Birliği’nden çatırdama sesleri yükseliyor. 17 ülkenin dâhil olduğu Avro Bölgesi’ndeki borç krizini aşmak için alınan peş peşe tedbirlerin bir sonuç vermemesi, geç de olsa, AB liderlerini parasal birliğin mali birlik olmaksızın yürüyemeyeceği gerçeğinde birleştirdi. Ve Almanya ile Fransa liderleri radikal, köklü bir çözüm için harekete geçti.
  </font>
 </div>
 <div id="newsText">
  <font class="detail-text">
   <p>
    Almanya Başbakanı Angela Merkel ve Fransa Cumhurbaşkanı Nicolas Sarkozy, çözüm için Avro Bölgesi ülkeleri için sıkı bütçe ve borç kurallarının Avro Bloku’nun ana ilkesi olabilmesi amacıyla AB’nin tümünün Lizbon Anlaşması’nın değiştirilmesinde uzlaşmasını istiyordu. İki ülke, geçen hafta başında birliğin yapısında değişikliğe yol açacak bir plan hazırladı ve ülke bütçelerinin daha sıkı kurallara tabi olmasını, kuralları ihlal edenlere müzakere sürecine girişilmeksizin anında müeyyide uygulanmasını teklif etti.
   </p>
   <p>
    Teklifte, AB Komisyonu’nun, aşırı bütçe açığı veren ülkeleri cezalandırma yetkisinin olması, Avro Bölgesi’ndeki  17 ülkenin anayasalarına bütçe taahhüdünü koyması, Avro ülkelerinin ortak kurumlar ve mali işlem vergisi sistemine geçmesi gibi konular yer alıyordu.
   </p>
   <p>
    9 Aralık 2011’de sabaha kadar görüşen AB liderleri, mali yapıları yeniden düzenleyecek yeni bir AB anlaşmasında anlaşamadı. İngiltere kendisi için istediği finansal imtiyazları elde edemeyince AB’nin mevcut anayasası olan Lizbon Anlaşması’nda değişikliğe yanaşmadı. İngiltere Başbakanı David Cameron, mali hizmetler sektörüne getirilecek yeni denetimlerden İngiltere’nin muaf tutulması konusunda teminat alamadığını belirterek AB yapılarında yeni bir düzene gidilmesinin İngiltere’nin çıkarlarına ters düştüğünü açıkladı ve “Fiilen veto kullanmış oldum” dedi. Diğer üyelerin Avrupa Komisyonu ve Avrupa Adalet Divanı’nın yönetimini kullanmasını önlemeye çalışacağını da ima eden Cameron “Açıkçası AB kurumları AB’ye aittir, bu kurumlar 27 ülkeye aittir.” diyerek bundan sonraki sürecin de tartışmalı olacağının işaretini verdi. İngiltere Dışişleri Bakanı William Hague da, “Lizbon Anlaşması’nda değişikliğe gidilmesine imza atmanın millî egemenliğin kaybı anlamına geleceğini” açıkladı.
   </p>
   <p>
    İngiltere gibi AB üyesi olup Avro Bölgesi’nde bulunmayan Macaristan da böyle bir anlaşmayı desteklemeyeceğini duyurdu. İsveç ve Çek Cumhuriyeti, karar için parlamentolarına danışmak istediklerini bildirdi.
   </p>
   <p>
    Fransa Cumhurbaşkanı Nicolas Sarkozy ise, görüşmelerden sonra yaptığı açıklamada, tüm AB üyelerini kapsayan bir anlaşmayı tercih ettiğini; ancak bunun İngiltere’nin tutumu yüzünden mümkün olmadığını açıkladı.
   </p>
   <p>
    Ve böylece Almanya ve Fransa’nın teklif ettiği 27 üyenin katılacağı anayasa değişikliği suya düşmüş oldu.
   </p>
   <p>
    Bunun üzerine diğer ülkeler yeni bir anlaşma ile yola devam kararı aldı. “Mali Sözleşme” adı verilen yeni hükümetler arası anlaşmayla Avro Bölgesi’nde bütçe açığı GSYH’nın yüzde 3’ünü aşan ülkelere “otomatik müeyyideler” uygulanacak. Bu müeyyideler sadece Avro Bölgesi üyelerinin çoğunluğu karşı çıkarsa askıya alınacak. Bu anlaşmaya 17 Avro Bölgesi ülkesi yanında diğer 9 AB üyesi ülkenin de destek vereceği açıklandı.
   </p>
   <p>
    Ancak bu anlaşmanın da kolay olmayacağı şimdiden ortada. Çünkü anlaşma müzakerelerinin birkaç ay sürmesi, bazı ülkelerin referanduma gitmesi bekleniyor. Ayrıca, anlaşmanın İngiltere’siz gerçekleşmesi de birliğin ikiye bölündüğü izlenimine resmiyet katacak gibi.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-31273-avrupa-birliginde-ikilik.html), [web.archive.org (arşiv bağlantısı)](http://web.archive.org/web/20120205142341/http://aksiyon.com.tr:80/aksiyon/haber-31273-avrupa-birliginde-ikilik.html)
