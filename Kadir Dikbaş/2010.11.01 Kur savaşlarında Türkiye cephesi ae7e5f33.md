# Kur savaşlarında Türkiye cephesi

*Kadir Dikbaş 2010.11.01*

<font class="agenda2NewsSpot">
 Enflasyonla mücadelenin sonuç vermesi, istikrarın sağlanması Türk Lirası’na itibar kazandırdı. Bu itibar ve yabancı sermaye girişiyle TL değerlendi. Şimdi Türkiye değerli TL’nin sakıncalarını tartışıyor.
</font>
<font class="newsDetail">
 <p>
 </p>
 <p class="MsoNormal">
  Çok uzak değil, bundan 5 yıl öncesine kadar bol sıfırlı, itibarsız bir Türk Lirası ile karşı karşıya idik. Üzerindeki bol sıfırlarla dünyada alay konusu olduğumuz, vatandaşın cebinde taşımaktan çekindiği bir paramız vardı. Maaşını alan döviz büfesine koşuyor, TL’yi dövize çeviriyordu. Elindeki kıymet erimesin, değer kaybetmesin diye.
 </p>
 <p class="MsoNormal">
  Şimdi işler değişti. Enflasyonla mücadelede elde edilen tarihî başarı, TL’nin sıfırlardan kurtarılmasını sağladı, Türk Lirası itibar kazandı. Buna son yıllarda artan değeri de ilave edilince, sadece yurt içinde değil, çevre ülkelerde dahi tercih edilen para birimi hâline geldi. Çünkü TL, diğer para birimlerine göre değer kazanıyordu. Ayrıca Türk ekonomisine güven arttı, küresel kriz süreci en az zararla kısa sürede atlatıldı.
 </p>
 <p class="MsoNormal">
  Ancak bir para biriminin değerli olması ile itibarlı olması birbirine paralel bir konu değil. TL başka para birimleri karşısında daha fazla değer kazanmadan da itibarlı para olarak kalabilir. Bir para biriminin çeşitli sebeplerle değer kazanıp yatırımcıya yüksek getiri sağlaması itibarının arttığı anlamına gelmez.
 </p>
 <p class="MsoNormal">
  Acaba Türk Lirası şu an ne kadar değerli ve bu değerlenmenin ne gibi avantaj ve dezavantajları var?
 </p>
 <p class="MsoNormal">
  TL AŞIRI DEĞERLİ
 </p>
 <p class="MsoNormal">
  Bu konumdaki en önemli veri ve gösterge, Türkiye Cumhuriyet Merkez Bankası (TCMB) tarafından hesaplanan reel efektif döviz kuru endeksi. Bu endeks, “ülkemiz fiyat düzeyinin dış ticaret yaptığımız ülkelerin fiyat düzeylerine oranının ağırlıklı geometrik ortalaması” alınarak hesaplanıyor. Banka, Türkiye’nin dış ticaretinde önemli paya sahip ülkelerin para birimlerinden oluşan sepete göre, Türk Lirası (TL)’nın ağırlıklı ortalama değeri olan Nominal Efektif Döviz Kuru (NEK) endeksini hesaplıyor. Bundaki nispi fiyat (enflasyon) etkilerini arındırarak da, Reel Efektif Döviz Kuru (REK) endeksini oluşturuyor.
 </p>
 <p class="MsoNormal">
  Reel efektif kurun artışı TL’nin diğer para birimlerine kıyasla reel olarak değer kazandığını, diğer bir anlatımla Türk mallarının yabancı mallar cinsinden fiyatının arttığını gösteriyor.
 </p>
 <p class="MsoNormal">
  Grafikten de görüleceği üzere, kriz sürecinde gerileyen reel efektif kurda ciddi bir yükseliş söz konusu. Yabancı sermaye girişinin artmasıyla birlikte daha da yükseleceğe benziyor.
 </p>
 <p class="MsoNormal">
  İhracatçılar ve yerli ara malı ve nihai mal üreticileri şikâyetçi. Çünkü TL’nin değer kazanması fiyat rekabeti yapamamaları anlamına geliyor. Özellikle verimlilik artışının sınırına gelmiş işletmeler bundan çok şikâyetçi.
 </p>
 <p class="MsoNormal">
  Eğer Türkiye’nin dış ticaretinde kendi paramızın payı yüksek olsaydı bu durumdan fazla etkilenmeyebilirdik ama ne yazık ki öyle bir durum yok. Son dönemde İran, Rusya ve en son Çin ile imzalanan kendi paralarımızla ticaret yapma anlaşmaları önemli adımlar ama sorunun kısa vadede çözülmesi mümkün değil.
 </p>
 <p class="MsoNormal">
  TL ile yapılan dış ticarette, değerlenen paramız sebebiyle daha çok ithalatın öne çıktığı, ihracatın onun kadar ilgi görmediği anlaşılıyor. Çünkü Türkiye’den mal alan bir yabancı, değeri artan TL ile ödeme yapmak istemiyor.
 </p>
 <p class="MsoNormal">
  Tablodan da anlaşılacağı üzere, hâlihazırda ihracatın yüzde 2,33’ü, ithalatın da yüzde 3,13’ü TL cinsinden. Bu oranlar 2002 yılında sırasıyla yüzde 0,94 ve yüzde 0,34 idi. Yıllar itibarıyla oranlar, TL’nin giderek itibar kazandığını ve dış ticaretteki payının artmaya devam ettiğini gösteriyor. Fakat daha alınacak çok mesafe olduğu da açık.
 </p>
 <p class="MsoNormal">
  DÜNYA KUR SAVAŞI
 </p>
 <p class="MsoNormal">
  Dolar kuru şu an 1,43 TL seviyelerinde. Kur 2010 başında 1,49 TL, 2009 başında 1,53 TL, 2008 başında ise 1,18 TL idi. Oysa 2001 krizi ve 11 Eylül saldırılarının ardından kur 1,6 TL’yi aşmıştı.
 </p>
 <p class="MsoNormal">
  Kur şimdi neden tekrar gerilemeye başladı?
 </p>
 <p class="MsoNormal">
  Gelişmiş ekonomilerdeki sıkıntı, faiz oranlarının düşük oluşu bu bölgelerdeki paranın gelişmekte olan ülkelere akmasını sağlıyor. Yatırım fonları, kriz sonrasında çılgın bir şekilde gidecek ülke, yatıracak enstrüman arıyor. Bu rüzgârı gelişmiş ülkelerdeki düşük faiz oranları ve para bolluğu da tetikliyor. Aralarında Türkiye’nin de olduğu pek çok ülke şu an para selini göğüslemeye çalışıyor.
 </p>
 <p class="MsoNormal">
  Yerine göre komünist, yerine göre kapitalist politikalar uygulayan Çin, bu akıma karşı devlet gücünü kullanarak parasının daha fazla değerlenmesini önlüyor. Ancak gelişen pek çok ekonomi Türkiye gibi çözüm üretmekte zorlanıyor.
 </p>
 <p class="MsoNormal">
  Bu akımın olumlu sonuçları olduğu gibi olumsuz yanları da var. Yerel para biriminin giderek güçlenmesi ithalatı cazip hâle getirip ihracatı baskı altına alıyor. Sıcak para girişi piyasada ve bazı sektörlerde balonların oluşmasına yol açıyor. Cari açığın finansmanını sağladıkça, cari açık şişiyor. Ama bir yandan da başta enerji olmak üzere bazı alanlardaki ithalatın finansmanını kolaylaştırıyor, ithal ürünlerdeki enflasyonu aşağı çekiyor.
 </p>
 <p class="MsoNormal">
  Özellikle kriz sonrasında, hem gelişmiş ülkeler hem de bazı gelişmekte olan ülkeler bugün parasının değerini kendi ekonomik menfaatleri için kullanma eğilimine girdi. Ve bu noktada menfaat çatışmaları ortaya çıkıyor.
 </p>
 <p class="MsoNormal">
  Özellikle Çin hedef tahtasında. Ancak, IMF Başkanı Strauss Kahn’ın da söylediği gibi, bazı ülkelerin kendi sorunlarını Çin gibi ülkelerin döviz kuru politikasının arkasına saklama gayreti içinde olduğu da unutulmamalı.
 </p>
 <p class="MsoNormal">
  11-12 Kasım tarihlerinde Güney Kore’de yapılacak G-20 Zirvesi’nin ana gündem maddelerinden biri, ülkeler arasındaki “kur savaşları” olacak. Bu zirve ABD, AB ve Çin’in yanı sıra aralarında Türkiye’nin de bulunduğu gelişmekte olan ülkeler için de büyük önem taşıyor.
 </p>
 <p class="MsoNormal">
  Zirvenin bu ayağının şimdiden çok çetin geçeceği bir gerçek. Ama çözüme dönük bağlayıcı bir karar çıkması zayıf bir ihtimal. Muhtemelen kur tartışması uzunca bir süre devam edecek. Türkiye’nin de bu noktada kendi menfaatleri neyi gerektiriyorsa, kur politikasını ona göre şekillendirmesi; Türk Lirası’nı daha itibarlı yapacak, yerli üretimi ve ihracatı güçlendirecek bir yol çizmesi gerekiyor.
 </p>
 <p>
 </p>
</font>

Kaynak: [www.aksiyon.com.tr](http://aksiyon.com.tr/aksiyon/haber-27847-35-kur-savaslarinda-turkiye-cephesi.html), [web.archive.org (arşiv bağlantısı)](http://web.archive.org/web/20101116135028/http://aksiyon.com.tr/aksiyon/haber-27847-35-kur-savaslarinda-turkiye-cephesi.html)
