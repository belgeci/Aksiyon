# İzmir, borsasına kavuşuyor

*Kadir Dikbaş 2004.12.20*

<div>
 <p>
  <font>
   Uzun zamandır tartışma konusu olan Türkiye’nin ilk özel borsası Vadeli İşlem ve Opsiyon Borsası, İzmir’de açılıyor. Borsa’da ilk aşamada pamuk, buğday, döviz, İMKB endeksi ve Hazine bonosu sözleşmeleri işlem görecek.
   <br/>
   <br/>
   İzmir ticarette ve borsacılıkta köklü geçmişe sahip bir şehir. Modern anlamda ilk borsanın temeli, 1891 yılında atılır. Osmanlı Devleti, 1886’da yayımladığı Umum Borsalar Nizamnamesi ile her şehirde ancak bir borsa kurulabileceği hükmünü getirmiştir. Ancak ticaret hacmi giderek genişleyen İzmir’de usule aykırı olarak Arabyan Karabet Efendi ve Nişli Hacı Ali Efendi adlarında iki tüccar, ayrı ayrı borsa kurma çalışmasına başlar. Her ikisinin de etrafında kümelenmiş esnaf ve tüccar vardır. Nişli Hacı Efendi’nin borsası 14 Aralık 1891 pazartesi günü açılır. Aradaki rekabet kızışınca valilik duruma el koyar ve iki borsadan Nişli Hacı Ali Efendi’nin borsasını tercih eder. 13 Haziran 1892’de resmi bir törenle yeniden açılır. Bu borsa bugün Türkiye’nin en önemli ticaret borsası olan İzmir Ticaret Borsası’dır.
   <br>
    <br>
     O tarihten bir asır sonra İzmir yeni bir borsa mücadelesine tanık olur. İzmir Ticaret Borsası’nın yöneticileri ve üyeleri 10 yıl önce yeni bir borsanın İzmir’de kurulması için mücadeleye başlar. Hedef Türkiye’nin ilk Vadeli İşlem ve Opsiyon Borsası’nı İzmir’de açmak, şehrin ticaret merkezi olma özelliğini güçlendirmektir.
     <br>
      <br>
       Nihayet İzmirli tüccarlar amaçlarına ulaştı. İlk olarak 1995’te Vadeli İşlemler Eğitim Şirketi kuruldu. Sermaye Piyasası Kurulu’nun (SPK) geniş tabanlı katılım istemesi üzerine başta Türkiye Odalar ve Borsalar Birliği ve İMKB olmak üzere farklı ekonomik birimlerin de katılımı sağlandı. 1999 yılında SPK kanununda değişiklik yapılarak vadeli işlem ve opsiyon borsası kurulabilmesi için gerekli yasal altyapı oluşturuldu. 2001’de de Bakanlar Kurulu, Vadeli İşlem ve Opsiyon Borsası A.Ş. (VOB) unvanı altında borsa kurulmasına karar verdi. Bu yılın mart ayında SPK, VOB’a faaliyet izni vererek son noktayı koydu. 6 trilyon sermaye ile kurulan ve mali piyasalarda yeni bir dönemi başlatacak borsa için bütün hazırlıklar tamamlandı. 28 Ocak 2005 tarihinde saat 10.00’da VOB’daki ilk seans başlayacak.
       <br>
        <br>
         İşlemler elektronik ortamda yapılacak
         <br/>
         <br/>
         İzmir Alsancak’ta Birsel İş Merkezi’nin 6. ve 7. katında açılacak olan borsa, 1.400 metrekarelik alanda 35 çalışanıyla hizmet verecek. Bütün işlemler, sesli salon sistemiyle değil, elektronik ortamda gerçekleştirilecek.
         <br/>
         <br/>
         İMKB ve Altın Borsası’ndan farklı olan bu borsada, bazı emtia ile mali göstergelerin vadeli olarak satışı gerçekleştirilecek. Borsaya ilk aşamada beş “ürün” sözleşmesi kote edilmiş bulunuyor: Pamuk, buğday, döviz (YTL/ABD Doları ve YTL/Euro), faiz (91 ve 365 gün vadeli Hazine bonosu faiz oranı) ve İMKB endeksi (İMKB 100 ve İMKB 30). İleride “ürün” sayısı artırılarak bazı metallerle enerji de listeye dahil edilecek. Vadeli işlemleri kısa süre sonra opsiyon sözleşmeleri izleyecek.
         <br/>
         <br/>
         Halihazırda İMKB vadeli işlem piyasasında ABD dolarına dayalı, İstanbul Altın Borsası Vadeli İşlemler ve Altın Piyasasında ise altına dayalı vadeli işlem sözleşmeleri yapılmakla birlikte, yeni dönemde bu işlemler de VOB tarafından gerçekleştirilecek.
         <br/>
         <br/>
         Maliyet ve gelir bugünden belli
         <br/>
         <br/>
         Vadeli işlem sözleşmesi, belirli bir vadede, önceden tespit edilen fiyat, miktar ve nitelikteki malı, kıymetli madeni, dövizi, sermaye piyasası aracını ya  da ekonomik veya mali bir göstergeyi alma veya satma yükümlülüğü getiren sözleşme demek. İşte, bilgisayarlı alım sistemi ile Türkiye’nin her tarafından ulaşılabilecek olan VOB’daki işlem de esas itibariyle bu.
         <br/>
         <br/>
         Bu tür sözleşmeler, gelecekteki maliyeti veya geliri bugünden sabitliyor. Yani, vadeli işlem sözleşmesi alan tarafa, gelecekte yapılacak bir alışverişte kullanılacak fiyatın bugünden belirlenmesi sayesinde, gelecekte yapacağı alımın maliyetini bugünden sabitleme imkanı veriyor. Benzer şekilde vadeli işlem sözleşmesi satan tarafa da gelecekte gerçekleşecek satışın gelirini bugünden tespit imkanı tanıyor.
         <br/>
         <br/>
         Bu borsaların temel işlevi, etkin risk yönetimine imkan tanımak, borsada işlem gören sözleşmeler sayesinde yatırımcıların fiyat değişimi risklerine karşı korunmasını sağlamak. Bu açıdan, bugün dünyada vadeli işlem ve opsiyon borsaları kapitalist ekonominin bir parçası olarak görülüyor. Her geçen yıl işlem hacmi genişleyen bu tür borsalar bilhassa Uzakdoğu’da hızlı bir gelişme gösteriyor. Bugün dünyadaki bu tür borsalarda yıllık 100 trilyon doların üzerinde işlem hacmi gerçekleştiriliyor.
         <br/>
         <br/>
         VOB Yönetim Kurulu Başkanı Tuğrul Yemişci, VOB’un, fiyatların sürekli dalgalandığı bir ortamda işletmelere risklerini etkin bir şekilde yönetme imkanı vereceğini belirterek, “Vadeli fiyatların oluşmasıyla üreticinin ufku açılacak, önünü daha iyi görecek.” diyor.
         <br/>
         <br/>
         Böyle bir borsanın kurulması, yerinin de İzmir olması için uzun zamandır mücadele veren Yemişci, şöyle devam ediyor: “İMKB’ye üye aracı kurumların büyük bölümü bize de üye olacak ve yatırımcı bunlar aracılığıyla işlem yapacak. Biz İMKB’ye ve Altın Borsası’na rakip değiliz. Farklı bir kulvarda onların tamamlayıcısı olacağız.” Zaten İMKB, yüzde 18 payla TOBB’dan sonra, bu borsanın ikinci büyük ortağı. Üçüncü sırada ise yüzde 17 ile İzmir Ticaret Borsası (İTB) var.
         <br/>
         <br/>
         Aynı zamanda İTB’nin de Başkanı olan Yemişci, bu işe koyulduklarında Amerikalıların “Gelin İzmir’de bizim borsamızın şubesini açın.” dediğini hatırlatarak, “Bunu yapmayıp sıfırdan başladık ve kendi imkanlarımızla kendi borsamızı kurduk.” açıklamasını yapıyor.
         <br/>
         <br/>
         Vadeli işlemi 100 yıl sonra keşfettik
         <br/>
         <br/>
         Tuğrul Yemişçi, VOB’un İzmir’in ekonomik hayatına yeni bir boyut kazandıracağını belirterek İzmir’in ticari geçmişine vurgu yapıyor: “İzmir Osmanlı’dan bu yana Türkiye’nin batıya açılan penceresi. İhraç limanıydı. 150-200 yıl önce yabancı şirketlerin alım memurları İstanbul’da değil İzmir’de ikamet ediyordu.”
         <br/>
         <br/>
         Vadeli işlem borsasından sonra hedefin mal borsalarında olması ve bu borsaların güçlü bir yapıya kavuşturulması gerektiğini söyleyen Yemişçi, “1900’lerin başında ortaya çıkan borsacılığı 100 yıl sonra yakaladık. Bundan sonra hedef spot borsaların, mal borsalarının geliştirilmesi olmalı. Oysa önce mal borsaları geliştirilmeli sonradan vadeli işlemler borsası ve menkul kıymet borsaları gelmeliydi. Bizde tam tersi bir gelişme yaşanıyor. Önce İMKB sonra VOB, şimdi sırada mal borsaları olacak.” diyor. Yemişci’ye göre, Türkiye’yi kurtaracak sektör tarım sektörü. Sanayinin gelişmesi de ona bağlı.
         <br/>
         <br/>
         VOB Genel Müdürü Hamdi Bağcı da, iki yıl içinde İMKB’nin işlem hacmini geçeceklerini, orta vadede ise 3 milyon yatırımcıya ulaşacaklarını söylüyor. Bağcı, yeni borsanın temel fonksiyonunu anlatırken de, “Borsada geleceğe ilişkin fiyatlar, kurlar ve faiz oranları oluşacak ve böylelikle işletmeler ve yatırımcılar gelecekteki ekonomik göstergelerin olumsuz etkileri için endişe duymayacak.” diyor. Bağcı’nın söylediğine göre, yapılan vadeli sözleşmeler sayesinde, bir pamuk üreticisi ürünü ekerken hasat zamanındaki fiyatları görebilecek, ithalatçı ve ihracatçı kurlardaki değişim riskinden etkilenmeyecek.
         <br/>
         <br/>
         Bu borsa sayesinde pamuktan anlamayan da pamuk tüccarı olabilecek ama vadesi geldiğinde, pamuk balyalarının adresine gönderilmesini isteyemeyecek. Çünkü sözleşmeler nakdi mutabakata dayalı olacak, yükümlülükler nakdi olarak gerçekleştirilecek. Mal teslimatı yok. Yani üzerinde işlem yapılan mallar gerçek, yapılan ticaret sanal olacak. Ürünün kendisi değil bir bakıma fiyatı alınıp satılacak. Bu da daha şimdiden gerçek üreticiyi ve işletmeleri bu borsaya çekmekte karşılaşılacak önemli bir eksiklik gibi görünüyor.
         <br/>
         <br/>
         Vadeli İşlem ve Opsiyon Borsası yönetimi, yeni borsayı tanıtmak için yoğun bir eğitim faaliyetine girmiş durumda. Şimdiye kadar 3 bin kişiye kurs verilmiş. Bursa’dan başlayan Anadolu illerine yönelik eğitim toplantıları da ilk etapta 10 ilde yapılacak. Daha sonra diğer illere yayılacak. Yurtdışında ise Londra’da bir toplantı gerçekleştirilmiş. Ayrıca VOB’un işleyişi ve “ürünler” hakkında daha geniş bilgi sahibi  olmak  isteyenler  internet  üzerinden
         <br/>
         <br/>
         www.vob.org.tr adresine müracaat edilebilir.
         <br/>
         <br/>
         DÜNYADA VADELİ İŞLEM SÖZLEŞMESİNE KONU VARLIKLAR
         <br/>
         <br/>
         - Finansal ürünler
         <br/>
         Hazine bonoları, devlet tahvilleri, Euro, Amerikan Doları, İsviçre Frangı, Yen, Sterlin, Avustralya Doları, Dow Jones, S&amp;P 500, DAX, CAC 40 vs.
         <br/>
         <br/>
         - Enerji
         <br/>
         Petrol, doğalgaz, kalorifer yakıtı vs.
         <br/>
         <br/>
         - Metaller
         <br/>
         Altın, gümüş, platin, bakır, alüminyum, paladyum vs.
         <br/>
         <br/>
         - Tarımsal ürünler
         <br/>
         Pamuk, pirinç, yulaf, soya fasulyesi, soya yağı, mısır, arpa, kakao, kahve, şeker, kereste, portakal suyu, canlı sığır vs.
         <br/>
         <br/>
         -Diğer ürün ve göstergeler
         <br/>
         Ekonomik göstergeler, hava durumu, navlun vs.
         <br/>
         <br/>
         EMTİA SÖZLEŞMESİNDE KORUNMA
         <br/>
         <br/>
         İlkbahar aylarında bir çiftçi pamuğunu ekerken hasat zamanında pamuğunu hangi fiyattan satacağını ancak tahmin edebilir. Hasat ayı olan eylül geldiğinde, o yılki hasadın durumuna ve piyasa şartlarına göre satacağı pamuğun fiyatı beklentilerinden çok aşağıda veya yukarıda olabilir.
         <br/>
         <br/>
         Eğer çiftçi, “Ben hasat zamanına kadar pamuk fiyatlarındaki artış ve azalıştan endişe duymak istemiyorum” diyorsa, VOB’da sözleşme satarak kendini koruma altına alabilir.
         <br/>
         <br/>
         Bu sayede daha tarlaya ürününü ekmeden belirlediği fiyattan satış yapmış olacak ve pamuk fiyatlarındaki iniş çıkışlardan etkilenmeyecek.
         <br/>
         <br/>
         DÖVİZ KURU RİSKİ VE KORUNMA
         <br/>
         <br/>
         Bir ihracatçı mart ayında 1 milyon dolarlık sipariş almıştır. Şirket ihraç edeceği malların haziran sonunda gönderileceğini bildirir. Alacağını üç ay sonra tahsil edecek olan ihracatçı, kurların düşmesinden endişe etmektedir.
         <br/>
         <br/>
         Şirket, VOB’da sözleşme büyüklüğü 1.000 dolar olan Haziran vadeli TL/ABD Doları sözleşmesinde 1 milyon dolar (1.000 sözleşme) pozisyon alır. VOB’daki işlem haziran vadeli sözleşme için 1.350.000 TL’den gerçekleşirken spot piyasada kur 1.312.000 TL’dir.
         <br/>
         <br/>
         30 Haziran’da spot kur düşerek 1.300.000 TL olur. Ancak ihracatçı 1 dolara karşılık 1.350.000 TL garanti altında olduğundan kârlı durumda olacak.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2084 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19261), [web.archive.org (arşiv bağlantısı)](http://web.archive.org/web/20060317113946/http://www.aksiyon.com.tr:80/yazdir.php?id=19261)
