# Hormonlu mu büyüdük, hormonsuz mu?

*Kadir Dikbaş 2005.04.11*

<div>
 <p>
  <font>
   Yüzde 9,9'luk büyüme ile son 38 yılın en büyük rakamına ulaşıldı. Kişi başına milli gelir, 4 bin 172 dolara çıkarak cumhuriyet tarihi rekoru kırıldı. Bu gelişme yeni bir tartışmayı da beraberinde getirdi: Hormonlu mu büyüdük hormonsuz mu?
   <br/>
   <br/>
   Ekonomik büyüme demek, yatırım ve üretim demek. Milli gelirse, bir ülkede bir yıl içinde üretilen mal ve hizmetlerin parasal değeri olarak tanımlanıyor. Bu değerin nüfusa bölümüyle ortaya çıkan rakam da, kişi başına milli geliri oluşturuyor.
   <br>
    <br>
     Üç yıla yakın bir süredir devam eden siyasi istikrar, ekonomideki pek çok göstergede olduğu gibi milli gelirde de kendini hissettiriyor. 2001’deki tarihî küçülmenin ardından başlayan yüksek oranlı büyüme eğilimi, geçen yıl da devam etti. Gayri Safi Milli Hasıla (GSMH) yılbaşında konulan yüzde 5’lik hedefi ikiye katlayarak yüzde 9,9 oranında büyüdü. Piyasa beklentilerinin de üstünde gerçekleşen bu oran, 1966 yılından bu yana görülen en yüksek rakam.
     <br>
      <br>
       Bu rekor gelişmeyle birlikte GSMH, 300 milyar dolara ulaştı. Kişi başına milli gelir, ilk kez 4 bin doları geçti ve 789 dolar artarak 4 bin 172 dolara yükseldi. Bu, cumhuriyet tarihinde ulaşılan en yüksek seviye. Bunda dolar kurundaki düşüşün yardımı olsa da, gelirdeki artış bir gerçek.
       <br>
        <br>
         Bakan Babacan: Bu büyüme çok sıhhatli
         <br/>
         <br/>
         Uzun süreli yüksek oranlı büyüme performansı gösteremeyen ekonomi, 1980’li yıllarda nispeten istikrarlı bir büyüme göstermiş, 1991 ve 2001 arasındaki 10 yıllık dönemde ise neredeyse yerinde saymıştı. O dönemde ortalama büyüme yüzde 2 dolayında kalmıştı. Bu bakımdan, son üç yıldaki milli gelir artışı, ayrı bir anlam ifade ediyor.
         <br/>
         <br/>
         Bu beklenmedik büyüme, “hormonlu mu büyüdük, hormonsuz mu?” tartışmasını da beraberinde getirdi. Özellikle muhalefet, rakamların gerçeği yansıtmadığını iddia etti.
         <br/>
         <br/>
         İş dünyasından genelde olumlu açıklamalar gelirken, ATO Başkanı Sinan Aygün, açıklanan rakamların hormonlu, ithalata dayalı büyüme rakamları olduğunu ileri sürdü. Yapılan bazı değerlendirmelerde de büyümenin istihdama yansımamasına dikkat çekildi.
         <br/>
         <br/>
         Bununla birlikte Devlet Bakanı Ali Babacan, “Bu büyüme ne parasal bir genişlemeye dayanan bir büyüme, ne de bütçe açıklarına dayanan bir büyüme. Bu büyüme, çok sıhhatli. Sürdürülebilir ve özel sektörün öncülüğünde meydana gelmiş bir büyüme.’’ açıklamasını yaptı. Devlet Bakanı Abdüllatif Şener ise, “Büyümeye ilişkin eleştirilerin hepsi ekonomiyi bilmeyenlerin söylediği şeyler. Ekonomi gayet sağlıklı rotadadır.” cümlesiyle eleştirilere cevap verdi.
         <br/>
         <br/>
         Rekor kıran 2004 rakamlarının özel sektör kaynaklı ve yatırım ağırlıklı oluşu dikkati çekiyor. Kamuda ise son dönemlerde küçültücü etki göze çarpıyor. Sektörler arasında da en yüksek büyüme yüzde 26,2’lik artışla ithalat vergisinde. Ancak hesaplamadaki ağırlığı yüzde 4 seviyesinde olduğu için yüzde 9,9 olan ortalamaya çok fazla etkisi yok.
         <br/>
         <br/>
         Özel sektörün başı çektiği büyümeye esas katkı sanayi sektöründen. Bu sektördeki gelişme yüzde 9,4’le ortalamaya yakın. Ticarette yüzde 12,8, ulaştırma ve haberleşmede yüzde 6,8, konut sahipliğinde yüzde 1,8, mali kuruluşlarda yüzde 1,1’lik büyüme var. Depremi de dahil edecek olursak son beş yıldır zor günler yaşayan inşaat sektöründe de ilk kez canlanma gözleniyor: Yüzde 4,6. Sıkıntılı bir başka sektör olan tarımdaki büyüme ise yüzde 2. Ana sektörler arasında küçülen bir sektör bulunmuyor.
         <br/>
         <br/>
         Özel sektör eliyle büyüme olumlu bir gelişme
         <br/>
         <br/>
         Büyüme rakamlarını olumlu değerlendirenlerden Ankara Sanayi Odası Başkanı Zafer Çağlayan, özel sektörün rolüne dikkat çekiyor: “Eskiden büyüme devlet eliyle yapılırdı. Devlet karşılıksız borçlanarak piyasadan çok yüksek faizlerle topladığı paralarla hesabı olmayan 5 bin civarındaki projeyle büyümeyi sağlardı. Bugün özel sektör eliyle yapılan bir büyüme var. Ekonomi adına bence olumlu bir gelişme.”
         <br/>
         <br/>
         Harcamalar açısından bakıldığında, sabit sermaye oluşumundaki artış yani yatırımlardaki büyüme yüzde 32,4 gibi oldukça yüksek bir oran. 2003 yılında artmaya başlayan özel sektör yatırımlarının geçen yıl biraz daha hızlandığı görülüyor. Özel sektörün geçen yıl yaptığı yatırım 60,7 milyar YTL’yi buluyor. Bunun 19,8 milyarı bina ve inşaat yatırımı, geri kalanı makine ve teçhizat. Bu yatırım tutarı şimdiye kadar görülmüş en yüksek meblağ. Oransal olarak da son yılların en büyük oranı.
         <br/>
         <br/>
         Kamunun yatırımlarında ise yüzde 4,7’lik gerileme söz konusu ama özel sektördeki artış yüzde 45,5. Bu durum, büyümedeki lokomotifin özel sektör yatırımları olduğunu gösteriyor. Kamu kesiminin yaptığı yatırımların tutarı da 7,5 milyar YTL.
         <br/>
         <br/>
         Anlaşılıyor ki, 2001 kriziyle frene basan ve beklemeyi tercih eden sanayici, geçen yıl daha gür bir sesle “yatırım ve üretim” demiş. Şimdi beklenen, bu yatırımların üretime, istihdama ve ihracata dönüşmesi.
         <br/>
         <br/>
         Hisarcıklıoğlu: Büyüme sürdürülebilir olmalı
         <br/>
         <br/>
         Büyüme oranlarını Aksiyon’a değerlendiren Türkiye Odalar ve Borsalar Birliği Başkanı Rifat Hisarcıklıoğlu, büyümedeki özel sektör ağırlığının memnuniyet verici olduğunu dile getiriyor ve “Eğer özel sektörün önündeki birtakım engeller kaldırılsa, Türkiye’de çok daha güzel şeyler olur.” yorumunu yapıyor.
         <br/>
         <br/>
         Bununla birlikte Hisarcıklıoğlu, tarım, inşaat ve mali sektördeki büyüme oranının ortalamanın altında olduğuna dikkati çekiyor. TOBB Başkanı,“Nüfusun yüzde 45’inin istihdam edildiği tarım sektöründeki büyüme çok düşük. Mali sektördeki büyüme yüzde 1 seviyesinde. Bu, özellikle KOBİ’ler açısından olumsuz bir durum. Mali sektör büyüyecek ki, KOBİ’lere kredi verebilsin.” diyor.
         <br/>
         <br/>
         Başkan Hisarcıklıoğlu, yapılan özel sektör yatırımlarının küçük bir kısmının dış borçla finanse edildiğini belirterek, burada bir tehlike görmediğini ifade ediyor. TOBB Başkanı, büyümenin sürdürülebilir olması için yatırım ortamının iyileştirilmesi gerektiğinin altını çiziyor.
         <br/>
         <br/>
         Devam eden ekonomik büyümeye rağmen, işsizlik oranında bir gerileme görülmüyor. Açılan yeni iş sahaları ancak ilave nüfus kadar istihdam sağlayabiliyor, işsiz sayısının azalmasına bir katkısı pek olmuyor. Böyle olunca şu görüş sık sık dile getiriliyor: “Ekonomi büyüyor; ama istihdam artmıyor. Dolayısıyla burada bir yanlışlık var.” Yani bir anlamda “Bu büyüme gerçek değil.” deniyor. Oysa Türk ekonomisinde bir dönüşüm yaşanıyor. Artık yaşanan krizler ve dünya ile rekabet, işletmelerde verimliliği zaruri hale getirdi. Geçen yılın son çeyreğinde, imalat sanayiinde kişi başına verimlilik artışı yüzde 2,2 oldu. Kamu kesiminin verimlilik artışı bile özel sektörü geride bıraktı. Bilhassa sanayide artık daha az adamla daha çok iş yapılıyor. Bununla birlikte hâlâ emek verimliliğinde AB ortalamasının yarısına bile gelmiş değiliz. Daha alınacak mesafe var.
         <br/>
         <br/>
         İşletmeye alınan her yeni makine ve birim yeni elemanların istihdamı anlamına gelmiyor, tam tersi birilerini işinden ediyor. Çünkü teknoloji gelişiyor. Dolayısıyla emek yoğun sektörlerin dışındaki alanlarda ilave istihdam açabilmek için daha çok para ve yatırım gerekiyor.
         <br/>
         <br/>
         Tekstil ve konfeksiyon sektörü Türkiye’nin lokomotif sektörü; ama bu alanda ciddi sıkıntı yaşanıyor. Nüfusun büyük bölümünün çalıştığı tarımda da büyüme oranı yüksek değil. Yani emek yoğun sektörlerdeki gelişmenin durması ya da düşük seviyede kalması, istihdam artışını engelliyor. Ayrıca istihdam vergilerinin yüksek oluşu, hemen her alanda kayıt dışı istihdamı körüklemeye devam ediyor.
         <br/>
         <br/>
         Aslında bugün ulaşılan ve bazı kesimlerin gerçekçi olmadığını iddia ettiği kişi başına 4 bin 172 dolarlık milli gelir bile Türkiye için düşük bir rakam.
         <br/>
         <br/>
         Devlet İstatistik Enstitüsü’nün (DİE) hesaplama tekniğinin eski oluşu, milli geliri olduğundan küçük gösteriyor. Hâlâ DİE’nin 1987’de çizdiği tüketim kalıplarına, sanayi ve hizmet sektörü profiline göre hesaplama yapılıyor. Kayıtdışı ekonomi zaten hesapta yok. Dolayısıyla milli gelirin hormonlu mu, hormonsuz mu büyüdüğünü tartışırken, gerçek gelirin bugün görünenden daha yüksek olduğunu da gözardı etmemek gerekiyor.
         <br/>
         <br/>
         Pakdemirli’nin hesabına göre milli gelir
         <br/>
         <br/>
         Bu konuda eski Maliye Bakanı Prof. Dr. Ekrem Pakdemirli’nin önemli bir çalışması var. Pakdemirli, 1987 profillerine göre yapılan hesaplamanın milli geliri düşük gösterdiğini, pek çok kalemin hesap dışında kaldığını savunuyor. Pakdemirli’nin geçen yıl yapmış olduğu hesaba göre, kişi başına milli gelirin 6 bin doların üzerinde olması gerekiyor.
         <br/>
         <br/>
         Uluslararası yatırım bankası Morgan Stanley de, AB’ye uyum çerçevesinde, Türkiye’nin hesaplama yöntemini değiştirmesiyle birlikte milli gelirinin yüzde 30-45 oranında yükselebileceğini tahmin ediyor. Bu, 400-450 milyar dolar civarında bir gelire denk geliyor.
         <br/>
         <br/>
         DİE şu anda AB ile bütünleşme çerçevesinde güncelleme çalışmalarına başlamış bulunuyor. Yeni hesaplama sonucunda Türkiye’nin gelir açısından OECD ve AB ülkeleri arasında daha iyi bir konuma geleceğine kesin gözüyle bakılıyor. Yeni hesap, AB’ye girmeye çalışan Türkiye’nin zannedildiği gibi fakir bir ülke olmadığını da ortaya çıkaracak.
         <br/>
         <br/>
         2005 yılı için öngörülen büyüme yüzde 5. Ancak cuma günü açıklanan sanayi üretimi istatistikleri sanayide yüksek oranlı üretim artışının devam ettiğini gösterdi. İki aylık ortalama yüzde 9,7. Geçen yıl aynı dönemde sağlanan gelişmeden daha iyi bir oran. Bu, yüksek büyüme eğiliminin sürdüğünü gösteren işaretlerden biri.
         <br/>
         <br/>
         Belki yüzde 9,9’luk büyüme oranını bu yıl tekrarlamak mümkün olmayabilir ama arka arkaya yüksek oranlı büyümek hiç de hayal değil. Japonya bunu yapmış, Çin yapıyor. Japonya’nın İkinci Dünya Savaşı sonrasında sergilediği büyüme, yıllık yüzde 10’a yakın. Özellikle 1966 ile 1970 yılları arasındaki büyüme, yüzde 10’un altına düşmemiş. 5 yıl arka arkaya sert bir yükseliş yaşanmış.
         <br/>
         <br/>
         Türkiye de aynı şeyleri yapabilecek potansiyele sahip. Yeter ki, istikrar vasatı bozulmasın, ekonomik programa sadık kalınsın, başta cari açık olmak üzere bazı riskler iyi yönetilip kontrol altına alınsın.
         <br/>
         <br/>
         <img src="/web/20060113231221im_/http://www.aksiyon.com.tr/resim/540/50a.jpg"/>
         <br/>
         <br>
          <img src="/web/20060113231221im_/http://www.aksiyon.com.tr/resim/540/50c.jpg"/>
          <br/>
          <br>
           <img src="/web/20060113231221im_/http://www.aksiyon.com.tr/resim/540/50b.jpg"/>
           <br/>
           <br/>
           <br/>
          </br>
         </br>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1869 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20842), [web.archive.org (arşiv bağlantısı)](http://web.archive.org/web/20060113231221/http://www.aksiyon.com.tr:80/yazdir.php?id=20842)
