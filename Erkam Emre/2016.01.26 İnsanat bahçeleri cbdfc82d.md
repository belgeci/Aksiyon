# İnsanat bahçeleri

*Erkam Emre 2016.01.26*

<div class="pNewsDetailMainContent ctx_content" itemprop="articleBody">
 <p>
  Sömürgeci pek çok ülkenin tarihinde kara bir leke insanat bahçeleri. Zenginliklerini sömürgelere borçlu Avrupalıların kendisi gibi olmayanı ötekileştirme hikâyesi, insanları hayvan misali kafeste sergilemeye kadar uzanıyor.
 </p>
 <p>
  İnsanın kendi milletinden ve nesebinden olmayanı küçük görme ve çeşitli yollarla tahkir etme hastalığı, bu çağa mahsus, nevzuhur bir davranış değil. Güçlünün zayıfı hor görmesi, kullanması ve nihayet onun canına kastetmesinin her devre mahsus bir yüzü bulunuyor. Komşu ülke Suriye’deki savaş ve çatışmalardan kaçan insanların yollarda telef olması da bu silsilenin bir tezahürü aslında. İnsanın insanı hakir görme hikâyesi çok daha eski tarihlere uzanmakla birlikte, modern tarzdaki usulleri, sömürgecilikle paralel bir şekilde ortaya çıkıyor. 18. yüzyılda türeyen ve ‘insanat bahçeleri’ olarak bilinen uygulama, belki de bunlar içinde en can alıcı olanı.
 </p>
 <p>
  Alman tüccar Carl Hagenbeck tarafından başlatılan bu teşebbüs, her türlü cephede birbirine üstünlük kurmak isteyen sömürgeci devletlerin girdiği rekabetin de bir yansıması olarak nitelenebilir. O dönemde çok revaç gören ve 20. yüzyılın ortalarına kadar süren insanat bahçeleri, kısaca şu manaya geliyor: Yeni fethettikleri topraklarda yaşayan yerlileri, buralardan zorla ve hatta esir ederek koparan Avrupalı müstemlekeciler, onları Avrupa’nın ve Amerika’nın büyük şehirlerine götürüyor ve kalabalıklar önünde tıpkı bir hayvan gibi teşhir ediyorlardı. Dilleri, renkleri ve tavırlarıyla âdeta başka bir dünyaya aitmiş gibi kabul gören bu insanlar, şehir şehir dolaştırılarak kalabalıklar önünde teşhir ediliyordu. Uluslararası panayırlar içinde kurulan etrafı çitle çevrili insanat bahçeleri, ziyaret edilen başlıca noktalardı. Çünkü sömürgeci idareler nezdinde, yeni topraklar zapt edip oralarda yaşayan ‘otantik’ canlıları sergilemek bir kudret nişanı sayılıyordu.
 </p>
 <p>
  Binlerce kişinin uğrayıp eğlendiği bu merkezlerde, insan sergileme işi pek çok müteşebbis için de kârlı bir ekmek kapısı olmuştu. Hatta daha çok müşteri cezbetmek adına kimi Avrupalılar, yerlileri tabii ortamlarında, çadırları ve hayvanlarıyla beraber sergilemekten de geri durmadılar. Zira o günün şartlarında ‘medeniyetten payını almamış’ diğer canlılar, terbiye edilmeye muhtaçtılar ve medeni dünya ile temasa geçmek için Batılı gibi yaşamaları gerekmekteydi. Parmaklıkların ardındaki yerliler, pek çok kişi için belki de insan bile değildi.
 </p>
 <p>
  Kafese atılan insanlık
 </p>
 <p>
  Hamburglu Alman tüccar Carl Hagenbeck (1844-1913), bugünkü manada modern hayvanat bahçelerini tasarlayarak hayata geçiren ilk isim. Vahşi yaşamdan yakaladığı hayvanları, kendi ortamlarının dışına çıkarmadan şehirlilere teşhir etme teşebbüsünün fikir babası olarak biliniyor. İşin aslına bakıldığı vakit, Hagenbeck’e büyük paralar kazandıracak fikrin kendi hevesinden kaynaklandığı hemen anlaşılabilir. Zira egzotik coğrafyalardan getirttiği canlı hayvanların ticaretiyle meşgul olan Alman müteşebbis, kutup ayısı ve bazı nadir fokları da kendi zengin koleksiyona ayırıyordu. Sonra bununla da yetinmedi Hagenbeck ve yaşadığı şehirden ayrılarak kâşifler ve cins hayvan avcılarıyla beraber yağmur ormanlarına ve yalçın dağlara doğru seyahatlere çıktı. Gözü kara Alman’ın seyahatleri esnasında aklını yeni bir fikir kurcalıyordu. Acaba yabani canlıları gördüğünde hissettiği heyecanı başkaları da hissedecek miydi? Sonra vahşi ormanlarda yahut, kuru çöllerde yakaladığı hayvanları Avrupa ve Amerika’ya götürmeye başladı. Tahmin ettiği gibi de oldu. 1875 senesinden itibaren Hagenbeck hayvanlarıyla beraber fuar ve panayırları takip etmeye başladı. Kafeslerinde tuttuğu çeşit çeşit hayvanları, panayırlara gelen halka sergiliyor ve cins cins hayvanlar büyük bir alakaya mazhar oluyordu.
 </p>
 <p>
  Hagenbeck’in öngördüğü şekliyle, hayvanat bahçelerini gezen insanlar, kendilerini tabiata daha yakın hissedecek ve vahşi yaşamı güvenli kafesler karşısında görerek hoşça vakit geçirebileceklerdi. O devirde güçlü ülkelerin bilhassa iştirak ettiği Sergi-i Umumi’ler (Exposition Universelle) hayvanların ilk teşhir edildiği yer oldu. Hagenbeck, burada özel tasarlanmış kafesleriyle arz-ı endam ediyordu. Fakat Hagenbeck’in ismini duyuracak asıl girişimi, bambaşka bir ticaret sayesindeydi: insanat bahçeleri.
 </p>
 <p>
  Hagenbeck’in Güney Amerika’daki Şili’den alıkoyarak getirttiği beş Kawesqar yerlisi, ilk defa bir Avrupa turnesinde sergilendi. Bu işin iyi kâr getireceğini hesapladıktan sonra Şili’deki yerel idarecilerle işbirliğine girişen Alman terbiyeci, beş yerliyi ilk defa kendi şehri Hamburg’da halka sergiledi. Bunun haricinde Berlin, Münih, Leipzig, Stuttgart, Nuremberg ve Zürich’i de içine alan bir turne düzenledi. Gezilen yerlerde Kawesqar kabilesinin yaşadığı doğal ortam canlandırılıyor, egzotik ağaçlar, suni göller ve bambu evleri inşa edilerek güya ‘medeni’ insanlar için eğlence merkezi tesis ediliyordu. “Ateşler diyarından yabani insanlar” adıyla Paris’te tertiplediği panayır yarım milyon kişiyi cezbetmeyi başardı. Ancak şehir şehir dolaştırılan beş yerli, evlerine dönmeleri için salıverilseler de, dönüş sırasında yakalandıkları kızamık mikrobundan dolayı kendi evlerini bir daha göremeyeceklerdi.
 </p>
 <p>
  <strong>
   ‘‘Ehlileşecek insanlar’’
  </strong>
 </p>
 <p>
  Halkın artan rağbetiyle kısa zamanda yaygınlaşan bu tarz panayır ve gösteriler, eğlence literatürüne artık “human zoo” olarak girdi. 19. yüzyıl sonu ve 20. yüzyıl başında hızla artan sergilerde teni, siması, bakışı farklı olan insanlara tıpkı hayvan muamelesi yapıldı. Afrika’dan siyahi yerlilerin getirilişi artık dev afişlerle ilan ediliyor, acayip görünüşlü insanların yabani tavırları nazar-ı dikkate veriliyordu. Bunlar içinde hayvanlarla beraber teşhir edilen yerliler de vardı. Tam anlamıyla eğlence mekânına çevrilen bu vahşi yaşam parkları zaman içinde tekamül edecek, artık parmaklıklardan kurtularak yerini yabani hayatı anlatan sahnelere bırakacaktı. Tel kafeslerin yerini, içinde insanların da gezebileceği küçük gölcükleri dahi bulunan küçük köyler alacaktı. Her şey, yurtlarından zorla getirilen bu yabani insanların kendi ortamlarında yaşayabilmeleri ve bunu gören ziyaretçilerin hayret etmesi içindi. 1900’lerin başında ABD’deki The Bronx Hayvanat Bahçesi, kısa boylu pigmelerin teşhir edileceği çok özel bir gösteriye ev sahipliği yapıyordu. Belçika Kongo’sundan getirilen Benga isimli pigme, bu sefer diğer yabani hayvanların bulunduğu aynı kafese konulacaktı. Doğal ortamında görünümü verilen bu gösteride, seyirciler ondan maymunları kucaklaması ve orangutanla güreşmesini istiyorlardı. Yalnız teşhir ediliyorken de yün eğirmesi, mızrak veya ok ile bir şeyleri vurması isteniyordu. Batı’nın o zamanki algısına tam olarak vâkıf olmak için dönemin New York Times gazetesindeki şu ibareler bir hayli önemli: “Maymunlarla arkadaşlık edenler (siyahiler) arasından bazısı, insanları (ziyaretçileri) görünce işitilecek kadar tepkiler veriyor. ‘‘Tüm bunları, sergiler için basılan hatıra kartpostallarında görmek mümkün. Bu zihniyetle hareket eden Doğu bilimciler, insanat bahçelerindeki yerlileri kendi bilimleri için bir araştırma alanı hâline getirecekti. Ancak 20. yüzyılın sonunda anlaşılan bu yüz karası işler, gösteri ticaretini organize edenlere büyük paralar kazanmıştı bile.
 </p>
 <p>
  İkinci Dünya Savaşı ile beraber bu tarz eğlence parklarına olan rağbet azalır. Sömürülen ülkelerin yavaş yavaş bağımsızlıklarını kazanmaya başladığı dönemin öncesinde, insanat bahçelerine yavaş da olsa son verilir. En son insanat bahçesi panayırı 1958 yılında Belçika’da tertiplenir. Bu tarihten sonra insanları kafeslere koyup sergileme tarihe karışsa da fikrin sahibi Hagenbeck’in ismi bugün Alman hayvanat bahçelerinde bir gurur abidesi olarak sergileniyor.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/insanat-bahceleri_553668), [web.archive.org (arşiv bağlantısı)](http://web.archive.org/web/20160214085614/http://www.aksiyon.com.tr/dosyalar/insanat-bahceleri_553668)
