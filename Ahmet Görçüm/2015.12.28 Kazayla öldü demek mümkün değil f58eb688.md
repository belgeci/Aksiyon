# Kazayla öldü demek mümkün değil

*Ahmet Görçüm 2015.12.28*

<div class="pNewsDetailMainContent ctx_content" itemprop="articleBody">
 <p>
  Şırnak Baro Başkanı Nuşirevan Elçi, Tahir Elçi’nin ölümüyle ilgili “suikast da olsa, kaza da olsa, ne olursa olsun tüm çıplaklığıyla ortaya çıkarılmalı.” diyor. Bu konuda ısrarcı olacaklarını söylüyor.
 </p>
 <p>
  Barışın, hukukun, adaletin, nezaketin ve hoşgörünün temsilcisi Tahir Elçi’yi unutmayacağız ve unutturmayacağız.” Bu söz, geçtiğimiz günlerde Diyarbakır’ın göbeğinde öldürülen Tahir Elçi’nin amca oğlu Şırnak Baro Başkanı Nuşirevan Elçi’ye ait. Cizre Adliyesi’ndeki baro odasında görüştüğümüz Elçi’nin zaman zaman gözleri doluyor. Tahir Elçi’yle kan bağından tutun da meslek hayatına kadar birçok ortak noktası bulunan Nuşirevan Elçi, onun gibi Güneydoğu’daki faili meçhul dosyaları ve hak ihlalleri konusunda mücadele veriyor.
 </p>
 <p>
  <strong>
   -Tahir Elçi, katıldığı bir televizyon programında (aynı sözleri daha önce birçok kişi de telaffuz etmişti) söylediği sözlerden dolayı özellikle sosyal medyada linçe uğradı ve ölüm tehditleri aldı. Sizce ölümüyle o sözleri arasında bir bağlantı var mıdır?
  </strong>
  <br/>
  Türkiye’de normlar, kişilerin bulunduğu yere göre yorumlanır. Eğer o suçu işleyen egemenin yanındaysa o suç değildir. Eğer bir kelimeyi Kürt sorunuyla ilgili Türk söylerse farklıdır, Kürt söylerse farklıdır. Maalesef bu, ülkemizin çarpık bir gerçekliğidir. Orhan Miroğlu şu an iktidar partisinde olduğu için daha ağır bir şekilde söylese de herkes biliyor ki hiçbir soruşturma ve kovuşturmaya tabi tutulmaz. Tahir Elçi, 25 yıla yakın avukatlık hayatında sürekli insan hakları ihlalleri konusunda duyarlı olan, insan hakları savunuculuğunu yapan, barışın tesis edilmesi ve insanların huzur içinde yaşaması için elinden gelen çabayı gösteren bir meslektaşımız, akrabamız ve dostumuzdur. İnanıyorum ki bu sözü Tahir Elçi değil de aynı ekranda, aynı programda, aynı saatte Kürt olmayan biri söyleseydi bu tepki alınmazdı. Ya da Kürt olup da başka yerde olan biri olsaydı yine bu tepkiyi almazdı.
 </p>
 <p>
  <strong>
   -Devlet yetkilileri, olayın hemen ardından, Tahir Elçi’nin çatışma esnasında arada kalarak öldürülme ihtimalinin de suikasta uğramış olma ihtimalinin de olduğunu açıkladı. Siz hangisine inanıyorsunuz?
  </strong>
  <br/>
  Meslektaşları ve hukukçular olarak bizde kaza kurşunu olmadığı görüşü hâkim. Biz buna inanmıyoruz. CNN Türk’teki tamamen düşünce özgürlüğü kapsamında söylediği sözlerden sonra soruşturma açarsın ama ertesi gün buraya getirin, gözaltına alın, tutuklamaya sevk edin; bunu izah etmek mümkün değil. Bu ülkede binlerce kişiyle ilgili örgüt propagandası yaptığı iddiasıyla dava vardır. Hiçbiri tutuklu değil. Bir de tüm Türkiye’nin tanıdığı bir baro başkanının bu uygulamaya tabi tutulması gerçekten anlaşılır değildir. Bunlar yaşandığı için, kazayla öldü dememiz mümkün değil. Biz şunu diyoruz: Suikast da olsa, kaza da olsa, arada kalmış da olsa, ne olursa olsun tüm çıplaklığıyla ortaya çıkarılmalı. Bizde oluşan kanaat vurulduğu yönündedir. Bu kanaatimiz yanlış da olabilir. Onun için başta bölgenin hukukçularını tatmin edecek, toplumu tatmin edecek şeffaf ve objektif bir soruşturmayla faillerin tespitini istiyoruz ve bu konuda ısrarcı olacağız.
 </p>
 <p>
  <strong>
   -Şehrin en işlek yerlerinden biri olan olay yerinde incelemenin yapılamamasını veya yaptırılmamasını nasıl değerlendiriyorsunuz?
  </strong>
  <br/>
  Yetkililerin öyle çok istekli olmadığı düşüncesi bizde hâkim. Şimdi 50 metrekarelik bir alan olay yeri. İki sokak var. Olmadı, Diyarbakır Barosu’nun tamamını, bölge barolarını, milletvekillerini çağırırsın ‘olay yerini incelemeye gideceğiz diye’ gidilirdi, yapılırdı. Herkes de gelirdi. Kendilerine söyledim bunu. Yani çağırsaydın hepimizi, gelseydik, vuracaklarsa hepimizi vursalardı.
 </p>
 <p>
  <strong>
   -Tahir Elçi’nin öldürülmesini nasıl yorumluyorsunuz?
  </strong>
  <br/>
  25 yıllık bir avukattı. İnsan hakları konusunda üzerine düşeni yapıyordu. Bunlar maalesef Türkiye’de sakat işler. Şimdi gelişmiş ülkelerde iyi işler yapan insanları mükâfatlandırırlar. Bizde ise güzel işler yapan insanları öldürerek cezalandırıyorlar. Bunlar geri kalmış toplumların özelliğidir. Elçi’nin olayını da buna benzetiyorum. Yaptığı her şey güzeldi. Ve karşılığı öldürülme değildi.
 </p>
 <p>
  <strong>
   -Baroların birçoğu, cinayetten sonra, Tahir Elçi’nin barış elçiliğini kendilerine miras bıraktığını, bunu devam ettireceklerini açıkladı. Barolar olarak o mirası gerçekten üstlenecek misiniz?
  </strong>
  <br/>
  Bölgedeki hukukçuların ilk işi zaten hak ihlalleri karşısında durmak, onları takip etmek. Şu an Türkiye’nin her yerinde hak ihlalleri var ama bölgemizde daha fazla. Elçi’den önceki bölgenin hukukçuları bunları yapıyordu. Elçi de fazlasıyla yapıyordu, güzel yapıyordu. Biz de aynısını yapacağız, bizden sonrakiler de yapacak. Bu konuda endişem yok.
 </p>
 <p>
  <strong>
   -Tahir Elçi’yi PKK’nın öldürdüğünü iddia edenler var. Bu konuda ne düşünüyorsunuz?
  </strong>
  <br/>
  Birinin böyle bir iddiası varsa bunu ispat etmeli. Açık söyleyeyim: Şimdi biz devlet yaptı demiyoruz. O yüzden diğerini söylemek de olmaz. Ben şimdi devlet yaptı dersem, oturup belgesiyle ortaya koymam lazım. PKK yaptı diyorlarsa belgesiyle ortaya koysunlar. Bizi inandırsınlar, ailesini, halkı, toplumu inandırsınlar. Biz içindeyiz, bakıyoruz; şüphelerimiz olmasına rağmen soruşturmayı sulandırmamak için bu oldu diyemiyoruz. Bendeki kanaat, tesadüf olmadığı yönünde. Ama sonlanmadan, soruşturmadan bir şey çıkmadan, şu oldu bu oldu demem doğru değil. Birilerinin böyle bir iddiası varsa koysun belgesini, görüntüsünü. Muhakkak bildiği bir şey var ki konuşuyor! Koysun ortaya, biz de inanalım. Bir olayın ortaya çıkmasını istemiyorsan sulandırmaya çalışırsın, kafa bulandırmaya çalışırsın. Bu şekilde yapılan yayınlar da kafa bulandırmaktan başka bir şey değil.
 </p>
 <p>
  <strong>
   -Elçi’nin ölümünden sonraki günlerde baro olarak bir açıklama yapmıştınız. Biraz o açıklamadan bahsedebilir misiniz?
  </strong>
  <br/>
  Ölümünden dört gün sonra Şırnak Barosu’ndaki arkadaşlarla bir açıklama yapmıştık. Açıklamamız şöyleydi: “Hayatını Kürt sorununun çözümüne, hukuka, insan haklarına ve barışa adamış olan bir hemşehrimizi ve meslektaşımızı kaybettik. Acımız büyüktür. Onu aramızdan alan karanlık eller ortaya çıkarılana dek ne acımızı ne öfkemizi soğutmamız mümkün değil. Ona değen o karanlık elleri lanetliyoruz. Tetiği çekenler kadar ona son bir buçuk ayda cehennem hayatı yaşatanları da affetmeyecek, unutmayacağız. Onun yaşamının pusulası olan ve son açıklamasında bahsettiği sözler artık bize emanet. Barışın, hukukun, adaletin, nezaketin ve hoşgörünün temsilcisi Tahir Elçi’yi unutmayacağız ve unutturmayacağız. Onun katillerinin adalet önüne çıkarılması için her imkânı kullanacağız. Çünkü bu devletin Tahir Elçi’ye ve onu seven insanlara hakikati ortaya çıkarma ve adaleti sağlama borcu vardır.”
 </p>
 <p>
  <strong>
   -Son olarak, Elçi’nin kişiliği hakkında neler söylemek istersiniz?
  </strong>
  <br/>
  Tahir Elçi sevgi doluydu. Hümanistti. Bunu yaşamında, söylemlerinde, çalışmalarında görebiliyorduk. Çok titiz bir avukattı. İşini yaparken hakkını vererek hiçbir şeyi eksik tutmadı. Bir kuyumcu titizliğiyle bir sanat eseri yapar gibi avukat olarak işlerini takip ederdi. İnsan hakları konusunda çok hassastı. Nerede bir insan hakkı ihlali varsa takip eder, kime yapıldığına bakmazdı. Türkiye’nin neresinde olursa olsun imkânlarını zorlayarak muhakkak takipçisi olurdu. Haksızın karşısına dikilerek gereken tepkisini gösteriyordu. Türkiye’de barışı savunan insanların sayısı azalıyor. Ve bunu en iyi yapanlardan biri de sevgili Elçi’ydi. Cesur bir şekilde düşüncesini dile getirerek her yerde, her ortamda kime dokunursa dokunsun düşüncesini hiç çekinmeden dile getiriyordu. En büyük özelliği de hem nezaketten hem seviyeden ödün vermezdi. Güzel bir insandı.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/kazayla-oldu-demek-mumkun-degil_553397), [web.archive.org (arşiv bağlantısı)](http://web.archive.org/web/20160211050245/http://www.aksiyon.com.tr:80/roportaj/kazayla-oldu-demek-mumkun-degil_553397)
