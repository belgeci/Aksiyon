# Medya da 'savaş'tı

*Meryem Gayberi 2003.04.14*

<font class="agenda2NewsSpot">
 Bu kez CNN tekeli yoktu. Birçok televizyon 24 saat boyunca savaşı en 'yalın' haliyle oturma odalarımıza getirdi. Bu savaş, 1991'deki kadar 'steril' izlenmedi. Bu defa ekranda sivil ölümleri, sığınak görüntüleri, gözyaşları ve kan vardı...
</font>
<font class="newsDetail">
 ABD'nin ve İngiltere'nin başını çektiği Irak'ın işgal operasyonu, dünya kamuoyunda özellikle uluslararası meşruiyeti olmaması nedeniyle tartışılmaya devam ediyor. BM'nin bile bu yeni kolonyalist müdahalede saf dışı bırakılması ve savaşın medya tarafından veriliş şekli, tartışma gündeminin ana eksenini oluşturuyor. 1991 yılındaki 1. Körfez Savaşında habercilik tekelini elinde bulunduran ABD menşeli CNN International'ın bütün dünyayı nasıl bir dezenformasyon ve manipülasyona tabi tuttuğu daha sonra ortaya çıkmıştı.
 <br/>
 <br/>
 Bu savaşta özellikle El Cezire, Abu Dabi ve Irak televizyonlarının savaş boyunca kendi bakış açılarıyla yayın yapması, bu savaşın 1991'deki kadar 'steril' izlenmesini engelledi. Bu defa ekranda sivil ölümleri, sığınak görüntüleri, gözyaşları ve kan vardı.
 <br/>
 <br/>
 Her ne kadar ABD, İspanya ve İngiltere gibi ülkelerde insanlara, steril ve sansürlü bir savaş izlettirilse de, dünya bu savaşı bütün gerçekliği ve çıplaklığıyla gördü.
 <br/>
 <br/>
 Türkiye'de 24 saat haber yayını yapan iki televizyon kanalı NTV ve CNN Türk de savaşla sınanan iki Türk kanalıydı. Bir savaş hazırlığı da kanalların mutfaklarında yaşanıyordu; stratejistleri, yorumcuları, cephedeki muhabirleri ve daha bilumum görünmez ekibiyle "naklen savaş"a hazırlanıyordu haber kanalları. Evrensel gazetecilik ilkeleri ne kadar korunacaktı? Dezenformasyonun etkisine karşı konulabilecek miydi?
 <br/>
 <br/>
 NTV ve CNN Türk savaş süresince hem haber hem de yorum analizlerle çıktılar izleyicinin karşısına. 'Savaş haberciliği' kuşkusuz profesyonel bir alandı, ama parçalanmış cesetlerin yanmış çocuk yüzlerinin arasından haber yapmak, vicdan ile meslek arasında, görülen gerçeklikle iletilecek gerçeklik arasında bırakabiliyordu haberciyi. Mutfak ise ayrı bir alemdi, kendine göre kuralları kaideleri vardı.
 <br/>
 <br/>
 Eleştirilerin hedefi CNN Türk
 <br/>
 <br/>
 'Biz CNN adını taşıdığımız için daha en baştan 10 mağlup idik' diyor CNN Türk dış haberler editörü Gökhan Güvenç. CNN Türk Irak'ta süren savaş boyunca en çok eleştirilen Türk televizyonu oldu. Savaş karşıtlarının her eyleminde, bir şekilde pankartlarda hedef tahtasına konan CNN Türk'ün, şimşekleri üzerine çekmesinin ana etkeni izlediği yayın politikası mıydı, yoksa ABD'li ortağı mıydı? Herhalde yumurta ve tavuk meselinde olduğu gibi, biri diğerine eklemlenmiş iki olgu sözkonusuydu. CNN Türk ABD uzantılıydı ve doğal olarak bu da yayınlarını etkiliyordu. Güvenç'in kendisi de görünen tablo konusunda açıkyüreklilikle şunları söylüyordu: "CNN kimliğimden sıyrılarak bakarsam gördüğüm şey militer ağırlıklı bir anlatım tarzı, silahlar ve stratejistlerle örülü bir yayın oluyordu. Dışarıdan bakıldığı zaman duygunun olmadığı, insanın olmadığı bir yayın ekrana geliyordu sanki. Ama içeriden biri olarak biliyorum ki, haberin arkasındaki arkadaşlarımız da ekranda olan arkadaşlarımız da her insan gibi çok üzülüyorlardı." Güvenç, CNN Türk ekranının 24 saati değerlendirilirken, tepki gösterilen bazı isimlerin ve uzmanların CNN Türk'ün kimliğini oluşturduğu gibi yanlış bir yargıya varıldığını eklemeden geçemiyordu ama. Bu isimlerden bağımsız değerlendirilmesi sözkonusu olabilirse kanal çok daha net anlaşılabilirdi.
 <br/>
 <br/>
 CNN International'dan baskı görmedik
 <br/>
 <br/>
 Savaşın insani boyutunun neredeyse tamamen ıskalanması, tank, silah ve benzeri askeri mühimmat tanıtımlarının yer alması CNN Türk'e kamuoyu nezdinde epey puan kaybettirmiş gibi görünüyor. Güvenç ise kanalı "Ben bir gazetede her okuduğum köşe yazarını nasıl ki benimsemiyorsam insanlar da CNN Türk'teki her programın, bir zincirin halkalarını oluşturan parçalar olduğunu bilmelidirler" diyerek savunuyor. Ona göre kamuoyundaki kanaat yani, CNN Türk'ün daha çok ABD bakış açısını yansıttığı şeklindeki görüş, doğru bir görüş değil: "Çok açık söylüyorum editöryal olarak gerçekten bağımsız bir kurumuz. CNN İnternational'dan görsel malzeme anlamında yararlanıyoruz ama haber şöyle yapılacak böyle yapılacak diye bir baskı görmüyoruz. Özellikle savaş yayınlarında CNN adıyla yola çıkmakla zaten bir sıfır mağlup başlıyoruz. İnsanların CNN adına karşı önyargısını bir kenara koyarsak, CNN Türk'ün bu operasyona bakışının CNN International'dan çok çok farklı olduğu görülür."
 <br/>
 <br/>
 CNN İspanyol gibi CNN Türk'ün de Irak'tan çıkarılması CNN International ortaklığından kaynaklanan bir durum. Güvenç, arkadaşları Burçin İmir'in Irak yönetimiyle arasının çok iyi olmasına rağmen CNN International'dan dolayı bu muameleye maruz kaldığını söylüyor.
 <br/>
 <br/>
 Medya hep 'uyarılır'
 <br/>
 <br/>
 Savaş muhabirliğinin bazı kuralları var: Hayatta kalmak, tehlikeye atılmamak ve iletişim sağlamak, öncelikli olarak önemli. "Sonuç itibariyle savaş muhabirliği gönüllü bir iştir. Hiç kimse seni zorlayamaz" diyor Güvenç. "...Bağdat'a giden muhabirlerimiz, bu işin eğitimini alarak yeterli bir sağlık birikimi ve techizatla gitti." Ama techizat da öncelikler de savaş muhabirlerini tehlikeden korumaya yetmedi. Güvenç gazetecilerin kaldığı Filistin Oteli'nin vurulmasını, yakın dönemdeki diğer savaşlarda yaşanan benzer olaylarla açıklıyor. Ona göre medyanın "bu şekilde" uyarılması yeni değil. Bosna ve Kosova'da da medyanın çeşitli taktiklerle 'sesinin kesildiği' bilinen bir vakıa. Irak'ın Amerikalı esirleri kamuoyuna göstermesinin ABD tarafından Cenevre Sözleşmesi gerekçe gösterilerek suç sayıldığını hatırlatan Güvenç, Amerika'nın Iraklı esirleri göstermesinin suç olup olmadığı yönündeki tartışmaları da CNN Türk ekranlarına taşıdıklarını belirtiyor.
 <br/>
 <br/>
 Amerika'nın sansür becerisi
 <br/>
 <br/>
 Irak savaşının, ABD merkezli olması istenen yeni Ortadoğu tasarımının bir parçası olduğuna inandığını söyleyen Güvenç ABD'nin, 11 Eylül'den sonra, daha önce ilişkili olduğu bazı olayların uluslararası medyaya taşınmasını engellediğini belirtiyor. ABD sansür konusunda oldukça kirli bir sicile sahip. 1988 Halepçe katliamı, yüzlerce helikopterin ve kimyasal silahların kullanıldığı olaylar, İranIrak savaşında kullanılan kimyasal silahlar ve bunların ABD tarafından sağlandığı gerçeği medyada fazla iz bulan gerçekler değil. 1991'deki savaşta da yoğun bir dezenformasyon yaşandığını söyleyen Güvenç bunu engellemek için teknik önlemler aldıklarını, ekranda sürekli akar yazı geçtiklerini ve kaynak belirttiklerini kaydediyor. "Aslında bu savaş farklı kaynakların ve bakış açılarının bol olması nedeniyle gazetecilik için iyi bir referanstı" diyor Güvenç. "Kaynakların çokluğu, 1991'e kıyasla tek yanlılığı ister istemez örttü. Bir deve kuşu kafasını kuma istediği kadar gömsün, istediğiniz kadar yanlı haber yapın gerçekler görünüyordu". Saptırılabilen gerçekler de vardı kuşkusuz. Bağdat'taki halkın koalisyona karşı yaptığı sevgi gösterileri gibi! Saddam'ın heykelini deviren insanların sayısı 500600 kişiyi geçmiyordu ve bu sayı Bağdat'ın nüfusu düşünüldüğünde ciddiye alınmayacak bir sayıydı sonuçta. Medya gerçekten kaçamayan, ama gerçeği yansıtmakta son derece manüplatif de olabilen bir güçtü vesselam.
 <br/>
 <br/>
 "Mutlak objektiflik 'insani' değil!"
 <br/>
 <br/>
 Amerikalılar kendi birlikleriyle gezmeyen bağımsız medya mensuplarının canlarına kastetti. Bağdat'taki ofisinin koordinatları iki ay öncesinden Pentagon'a bildirilen El Cezire'nin ve Filistin Oteli'nin vurulması sürpriz değildi.
 <br/>
 <br/>
 Savaşı, 24 saat canlı yayınlayan bir diğer televizyon kanalı NTV, savaşla sınandığı yerden alnının akıyla çıktı. NTV'nin gündüz kuşağında gelişmeleri yorumlayan, canlı yayında savaşın insani boyutuna vurgu yaparak dikkat çeken NTV sunucusu Işın Eliçin'in tüm bu haber trafiği boyunca aklından çıkarmadığı bir şey vardı: Savaş aynı zamanda 'ölüm'le ilgili bir şeydir!
 <br/>
 <br/>
 Birinci Körfez Savaşında toplam kaç kişinin öldüğünün yanıtının hâlâ doğru dürüst verebilen bir medya organının olmadığını belirten Eliçin, bu kez füzeleri havadan değil, 'yerden' takip ettiklerini söylüyor. Füzeler ekranda parıldayan havaifişekleri olarak ekrana gelmiyorlar böyle olunca, füzelerin 'düşmek' için yapılmış oldukları, tahrip etmek için atıldıkları bütün çıplaklığıyla, dolaysız bir biçimde ekrana yansıyor.
 <br/>
 <br/>
 Bir medya mensubu olarak, mutlak objektifliğin insani bir şey olmadığını, bir bireyin tümüyle objektif olmasının mümkün olmadığını söylüyor. "Elbette dürüstlük kavramı gazetecilik için önemli bir değer. Ama objektivite konusunda muhabirlerden ve mutfakta çalışan editörlerden beklenebilecekler farklı olmalı." Eliçin'e göre, muhabir görevini yapar, muhabirin göremediği resmi ise mutfak tamamlar.
 <br/>
 <br/>
 El Cezire bile bile vuruldu
 <br/>
 <br/>
 "Her savaşta olduğu gibi bu savaşta da taraflar var, onlar savaşıyor. Gazeteci olarak benim görevim bu tarafların neyi, neden yaptığını ve yaptıklarının sonuçlarını anlamak, öğrenmek, ve göstermek" diyor Eliçin.
 <br/>
 <br/>
 Savaşanların propaganda savaşının da önemini çok iyi bildiklerini, bu savaşta medyanın önemini tayin edebildiklerini söyleyen Eliçin ABD'nin savaşlardaki tutumunu şöyle izah ediyor: "Amerika Birleşik Devletleri girdiği tüm savaşlarda medyayı kontrol etmeye çalıştı ve bunda da başarılı oldu. Bu savaşta da "embedded / iliştirilmiş" gazeteciler olayıyla epey saldırgan bir tavır takınmış oldu. Düşünsenize, asker gibi giyinmiş, asker gibi tankın namlusundan gördüklerini anlatan gazeteciler ordusu var. Üstelik bu gazetecilerin anlattığı her şey denetimden geçiyor. Tabii, Iraklılar da medyayı denetlemeye çalışıyorlardı. Yani her şeyi göstermiyorlar, herkesle konuşturmuyorlardı sizi. Ama Amerikalılar bir adım daha ileri gitti ve kendi birlikleriyle gezmeyen bağımsız medya mensuplarının canlarına kastetti. El Cezire'nin Bağdat'taki ofisinin koordinatları iki ay öncesinden Pentagon'a bildirilmişti. Filistin Oteli'nde medya mensuplarının kaldığı yer de biliniyordu. Yine de gazeteciler öldürüldü ve dikkat ederseniz açıklamalarda da hep, "Bizim askerlerin yanına iliştirilmemiş gazetecilere savaşın risklerinden bahsetmiştik" dendi. Diyelim ki, El Cezire'nin ofisi çevresinde Cumhuriyet Muhafızları vardı gerçekten. Peki ya Körfez Savaşında CNN'in yayın yaptığı Er Reşid otelinin çevresine hiç mi uğramamışlardı Cumhuriyet Muhafızları?"
 <br/>
 <br/>
 Başkan Bush'un "Ya bizimlesinizdir ya da bize karşı" şeklindeki sözlerinin, daha doğrusu meydan okumasının medyayı da kapsadığının anlaşılması için bugünlere gelinmesi gerekti. "Bu 'biz' tanımının kapsama alanının oldukça dar olduğunu" sonradan anladık diyor Eliçin, "11 Eylül saldırıları sonrasında, 'Niçin bu korkunç terör eyleminin hedefi olduk?' diye sorma cüretini gösteren hemen herkes terörist olarak suçlanabilirmiş meğer!"
 <br/>
 <br/>
 Iraklıların 1. Körfez Savaşından bugüne, ambargo nedeniyle savaştan daha büyük kayıplar verdiğini ve bunun çok azının medyaya yansıdığını belirten Işın Eliçin, 11 yılda yarısı çocuk bir buçuk milyon kişinin hayatını kaybettiğini, dünyanın 2. büyük petrol rezervine sahip olan Irak halkının cezasının ne yazık ki ölümcül bir yoksulluk ve yoksunluk olduğunu söylemeden geçemiyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-9328-34-medya-da-savasti.html), [web.archive.org (arşiv bağlantısı)](http://web.archive.org/web/20110819073609/http://www.aksiyon.com.tr:80/aksiyon/haber-9328-34-medya-da-savasti.html)
