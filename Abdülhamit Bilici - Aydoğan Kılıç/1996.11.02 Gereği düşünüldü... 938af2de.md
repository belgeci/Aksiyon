# Gereği düşünüldü...

*Abdülhamit Bilici - Aydoğan Kılıç 1996.11.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Muhammed İkbal'in kıymetli eseri Cavidname'de Hintli bilge sorar: "Aklın ölümü nedir?" İkbal cevap verir: "Düşüncenin terkedilmesi".
  </font>
 </div>
 <div id="newsText">
  <font class="detail-text">
   Bilgin yine sorar: "Kalbin ölümü nedir?" İkbal, "Zikrin terkedilmesi" diye cevap verir. Müslüman alimler gibi Pisagorcular ve Eflatun da düşünce özgürlüğünün insan benliğinin manevi terbiyesiyle kazanılabileceği görüşünü savunmuşlardır. Pisagor "kendisini kontrol edemeyen kimseyi özgür kimse" saymamış, el Kindi ise "Köleler kanaatkar oldukça hürdürler, hür insanlar daha çok arzuladıkça köledirler" görüşünü savunmuş.
   <br/>
   <br/>
   Kur'an'daki düşünmeye teşvik eden ayet sayısı 700'den fazla. Yine bazı İslam alimleri, düşünce ya da fikri, "hakikat ifade eden bilgi" diye tanımlar. Ve insan hakikati ya doğrudan vahiyle bulur, ya da dolaylı olarak, duyuları ve aklıyla doğayı ve insanlık tarihini, sosyal hadiseleri araştırarak bulur. Düşünceye hakikat ifade eden bilgi denince, akla gelen soru hakikatin kim tarafından ve hangi kriterlerle belirleneceği oluyor. Müslüman düşünürlerin hakikat için geliştirdikleri  3 kriter bulunuyor: Birincisi, Allah'ın peygamberlere vahyetmesi. İkincisi, tecrübi kesinlik ki bu bir şeyin doğruluğunun bizzat gözlemlenebilir, yaşanabilir olmasıdır.  Üçüncü kriter ise, ilmi ya da bilimsel doğrular, yani ilme göre savunulan şeyin aksi ispat edilinceye kadar doğru olması. Bunların yanında bir de düşünceyi hakikat bilgisi olmaktan çıkaran üç unsura dikkat çekilmiştir: Peşin fikirlilik, nefse uyma ve taraf tutma.
   <br/>
   <br/>
   HAK DEĞİL GÖREV
   <br/>
   <br/>
   Bu kiriterlere göre ortaya çıkan düşüncenin ifade edilmesi İslam'a göre sadece bir hak değil, aynı zamanda görevdir. Zaten bunun aksi insanın diğer varlıklar içinde düşünen ve konuşan bir varlık olarak yaratılması gerçeğine aykırıdır. Çünkü herkesin çok iyi bildiği bir hadiste Peygamber; insanları, yanlışlıkları gücüne göre eliyle, diliyle düzeltmeye, bunu da yapamıyorsa kalbiyle buğzetmekle vazifeli kılmış. Şûrâ esası ile  halkla yönetimin karşılıklı dayanışmaları teşvik edilirken, içtihad kurumuyla, içtihada ehil  alimler neticesi yanlış da olsa düşünmeye çağrılmıştır. Çünkü içtihad doğru olursa iki sevap, yanlış olursa bir sevap vardır denmiş. Bütün bunların neticesinde Ali Bulaç'ın da dediği gibi İslam tarihi, belli dönemler istisna tutulursa, düşünce ekollerinin, mezheplerin gelişip boy gösterdiği geniş bir düşünce okuluna benzemiş. Bu kiriterlerin geçerli olduğu, bilimsel araştırma ve düşünce özgürlüğünün büyük rağbet gördüğü dönemde Batı'da bilime ve bilim adamına zincir vurulmuş, düşünce tekeli Ruhban'ın eline verilmişti.
   <br/>
   <br/>
   İslam tarihinde, özellikle Saadet Devri'nde halifeler Kur'an'a ve sünnete ters düşen hallerinde halkın itaate mecbur olmadığını ifade etmiş ve kendilerini düzeltmelerini halktan istemişlerdir. İlk halife Hz. Ebubekir (r.a) ve ikinci halife Hz. Ömer (r.a)'den nakledilen şu iki örnek bunun açık göstergesidir: Hz. Ebubekir halife seçildikten sonra yaptığı ilk konuşmada, "Ey insanlar ben en hayırlınız olmadığım halde üzerinize halife seçildim. Beni hak üzere görürseniz, bana yardım ediniz.. Hata üzerine görürseniz engel olunuz. Bana, Allah ve resulune itaat ettiğimce itaat edin, isyan edersem bana itaat etmeniz gerekmez" demiştir. Hz. Ömer halkın umumunu ilgilendiren görüşmeleri mescitte yapardı ve bütün halk takip ederdi. Kadınlar da dahil olmak üzere eğer Kur'an'dan ve sünnetten delil getirerek Hz. Ömer'in görüşünün  yanlış olduğunu söylerse Hz. Ömer hemen kendi fikrini bırakır, o fikri kabul ederdi.
   <br/>
   <br/>
   İslam dünyasındaki manzara hep böyle kalmaz tabii ki. Emeviler'le birlikte halkın biatına bağlı halifelikten saltanata geçilmesi, Abbasi'ler döneminde halife Mütevekkil'e kadar Mu'tezile'nin resmi mezhep haline getirilerek diğer düşünürler üzerinde baskı kurulması, Hanefi mezhebinin lideri Ebu Hanife'ye karşı işkenceye varan eziyetlerin çektirilmesi, bunun gibi Şia ve Selefiyye akımlarının çıkması,  12. yüzyıla kadar dini ve siyasi otoriteden özerk bir yapısı olan eğitimin bu yüzyıldan sonra özerkliğini kaybetmesi önemli olumsuz gelişmeler.  Birçok  düşünür de İslam toplumlarının düşünce ve bilim alanında ilerleyişinin durduğu yüzyıl olarak kabul eder bu asrı. Osmanlı döneminde değişik din ve ırktan milletlere karşı gösterilen hoşgörü; Filistin, Yugoslavya, Kuzey Irak krizleriyle daha iyi analaşılmaya başlandı.
   <br/>
   <br/>
   Türk Demokrasi Vakfı için hazırladığı İslam'da Düşünce Özgürlüğü adlı çalışmasında Prof. Dr. Mehmet Bayraktar, hukukun düşünce özgürlüğü açısından önemini vurgularken daha ziyade bir düşüncenin diğerine karşı korunması ya da genel olarak düşüncenin korunması fonksiyonlarının üzerinde duruyor. Çünkü Bayraktar'ın da belirttiği gibi düşünceyi hukuk vasıtasıyla yaşatmak da öldürmek de mümkün değildir. Düşünceyi yok edecek olan yine düşüncedir. Hukukun vazifesi düşüncelere eşit haklar tanımaktan ibarettir.
   <br/>
   <br/>
   Profesör Süleyman Ateş de İslam'da hürriyetin esas olduğunu, zorla bir kimsenin dine sokulamayacağını, Peygamber'in bizzat Yahudiler'e ve Hıristiyanlar'a din özgürlüğü verdiğini, hatta onların kendisine getirdikleri meselelerine yine onların  kitaplarına dayanarak hüküm vermiş olduğunu söylüyor. İslam Hukuku Profesörü Hayrettin Karaman ise İslam'ın düşünce özgürlüğüne bakışını şöyle özetliyor: "İslam, maddi ve manevi diyebileceğimiz 5 değerin korunmasını istemektedir. Bunlar hayatın, malın, aklın, neslin ve  dinin korunmasıdır. Eğer insanların din ve düşünce özgürlüklerini kullanmaları bu söylediğim maddi manevi değerleri tehlikeye düşürüyorsa o zaman kısıtlama söz konusu olabilir. Bu Batı'da da böyledir."
   <br/>
   <br/>
   Burada fikir hürriyetinin bizim tarihimizle ilgili kısmına biraz ara verip Batı tarihinde geçirdiği evrelere bakmakta yarar var. Bilimin teşvik gördüğü, Yunan felsefesinin Müslüman dillerine çevrildiği, tıbbın geliştiği İslam dünyasının aksine ortaçağda, Batı dünyasında akıl, düşünce ve bilim köle durumundaydı. Hayatın her ünitesinde sultasını kuran kilise, deliren insanları tedavi etmek yerine içlerine şeytan girdi diye onları yakıyor, dünya yuvarlaktır diye gerçeği ifade eden bilim adamlarını aforoz ediyordu. Kilisenin bu baskıları 15'inci yüzyılda önce rönesansı, ardından reformu doğurdu. Böylece Batı,  Kilise'nin tanımladığı şekliyle dini ve tanrıyı, beraberinde aşkın ve kutsal olanı  terketti. Sonra filozofların gayretleriyle insan haklarının ele alınması 1776 Virginya İnsan Hakları Bildirgesi'nde, 1789 Fransız İnsan ve Vatandaş Hakları Bildirgesi'nde ele alındı. İkinci bildirgenin 11'inci maddesinde düşüncenin hürce açıklanması prensibi, ifade hürriyetinin kötüye kullanılmaması sorumluluğu ile bilikte getirildi. Birleşmiş Milletler İnsan Hakları Evrensel Beyannamesi 19'uncu maddesiyle her ferdin fikir ve ifade özgürlüğü olduğunu, hiç kimsenin fikirlerinden dolayı rahatsız edilmemesi gerektiğini ortaya koyarken, 29'uncu madde 2. fıkrası başkalarının haklarına saygı, ahlakın, kamu düzeninin, genel refahın sağlanması maksadıyla bazı sınırlamaların koyulabileceği esasını getirdi.
   <br/>
   <br/>
   Türkiye'nin de taraf olduğu Avrupa İnsan Hakları Sözleşmesi'nin(AİHS) 10'uncu maddesi kamu müdahalesi olmadan fikir alma ve yayma özgürlüğü getirirken, aynı maddenin ikinci bendi, "Bu hürriyetin kullanılması görev ve sorumlulukları da içerdiğinden, ülke bütünlüğünün, kamu güvenliğininin korunması, asayişsizliğin veya suç işlenmesinin önlenmesi, sağlığın veya ahlakın korunması amacıyla kanunla belirtilen ve demokratik toplumlarda gerekli formalitelere, şartlara, sınırlamalara ve cezalara tabii tutulabilir" hükmü getirilerek mutlak özgürlüğün önüne geçilmektedir. Ancak bunun kötüye kullanılmaması için de bu hususların totaliter bir yönetim için gerekçe oluşturmamaları gerektiğine vurgu yapılıyor.
   <br/>
   <br/>
   Bunlara ilaveten Amerika'nın düşünce suçu konusuna yaklaşırken 1920'li yıllardan bu yana "açık ve yakın tehlike" kriterini uyguladığını, yani açık ve yakın zamanda devlete, millete zarar vereceği belirlenen düşüncelerin sınırlandırıldığını belirtmek gerekiyor. Ayrıca uluslararası bütün insan hakları sözleşmelerinin faşizmi öven, ayrımcılığı destekleyen, savaş kışkırtıcılığı yapan, şiddet ve suça tahrik unsuru içeren beyanları ifade özgürlüğü kapsamına almadığı gibi, hakaret, küfür, iftira ve küçüklerin ahlakını bozucu pornografik yayınları da yasaklamıştır.
   <br/>
   <br/>
   Bütün bu arka planı bir terazi gibi kullanarak ülkemizde yaşananları anlamaya çalışalım ve değişik görüşlerdeki aydınların, hukukçuların, bakanların ve düşünce suçu mağdurlarının konuya nasıl baktıklarını görelim. İlginç bir şekilde soldaki ve sağdaki aydınlar Türkiye'de düşüncenin suç olmasının devletin kendine olan güven eksikliğinden kaynaklandığını, bunun sebebinin de devletin yapılanışının ve kendisine ait ideolojisinin toplumun hemen hemen kahir ekserini oluşturan düşünce sahiplerinin, Kürtler'in, solcuların, hatta bir dönem Nihal Atsız gibi Türkçülerin inançlarını, düşüncelerini ve kimliklerini muhafaza ederek ülke sınırları içinde yaşamalarına imkan vermemesinden kaynaklandığı noktasında birbirine yakın fikirlere sahipler.
   <br/>
   <br/>
   UZLAŞMA NOKTASI
   <br/>
   <br/>
   MazlumDer İstanbul Şube Başkanı Avukat Şadi Çarsancaklı'nın da İnsan Hakları Derneği eski Genel Sekreteri Hüsnü Öndül'ün de, Çetin Altan'ın da, Hekimoğlu İsmail ve Mustafa İslamoğlu'nun da aynı noktaya parmak basması ilginç. Gerçi bu düşünce yakınlaşması Türkiye'nin bütün aydınlarını ihtiva etmiyor. Çünkü İHD'den Öndül, kendilerine "çağdaş" ya da "ilerici" kisvesi takan bir kısım aydınların din, vicdan, düşünce özgürlüğü konusunda Müslüman aydınlar gündeme geldiğinde onlara "şeriatçı" ya da  "gerici" yaftası yapıştırıp ses çıkarmadıklarını söylüyor. MazlumDer soldan düşünce mahkumları için açıklamalar yapıyor, İHD de başörtüsü yasağını insan hakları ihlali olarak ele alıyor. Yeni Şafak gazetesi, düşünce suçlarını ele aldığı manşetinde Yaşar Kemal'i de, Mustafa İslamoğlu'nu da birlikte zikrediyor. Ama 'özgürlüklerin yılmaz savunucusu' Cumhuriyet gazetesi 25 Ekim tarihli aynı konulu manşetinde hiçbir Müslüman aydından bahsetmiyor. Bu tavırla ilgili görüşünü sorduğumuz gazetenin Genel Yayın Koordinatörü Hikmet Çetinkaya ise soruya cevap vermek yerine basındaki sendikalı tek gazetenin Cumhuriyet olduğunu söylüyor. Akit Gazetesi Genel yayın Yönetmeni Mustafa Karahasanoğlu ise gazetelerinin hangi kesimden olursa olsun fikir mağdurlarına destek olduğunu söylerken, ancak eşit şekilde yer vermemiş olabileceklerini kabul ediyor. Karahasanoğlu, bu tavırlarının kendilerine göre gerekçesini de şöyle dile getiriyor: "Sol kesimin fikri plandaki mağduriyeti sağın çok altındadır. Onların mağduriyeti birçok platformda ele alınıyor. Batı ayağa kalkıyor. Yaşar Kemal'le aynı mahkemede yargılandık. Duruşmadan sonra hakim ayağa kalktı, sanığın (Yaşar Kemal) elini sıktı ve "Şanınıza yakışır bir duruşma oldu" dedi. Bizi ise azarladı. Yoksa hakarete, küfre varmadıkça fikir hür olmalıdır."
   <br/>
   <br/>
   VÜCUDA ELBİSE YERİNE ELBİSEYE VÜCUT
   <br/>
   <br/>
   Devrim sonrası Fransası'nın etkisi altında yetişmiş son devir Osmanlı aydınları, (ki cumhuriyet'in ilk kadrosu da bu insanlardan oluşuyor) Jakoben bir anlayışla topluma bir elbise dikmiş. Toplumdan yükselen her itiraz elbisenin dar gelmesi şeklinde anlaşılmayıp, toplumun cahilliğine, geri kalmışlığına bağlandığı için elbise genişletileceğine çok kere feryat seslerini bastırma yolu benimsenmiş. Bir grup insana ana dilini konuşması yasaklanmış, karşı çıkanlar hapsi boylamış. Din hayattan silinmeye çalışılmış, Müslümanlar'dan itiraz edenler hayatlarını ya darağacında ya da sürgünlerde noktalamış. Bazı aydınlar kardeşliği, eşitliği,  adaletli gelir dağılımını savunmuş, bu problemler teşhis edilip tedavi edileceğine, dile getirenler ürkütülmüş. Mesela Bediüzzaman'ın 1925'te başlayan sürgün, hapis, takip furyası ancak 1960'da, yani ölümüyle sona ermiş. Tamı tamına 35 yıl. Bu sürede "dünya zevki namına hiçbir şey tatmayan" bu insanın fikirleri ve eserleriyle ilgili toplam 738 beraat kararı verilmiş. Bu kararlardan biri kurtuluşu için yeterliyken mağduriyeti sona ermemiş. Bunca eziyete rağmen ne devletten küsmüş, ne de talebelerini devlete karşı kışkırtmıştı. İskilipli Akıf Hoca kıyafeti yüzünden savunmasını dahi yapamadan ölüme razı olmuş.
   <br/>
   <br/>
   Coşkun Kırca gibi bu uygulamaların bugün dahi  savunuculuğunu yapanlar var.  Ama bu düşünceyi savunanlar, örnek aldığımız Batı toplumunda başörtüsünden dolayı insanlar işlerinden ediliyor mu, ana dillerinin konuşulmasına müsaade edilmiyor mu? gibi o toplumların kanunlarının hürriyetçi yanlarına bakmayı akıllarından geçirmemişler her halde.
   <br/>
   <br/>
   Kendisi de TCK'nın 159. maddesinden yargılanacak olan Çetin Altan Türkiye'deki düşünce suçlarının altında yatan en önemli sebebin Mussolini devri  İtalyası'ndan aynen aktarılan Türk Ceza Kanunları'nın 1950'lere kadarki tek parti dönemine kadar idare etmiş olsa da çok partili, çoğulcu bir topluma uymamasından kaynaklandığını belirtiyor. Hakkında 11 kez dava açılan ve bu yüzden karısı her yılın 6 ayını bunalımla geçiren Minyeli Abdullah kitabının yazarı Hekimoğlu İsmail, Müslümanlar'ın mahkumiyetine Lozan'da karar verildiğini, ancak inkilapların ilham kaynağı ve Atatürk'ün yakın arkadaşı Ziya Gökalp'in de hürriyetsizliği tattığını, devletin okullarda sosyalizmi okutup ona meyleden gençleri hapse attığını, "Ne mutlu Türküm diyene" ifadesine rağmen en büyük Türkçü Nihal Atsız'ın ve birçok milliyetçinin hapsi tattığını, kendisinin Ragıp Duran'ın ve Yaşar Kemal'in aynı dönemde hapiste yattığını, geçmişte de Nazım'ın, Nihal Atsız'ın ve Bediüzzaman'ın aynı dönemde hürriyetten mahrum edildiğini söylüyor. Ceza Kanunu'nun üçte birinin devleti korumasının altında yatan sebep de Hekimoğlu'na göre, devletin bu uygulamaları. Amerika'da 265 din ve mezhebin, 120 ırkın özgürce yaşadığını, büyük devlet olmanın yasaklarla değil 36 devleti bağrında barındıran Osmanlı'nın da izlediği hoşgörü siyasetiyle mümkün olacağını vurguluyor Hekimoğlu.
   <br/>
   <br/>
   Henüz hapisten bir hafta önce çıkan Mustafa İslamoğlu ise "Her ne yönde olursa olsun düşüncesinden dolayı insanın hapsedilmesini kendime hakaret olarak görürüm. Fikrini kabul etmeyebilirim, hasım olarak da görebilirim. Ama düşünce suçu kavramı bir eşkıyalıktır. Çünkü düşünmek insanın en soylu meyvesidir" diyor ve devletin bu yanlış işi yaparken de çifte standart uygulamasından şikayet ediyor: "Bana 1 yıl ceza verdiler ben yattım, tecil etmediler. Ama Ahmet Altan'a 1 yıl 8 ay ceza verdiler, tecil ettiler. Yaşar Kemal'e 5 yıl verdiler ama tecil ettiler. Halbuki 1 yıla tecil verilmesi nasıl teamüle uygunsa, 5 yılın tecil edilmesi o kadar teamüllere aykırı."
   <br/>
   <br/>
   İslamoğlu'nun çifte standart eleştirisini açan Ali Bulaç, Türkiye'de bir kesim kamuoyunun ve Batı'nın Müslümanlar'ın hapse atılmalarını umursamadığını, Yaşar Kemal'in mahkumiyetine dünyanın ayağa kalktığını dile getiriyor. Düşüncelere sınırlar getirmenin modern devletin getirdiği bir anlayış olduğunu belirten Bulaç'a göre de devlet kendine olan güven eksikliğinden ifade özgürlüğünü sınırlıyor. Ona göre düşüncenin evrensel sınırları bellidir. Salman Ruşdi Müslümanlar'ın mukaddeslerine saldırmıştır. Hiçbir uluslararası beyanname ya da iç hukuk bunu ifade özgürlüğü içine dahil edemez.
   <br/>
   <br/>
   Düşüncelerinden dolayı hapis yatan ve hâlâ yargılanan Ataol Behramoğlu, "Ünlü bir halk deyimi  vardır: Yarası olan gocunur, diye. Tahrike yöneltmemek kaydıyla, insanlar arasında kin ve düşmanlık sokucu olmayan, eyleme dönük bir zorlama taşımadığı müddetçe fikir hürriyetini savunmak zorundayız. Bilimsel etüdleri yasaklamamalıyız" diyor.
   <br/>
   <br/>
   Düşüncenin ancak şiddet olursa kısıtlanacağını, bunun dışında sırf düşünceyi sardetti diye insanların mahkum edilmesini doğru bulmadığını söyleyen ŞairYazar Attila İlhan, durumun Batı'da kötü örneklerinin olduğuna dikkat çekiyor: "Ben 1960'larda Fransa'daydım. Bazı aydınlar Cezayir'den yana koydular tavırlarını ve mahkemede buldular kendilerini. Fransa'da bir insanın üzerine bir tugay askerin gönderildiğine tanık olduk biz. Şuna çok dikkat etmek gerekir. Hakimiyet kime aittir? Hakimiyet eğer halka aitse Refah Partisi'ni de iktidara getirebilir. İsterse onu indirir bir başkasını getirir. Ama birisi çıkar da bu hakimiyeti zorla, güç kullanarak elde etmeye kalkarsa rejimin kendisini savunmaya kalkması doğaldır."
   <br/>
   <br/>
   Batı'da düşünce ve bazı mezheplere karşı kötü uygulamalar bulunduğunu, ancak bunların kanuna aykırı olduğunu belirten Herald Tribune Haber Müdürü Walter Wells, "Türkiye'deki kanunlar düşünce aleyhtarı uygulamalara izin veriyor. Çok sesliliğin oluşması için düşünce özgürlüğü şart. Batı'da insanlar düşüncelerinden dolayı hapse atılmazlar" diye belirtiyor.
   <br/>
   <br/>
   Değişik kesimlerden aydınların konuyla ilgili görüşlerini tamamlamadan önce Emekli Korgeneral İhsan Gürkan'ın da düşüncelerine göz atalım: Gürkan'a göre özgürlük anyasal güvence altında, ama bazı durumlarda kısıtlamalar yapılabileceği de güvence altında. Ona göre, kısıtlamalar toplum demokraside ilerledikçe azalır, ama tamamen ortadan kalkmaz.  Aydınların ortaya attıkları görüşlerin, yaptıkları eleştirilerin kimi zaman yapıcı, kimi zaman yıkıcı olduğunu  bilerek, kültür seviyesi düşük kimselerin kendilerinden olumsuz yönde etkilenebileceklerini unutmamalı. Bir ülkede demokrasi seviyesi, kültür seviyesi, milli hedeflere ve değerlere sahip çıkma bilinci gereği gibi yüksek düzeyde olmadığı taktirde sınırlama geçici de olsa bir zorunluluktur.
   <br/>
   <br/>
   Çoğulcu demokrasi ve düşünce özgürlüğü konusundaki bu kafa karışıklığını giderebilecek bir açıklama geçtiğimiz mayıs ayında  Adam Sanat dergisinde bu konuyu ele alan Yargıtay 4. Ceza Dairesi Başkanı Sami Selçuk'tan gelmişti.  Selçuk, düşünceyi sınırlamanın, halkı iyiyi kötüden ayırt etme kabiliyetinden yoksun saymak, kendimizi de bu güce sahip ve halka yol gösteren bir vasi gibi görmek anlamına geleceğini belirtiyor. Böyle bir tavır en azından antidemokratiktir. Çoğulcu demokrasi halkın sağduyusuna, değerlendirme gücüne inanmayı gerektirir. Yeraltına itilen düşünceler çekicilik kazanır. Çoğulcu demokraside devlet yansız olduğundan, bilgiler yanlı devlette olduğu gibi süzgeçten geçirilerek verilmez.
   <br/>
   <br/>
   Sami Selçuk'un bu sözlerini bir tarafa koyup, hapse atıldıktan sonra bilip bilmeden birçok insanın demokrasi kahramanı yaptığı Dr. Haluk Gerger'e bakalım. Beyan ettiği fikrin uluslararası belgelere aykırılığı, bir fikir olarak değerli olup olmadığı bir tarafa, mahkûmiyet, düşüncelerini kat kat popüler yaptı. Baskı veya şiddetin fikirleri yok etmediğinin, alevlendirdiğinin açık ve herkesçe bilinen bir delili de Turan Dursun olayı. Hâlâ faili bulunamayan bir suikastle öldürülmesinden önce çok marjinal çevrelerce bilinen Dursun'un kitapları, ölümünden sonra daha da meşhur oldu. Kullandığı, Ali Bulaç'ın da deyimiyle ifade özgürlüğü hakkı değildi, ama Hümeyni'nin Salman Rüşdi ile ilgili fetvasının da kitabın yaygınlaşmasına katkısı az olmadı.
   <br/>
   <br/>
   HAPİS YATMA PARA VER
   <br/>
   <br/>
   Şimdilerde hapis cezalarıyla belli fikir sahiplerini özgürlük şampiyonu kılma yanlışlığına basınla ilişkilerden sorumlu Devlet Bakanı Namık Kemal Zeybek son vermeye çalışıyor. Hapis yerine para cezaları getiren, basın hürriyeti kadar basından mağdur olanların da korunmasını ciddi esaslara bağlayan yeni bir basın yasa tasarısı hazırlayan Zeybek, buna ilaveten genel başkanı Çiller'in Bekir Aksoy'la birlikte kendisine fikir suçu mağduriyetine sebep olan tüm kanun maddelerinin tesbit edilmesi ve bunların ayıklanması çalışmalarını başlatılması görevini verdiğini Aksiyon'a açıkladı. Anayasa dahil diğer yasalarda değişiklik yapılması gerekiyor, düşünce mahkûmiyetine yol açan yasalar Basın Yasası ile sınırlı değil. 141, 142 ve 163'ün kaldırılması meseleyi çözmedi. Çünkü laiklik duyarlı savcılar bizzat anlaşarak 163 yerine TCK'nın 312'inci maddesini kullanmayı kararlaştırdılar. Bu yasaların kaldırılmasına büyük emeği geçen Adalet eski Bakanı Oltan Sungurlu, kanunların yorumunun problem oluşturduğunu, Özal dönemindeki fikir özgürlüğünün bu yüzden askıya alınmış gibi olduğunu söylüyor. Son yıllarda düşünce mahkûmiyeti Terörle Mücadele Yasası'nın 6, 7 ve 8'inci maddeleri, TCK'nın 155, 158, 159, 311, 312'nci maddeleri ile 5816 sayılı Atatürk'ü Koruma Kanunu'ndan geliyor.
   <br/>
   <br/>
   Fikirlerine güvenenlerin fikir yasağından korkmalarına gerek yok. Fikirlerine güvenemeyenlerin ise bu fikirleri kanunlarla korumalarına imkan yok. Çünkü düşünceyi yaşatan da, öldüren de yine düşüncedir. Yasakçılık iki işe yarıyor; marjinal fikirleri topluma malediyor, yaygınlaştırıyor, reklamına katkıda bulunuyor. Ülkenin meselelerine ışık tutacak fikirlerin ise önünü tıkıyor. Yasakçılık belki birçok şeye yarayabilir, ama kesinlikle çözüme yaramıyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=BD9AB9FF45CE58A350595941F1EB2D2D?newsId=1911), [web.archive.org (arşiv bağlantısı)](http://web.archive.org/web/20120405221300/http://www.aksiyon.com.tr:80/aksiyon/newsDetail_getNewsById.action;jsessionid=BD9AB9FF45CE58A350595941F1EB2D2D?newsId=1911)
