# CHA seçim zevkimizi bozdu!

*Murat Uçar Bilinmeyen-tarih*

<div>
 <p>
  <font>
   3 Kasım seçimleri bir ilke daha sahne oldu. Seçim sonuçları ilk kez bu kadar hızlı açıklandı. Cihan Haber Ajansı ise gerçekleştirdiği organizasyonla bu hızı katlayarak Türk halkının geleneksel seçim gecesi heyecanına engel oldu. Türkiye’de birçok ilkin yaşandığı 3 Kasım genel seçimleri insana, “nerede o eski seçimler” dedirtecek kadar hızlı bir şekilde sonuçlandı.
   <br/>
   <br/>
   Sonuçları ancak birkaç gün sonra belli olan o eski seçimlerin aksine, yayın yasağının kalktığı 19.30’da sonuçların yüzde 42’si belli olmuştu bile. Gece saat 00.13’ü gösterdiğinde ise bu oran yüzde 90’ı geçti.
   <br>
    <br>
     Oysa Türk halkı seçim geceleri, sonuçları öğrenmek için televizyon ya da radyo başında sabahlamaya alışmıştı. Seçim gecesi aileler birbirine konuk olur, sabaha kadar hangi partinin birinci geldiğini öğrenmeye çalışırdı. Ertesi gün akşam saatlerine kadar süren bu heyecan bir klasik olmuştu bizim için. 18 Nisan 1999 tarihinde gerçekleşen bundan bir önceki genel seçimde bile, sonuçlar iki gün sonra kesinleşmişti. Sonuçları halka daha hızla duyurmak için organizasyon yapan haber ajansları, neticelerin yüzde 76’sını ancak bir gün sonra saat 15.00’da verebildi.
     <br>
      <br>
       Ama bu seçimlerde öyle olmadı. Daha saat 24.00 olmadan 50 ildeki seçim oranlarını yüzde 100 oranında bildirerek bu alanda bir rekora imza attı, Cihan Haber Ajansı (CHA). Tabii, Türk halkını seçim gecesi zevkinden mahrum ederek!
       <br>
        <br>
         Seçimin galibi CHA oldu
         <br/>
         <br/>
         Türk basınında birçok ilke imza atan CHA, 3 Kasım 2002 genel seçimlerini 81 ilde 10 binin üzerindeki elamanla izledi. Tek bir amaçları vardı; sonuçları en hızlı ve doğru biçimde abonelerine bildirmek. Aylar öncesinden başlayan hazırlıklar netice verdi ve CHA bir rekora imza attı. Türk seçim tarihinde hiç bir seçimin sonucu bu kadar hızlı belli olmamıştı.
         <br/>
         <br/>
         CHA seçim yasağının kalktığı 19.30’da 68 bin 800 sandık sonucunu (yüzde 42) abonelerine geçmişti bile. Aynı saat itibariyle, seçim sonuçlarını abonelerine servis eden Anadolu Ajansı (AA) açılan sandık sayısını 20 bin 155 (yüzde 11), İhlas Haber Ajansı (İHA) 35 bin 600 (yüzde 20) sandığın sayım sonuçlarını geçebilmişti.  Peki ama bir haber ajansı için çok genç sayılacak bir yaşta olan CHA, böylesine inanılmaz bir başarıyı nasıl gerçekleştirdi. CHA’nın Genel Müdürü Reşit Haylamaz başarılarını uzun ve yorucu bir hazırlık dönemine borçlu olduklarını söylüyor. Sırf seçim için özel bir online bilgi ağı kurduklarını belirten Haylamaz, 265 noktadan aldıkları sonuçları dakikası dakikasına abonelerine geçtiklerini belirtiyor. Genel Müdür Reşit Haylamaz, NTV, CNNTÜRK, SHOW TV, SKY TÜRK, KANAL 7, STV, Işık TV, Cine5 ve HABERTÜRK kanallarının seçim sonuçlarını CHA’dan alarak izleyicilerine aktardığını söylüyor.
         <br/>
         <br/>
         Hazırlıklara TBMM tarafından erken genel seçim kararı alındığı gün başladıklarını söyleyen CHA Genel Müdürü Haylamaz, “81 il ve bin 26 ilçede 10 binden fazla kişiyle seçim için organize olduk. Bu başarının sağlanmasında merkezdeki elemanlar kadar yurt çapındaki 370 temsilcimizin de büyük katkısı oldu”  diyor.
         <br/>
         <br/>
         Türkiye için dönüm niteliğindeki seçimlerden CHA’nın da tarihi bir rekorla çıktığını ifade eden CHA Genel Yayın Editörü Erhan Başyurt ise sadece Türkiye’nin değil dünyanın da seçimleri CHA aracılığıyla izlediği görüşünde. Başyurt, sık sık CNNTürk ve NTV’ye bağlanan yabancı kanalların sonuçları dolaylı yoldan CHA’dan öğrendiğini söylüyor.
         <br/>
         <br/>
         Seçim sandığını CHA muhabiri buldu
         <br/>
         <br/>
         Başyurt, büyük bir başarıyla sonuçlanan seçim çalışmalarında ilginç olayların da yaşandığını aktarıyor. Örneğin Karaman’da İl Seçim Kurulu’nun bir türlü bulamadığı eksik seçim sandığını CHA seçim görevlisinin ortaya çıkarması gibi. Seçim günü akşam saatlerinde ilin seçim sonuçlarını açıklamak üzere toplanan İl Seçim Kurulu üyeleri sandıkların eksik olduğunu tespit eder. Bütün araştırmalara rağmen eksik sandıkların nerede olduğu bir türlü bulunamaz. Görevlileri oldukça endişelendiren bu karmaşayı, cezaevindeki sandıkların sayılmadığını fark eden CHA muhabiri aydınlatır.  Seçimde görev alacakları tespit ederken bölgelerini iyi bilmelerine dikkat ettiklerini belirten Başyurt, yaşanan olayın bu açıdan önemli olduğuna dikkat çekiyor. Gene seçim günü saat 09.30’da ajansının genel merkezini arayan CHA’nın Şanlıurfa muhabiri Mehmet Dener sandıkları erken açılan bir köyün nihai seçim neticelerini bildirerek bu konuda bir rekora imza attı.
         <br/>
         <br/>
         Televizyonun duayenleri tebrik etti
         <br/>
         <br/>
         CHA’nın bu olağanüstü başarısı televizyonların duayenlerinden de büyük tebrik aldı. Seçimleri CHA verileriyle izleyicilerine duyuran Show TV Genel Yayın Koordinatörü Tuncay Özkan yayın sırasında, “Bu verileri bize en hızlı ulaştıran Cihan Haber Ajansı’nı tebrik ediyorum” demekten kendini alamadı.
         <br/>
         <br/>
         Kanal 7 Haber Müdürü Ahmet Hakan Coşkun ise sonuçları CHA ile yaptıkları işbirliği ile verdiklerini belirterek, canlı yayında CHA’ya teşekkür etti. Çoşkun, CHA’nın neticeleri verme hızına hayret ettiğini vurgulayarak, “Bu Türk basın tarihinde bir ilk” dedi.
         <br/>
         <br/>
         Neticeleri CHA verileriyle izleyicilerine en hızlı duyuran TV’lerden HABERTÜRK TV’nin sunucusu Hakan Aygün ise seçim sonuçlarını açıklarken, “AK Parti gibi Cihan Haber Ajansı da seçim sonuçlarını veren diğer haber ajanslarını ezdi, geçti” diye konuştu.  STV Genel Yayın Yönetmeni Kemal Gülen de, seçim sonuçlarının bu kadar erken verilmesinin bir rekor olduğunu ifade ederek, canlı yayında CHA’yı tebrik etti.
         <br/>
         <br/>
         Hızlı ve doğru haber verme ilkelerinin bundan sonra da devam edeceğini söyleyen Cihan Haber Ajansı Genel Müdürü Reşit Haylamaz, CHA seçim sonuçları ile YSK’nın kesin olmayan seçim sonuçları arasındaki yüzde 99’luk uyumun başarılarının açık bir tescili olduğunu kaydediyor. Aradaki yüzde birlik fark ise büyük oranda sonuçlara yapılan itirazlardan kaynaklanıyor. Haylamaz, CHA’nın haber alanında da iddiasını her gün daha güçlü bir şekilde ortaya koymaya devam edeceğini vurguluyarak, gerçek hedeflerinin uluslararası medyada daha saygın bir yer edinmek olduğunu belirtiyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 593 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=2088), [web.archive.org (arşiv bağlantısı)](http://web.archive.org/web/20050224024235/http://www.aksiyon.com.tr:80/yazdir.php?id=2088)
