# Sır dolu bir grup: Dürziler

*Murat Uçar 2001.03.17*

<div class="pNewsDetailMainContent" itemprop="articleBody">
 Cok fazla tanınmak, bilinmek istemeyen küçük bir topluluk. Anayurtları Suriye olmasına rağmen Lübnan ve İsrail'de de yaşıyorlar. Ortadoğu'nun sır topluluğu Dürzilerden bahsediyoruz. Başlarındaki beyaz sarıkları, pos bıyıklarıyla oldukça ilginç bir topluluk. Tüm dünyadaki sayıları 350 bin civarıda olan Dürziler Lübnan, Suriye, İsrail ve Ürdün'de dağınık topluluklar biçiminde yaşıyorlar. Suriye'de en yoğun yaşadıkları yer ülkenin güneyindeki Sveyde şehri.
 <br/>
 <br/>
 Ürkerek gittiğimiz şehir
 <br/>
 <br/>
 Ülkenin siyasi ve ekonomik hayatında oldukça etkin oldukları Suriye'de Dürziler deyince akla Sveyde şehri geliyor. Başkent Şam'a yaklaşık 130 km uzaklıkta olan şehre gitmememiz için birkaç defa uyarılıyoruz. Ama kafamıza koyduğumuz şeyi yapmamızı engelleyemiyor bu uyarılar. 1,5 saatlik bir yolculuk sonrası vardığımız kent çok hareketsiz geliyor bize. Başında beyaz sarıkları olan, pos bıyıklı insanların sayısı sandığımızdan çok daha az. Turistlerin dahi pek uğramadığı yerde yabancı olduğumuz hemen göze çarpıyor. Rastgele girdiğimiz bir dükkanda, tezgahın arkasında geleneksel kıyafetleriyle yaşlı bir Dürzi duruyor.
 <br/>
 <br/>
 "Önce Golan'ı ardından, Hatay'ı alacağız"
 <br/>
 <br/>
 Beklediğimizin aksine oldukça sempatik davranışlar sergileyen yaşlı adam Türk olduğumuzu öğrenince konuyu hemen Hatay'a getirerek, "Önce İsrail'den Golan'ı, ardından sizden Hatay'ı alacağız." diyor. Konuşmanın seyrini değiştirmek amacıyla Dürzilik inancını soruyoruz. Kendisinin Ukkal olduğunu söyleyen yaşlı Dürzi, dinlerinde bilgeliğe yalnızca belirli bir dinsel eğitimi tamamlamış olan seçkin kişilerin ulaştığını; bunlara "akıllılar" anlamına gelen "Ukkal" adı verildiğini söylüyor.
 <br/>
 <br/>
 Ukkallar başlarına beyaz sarık sarıyorlar ve kendi aralarında özel toplantılar düzenliyorlar. Dürzilikte "Ukkal"ın uygulamakta olduğu dokuz dereceli bir hiyerarşik yapılanma bulunuyor. İnisiyasyonun ilk yılında deneme süresini tamamlayan aday asıl üyeliğe kabul edilebiliyor. Çıraklık devresini tamamlayan Dürzi'nin ancak ikinci yılda inancının simgesi olan beyaz sarık takmasına izin veriliyor ve mezhebin tüm gizem törenlerine katılmaya hak kazanıyor.
 <br/>
 <br/>
 İnançları hakkında bilgi sahibi olmayan Dürzilere "cahiller" anlamına gelen "Cuhhal" adı veriliyor. Bunlar ancak herkese açık ibadet yerlerinde buluşuyorlar. Böylelikle iki katlı bir inançsal yapıya sahip olan Dürzilik, kendine özgü bir ezoterik bir yapı ortaya koyuyor.
 <br/>
 <br/>
 Yaşlı adam daha fazla soru sormamızdan duyduğu rahatsızlığı davranışlarıyla belli ediyor. Oldukça yoğun ısrarlarımız sonrasında birkaç kare fotoğrafını çekmemize müsaade ediyor. Şehirde dolaşırken yaşadığımız en büyük sıkıntı insanların fotoğraflarının çekilmesine izin vermeyişi oluyor.
 <br/>
 <br/>
 Her tarafı Hafız Esad ve oğlunun posterleriyle dolu olan şehrin evleri siyah taşlarla yapılıyor. Sadece iki tane caminin olduğu Sveyde'de öğleden sonra saat 23 gibi dükkanlar kapanıyor ve şehir derin bir sessizliğe gömülüyor.
 <br/>
 <br/>
 Tarihi Fatımilere dayanıyor
 <br/>
 <br/>
 Konuyla ilgili kaynaklar Dürziliğin Fatımi halifesi Hakim Biemrillah'ı tanrı olarak kabul eden ezoterik bir inanç akımı olduğunu yazıyor. XI. yüzyılda Suriye'de ortaya çıkan bu akım adını kurucularından Ebu Abdullah Muhammed bin İsmail Anuştegin edDerezi'den alıyor. Öte yandan kimi araştırmacılar bu inancı İslam'ın Batıni akımları arasında saymasına rağmen, Dürzilerin Sünni şeriatıyla olduğu kadar ŞiiBatıni anlayışla da çatışan tarafları olduğu biliniyor.
 <br/>
 <br/>
 Yabancılara karşı çok da açık olmadıklarını çekinmeden gösteren Dürziler kutsal simge olarak beş köşeli bir yıldız kullanıyorlar. Bu yıldızın her bir köşesi ayrı renkte olup, beş hududu ve onların niteliklerini temsil ediyor: Yeşil: Gerçeğin anlaşılması ve kavranması için gerekli olan "Akıl". Allah'ın iradesini temsil ediyor. Kırmızı: "Nefs" ve varlığın sınırlarını belirliyor. Akla yardımcı oluyor. Sarı: Gerçeğin en yalın ifadesi olan "Söz". İlk ikisine yardımcı oluyor. Mavi: "asSabik". İradenin düşünsel gücünü temsil ediyor. Söz'e yardımcı olmak ve onu her türlü kötülükten koruyarak, evreni uyum ve düzen içinde tutmak üzere yaratılıyor. Beyaz: "alTali". Mavi'nin gerçekleşmesi ve gücün maddeleşmesini temsil ediyor.
 <br/>
 <br/>
 Dürzilerin beş ilkesi
 <br/>
 <br/>
 Dürzilikte dinin önderleri diye adlandırılan "hudud" beş tanrısal ilkeyi temsil ediyor ve beş Dürzi önderin kişilikleriyle ilişkilendiriliyor. Bu beş ilkeden ilki erkek ilke olan Evrensel Akıl ve Tanrı'nın ilk yarattığı varlık olan Hamza bin Ali tarafından temsil ediliyor. İsmail bin Muhammed tarafından kişiliklendirilen ikincisi Evrensel Ruh (Nefs) ve dişi ilkeler. Bunların ikisinden, Muhammed bin Vehb'te kişiliklenen, Söz (Logos) türüyor. Söz ve Evrensel Ruh'tan üreyen ve Selame bin Abdullah'ta kişilik kazanan dördüncüsü ise Sağ Kanat (elCenahu'lEymen). Sağ Kanat'tan aynı biçimde üreyen ve Bahaeddin Muktena'da kişiliklenen Sol Kanat (elCenahu'lYesar) ya da İzleyen beşincisi. Bunlar, aynı on sefirotun Kabalacıların gizem ağacını oluşturması gibi, Dürziliğin dinsel hiyerarşisini oluşturuyorlar. Kimi din bilimciler Dürzilerin bu kavramları Kabalacılardan almış olabileceğini söylüyor.
 <br/>
 <br/>
 Kimi din bilimciler Dürziliğin inançsal ilkelerinin yalnızca bir tür inisiyasyondan geçmiş kendi mezhep üyelerine açıklanan gizler olduğunu düşünüyor. Bu fikrin savunucuları Dürziliği inanç ve öğretileri tam olarak bilinmemekle beraber Musevilik, Hıristiyanlık ve İslamiyet karışımı bir uzlaşımcı sentez gibi değerlendiriyor.
 <br/>
 <br/>
 Gizli tapınak ayinleri
 <br/>
 <br/>
 Dürzilerin tapınmaları gizli olduğundan dolayı törenleri hakkında güvenilir bilgilere sahip olmak neredeyse imkansız. Yüksek ağaçlıklar arasında veya dağların tepelerinde gizlenmiş kutsal yapılarında hemen hemen hiç süsleme bulunmadığı söyleniyor. Şam'daki ilahiyat fakültelerinden birinde çalışan bir öğretim görevlisi, Dürzilerin belirli bir ritüelleri ve okudukları bir duaları bulunmadığını; ama törenler sırasında ilahiler söyleyip kutsal kitapları okuduklarını söylüyor.
 <br/>
 <br/>
 Son olarak, sanki gizli bir örgüte benzerliklerini tamamlamak için, Dürzilerin birbirlerini tanıyabilmek amacıyla benimsedikleri işaret ve şifreler olduğunu ve bunların karşılıklı olarak alınıp verilmemesi halinde gizemlerine dair tek sözcük etmediklerini öğreniyoruz.
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/sir-dolu-bir-grup-durziler_507415), [web.archive.org (arşiv bağlantısı)](http://web.archive.org/web/20150627101519/http://www.aksiyon.com.tr:80/dosyalar/sir-dolu-bir-grup-durziler_507415)
