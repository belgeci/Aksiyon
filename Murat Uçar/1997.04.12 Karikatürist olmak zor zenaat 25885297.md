# Karikatürist olmak zor zenaat

*Murat Uçar 1997.04.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İnsanları güldürürken düşündürmenin, doğruları anlatmanın en iyi yoludur diyor karikatürün tanımı için bir çok karikatürist.
  </font>
 </div>
 <div id="newsText">
  <font class="detail-text">
   Belki de karikatür, halka verilmeye çalışılan mesajları bir kaç çizgiyle anlatmanın yolu. Bu sebepten olacak ki neredeyse çizgilerin aynısını hayata geçiren Sürahi Hanım, Mükremin Abi gibi tiplemeleriyle karşımıza çıkan mizah programları televizyonlarda büyük ilgi görüyor, en yüksek  reytinglere imza atıyor. Etrafımıza baktığımız zaman bir kaç Sürahi Hanım veya Mükremin Abi görebilecek olmamız bu tipleri sevimli kılıyor.
   <br/>
   <br/>
   Ömürlerini bu işe sarfetmeye azmetmiş "çizgi kahraman" karikatüristler, uzun yılları alan bir birikimin sonucu olarak köşe yazarlığı yapanlar gibi, yaptıkları esprileri yılların verdiği birikim ve kültürden aldıklarını söylüyorlar. Bir karikatürist ne sadece yeteneği, ne de sadece birikimi ile karikatürist olamıyor. Yani bu iş, 'Benim sesim güzel, şarkıcı olacağım' sevdasıyla şehre gelip sanatçı olmaya benzemiyor. Kısacası mizahçının ilham perisi de, şans perisi de yok. Bütün iş, beyinlerinde ve ellerinde başlayıp bitiyor ekmeklerini çizgilerden kazanan bu insanlar için.
   <br/>
   <br/>
   Yılların karikatüristi ve bir çok karikatüristin üstadı Vehip Sinan da "çizgi"nin komik ve düşündürücü hale gelişinde ilhamın payı olduğunu ancak, iki faktörün de birbirinden ayrılamayacak derecede önemli olduğunu söylüyor; "Evet ilham gelir, fakat benim gibi yıllardır her gün bir karükatür çizen biriyseniz ilham gelse de çizmek zorundasınız, gelmese de... Yani bu iş bir nevi memuriyettir. Tabii bu arada hayat bizi ilhamı zorlayıcı bazı metotlara itti. Bazı metotlar geliştirdim kendi kendime. Mesela bir seçim oldu ve bu konu ile ilgili bir şeyler çizmek gerekiyor. Bir seçim sandığı çizerim ve düşünmeye başlarım. Nasıl bir şeyler yapsam diye düşünürüm ve bir şeyler çıkar sonuçta; fakat önemli olan iyi bir şeylerin çıkmasıdır" diyor.
   <br/>
   <br/>
   Mizahçının sürekli çizmesini futbol maçına benzeten Aksiyon ve Ustura Dergisi çizeri Ahmet Keskin ise "Futbolcu her hafta sahaya çıkıp futbolunu oynar; çünkü bir kabiliyeti, çalışması ve geçmişten gelen bir hazırlığı vardır. Ama belki bir hafta gol kaçırır. Bu meslekte de geçmişten gelen bir birikim sonucunda her hafta bir şeyler olur" şeklinde konuşuyor. Yüzbinin üstünde satan Leman dergisi dışında Mizah dergilerinin satışlarının çok düşük olması  karikatüristlerin uzun zamandır kötü futbol oynadığını gösteriyor.
   <br/>
   <br/>
   Düşünmek mi zor, çizmek mi?
   <br/>
   <br/>
   Espride iki unsur var; çizgi ve fikir. Karikatüristlere karikatür çizmek mi zor yoksa espriyi düşünmek mi sorusu sorulsa birçoğu esprinin bulunmasının daha zor olduğunu söyleyecektir. Zaten Allah vergisi olan çizgi yetenekleri var, bir de Allah fikir verirse bu yetenekle birleştirip güzel şeyler çıkartabiliyorlar. Eğer sadece  espri yapma  yeteneği varsa Kemal Sunal veya ilk temsilciliğini Lütfü Oflaz'ın yürüttüğü yazikatürist olabiliyor. Bununla da bitmiyor. Bir de iki yeteneği iyi birleştirip espriyi yerleştirmek gerekiyor ki bu işin en zor kısmı bir çok sanatçı için. Esprilerin çoğunlukla bir birikim sonucu meydana geldiğini söyleyen karikatürist Dağıstan Çetinkaya: "Kimi gözlemlediği konuları çizer, kiminin daha önceden tasarladığı şeyler vardır. Eğer siyasi veya evrensel bir şey çiziyorsa daha önceden bir birikimin olması lazımdır. Fakat durup dururken ilham geldiği de olur. İşe konsantre olmak ve sorunlardan kendini soyutlamak işin kalitesini artırıyor. Bana sorulacak olursa; daha çok fikirde, espride zorlandığımı söyleyebilirim. Ama espriyi yerleştirmek, yani tasarımı yapmak da önemlidir" diyor.
   <br/>
   <br/>
   Türk halkı karikatürden uzak
   <br/>
   <br/>
   Millet olarak mizahı ve gülmeyi sevdiğimiz su götürmez bir gerçek. Halkın mizaha, özellikle mizah dergilerine olan ilgisine ve mizah dergilerinin satış trendine bakıldığında görülen durum ise mizaha düşkünlüğümüzle tezat teşkil ediyor. Mizaha maddi kaygıların girmesiyle kalitenin düşmesinden tutun da, çizgilere cinselliğin girmesine kadar bir çok olumsuz sebep Türk halkını mizahtan değil ama mizah dergilerinden uzaklaştırdı.
   <br/>
   <br/>
   Fakat mizah dergilerinin satışının düşmesindeki en büyük sebep ne para, ne de kalite. Problem çizgilerin canlanması. Bunun neresi kötü diyebilirsiniz; fakat dergilerdeki karikatür kahramanlarının televizyonlarda kolaylıkla izleniyor olması dergilerin cazibesini yok ediyor. Mesela gülmek için biraz para harcayan insanların çok iyi bildiği ve çok sevdiği Sıdıka bile artık canlı bir karikatür olarak çıkacak karşımıza. Belki yakın zaman sonra Ustura okuyucularının yakından tanıdığı Eşşek Herif veya şanssızlıktan bir türlü  kurtulamayan Şansız Sadi de canlı kanlı biri olarak çıkar karşımıza.
   <br/>
   <br/>
   Türk mizahında uzun zamandır bir kısır döngü yaşanıyor. Bir kaç mizah dergisinde birbirine sanki ikiz kardeşmiş gibi  benzeyen ve çoğu zaman aynı şeyleri yapan  tipler bulmak mümkün.
   <br/>
   <br/>
   Önde gelen bazı  mizahçıların çizgilerine bakıldığı zaman da  hep cinselliğin ön plana çıktığı, sürekli işlenmekten halkın ilgisini çekmeyen ve insanların  gündeminden çok kopuk konulara yer verildiği görülüyor. Mizahçıların halkın mizahından geride ve ondan kopuk olduğunu söyleyen Vehip Sinan şöyle devam ediyor: "Ruhu mizaha yatkın olan Türk halkı neden mizahtan uzaklaştı? Bunun nedeni mizahın halkın gerisinde kalmasıdır. Yani bazı konular o kadar çok işlendi ki halka ulaşamıyor. Bir mecmua eğer siyasiyse mizahta tek amacı iktidarı rezil etmek, eleştirmektir. Bu şartlar altında ben sanmıyorum halkın bu mizaha sahip çıkacağını. Bu sadece işin siyasi yanı. Bir de sosyal yanı var. Ne yazık ki bugün mizah sayılan şeylerde hep cinsellik var. Bunlar boş ufuklu insanların işi. Bir süre sonra bu da can sıkar belki. Bir zaman geldi evde yüksek değerler kalmadı. Buna bağlı olarak ana babalar artık çocuklarını bu tür mizah dergilerinden uzak tutmaya başladı. Bakın Türk halkı hâlâ Nasrettin Hoca ve Karadeniz fıkralarına güler. Nasıl gülmesin ki Avrupa'nın bile güldüğü her daim taze Nasrettin Hoca fıkralarına."
   <br/>
   <br/>
   Çizgilerle aramızda biraz da para var
   <br/>
   <br/>
   Halkın alım gücünün düşük oluşunun mizah dergilerinin satışında, dolayısıyla karikatürün halktan kopuk olmasında çok önemli bir etken olduğu bir gerçek. İnsanlar istedikleri halde gelir seviyeleri bir dergi almaya elvermediği için mizahtan uzak duruyorlar. Buna rağmen mizaha ve karikatüre olan ilgilerinin ispatı ise zon zamanlarda oldukça yaygınlaşan Yasemince, RatingRating, Bir Demet Tiyatro gibi programlara olan ilgi. Ekonomik bir harcamayı gerektirmediği için insanlar bu programlara ilgi gösteriyor. Ahmet Keskin'e göre: "İnsanların mizahın bir bölümü olan mizah dergilerinden uzak durmasının sebebi ekonomik. Yani televizyonlarda neredeyse mizah dergilerindeki tiplerin aynısını yapan programlar ilgiyle izleniyor; çünkü bunun için bir ekonomik çaba gerekmiyor. Bu bağlamda mizah dergisine para vermek toplumun büyük bir kısmını oluşturan dar gelirli insanlar için yemek yemeden tatlıyı düşünmek gibi birşey. Yani insanlar temel ihtiyaçlarını karşılamadan sanatı, mizahı düşünmüyorlar. Önce temel ihtiyaçlarını karşılamayı düşünüyorlar ve bizim ülkemiz ne yazık ki daha mizaha para ayıracak kadar zengin değil. Yani hiç kimse ekmek peynir almadan Ustura dergisi alıp gülemiyor" diyor. Fakat televizyonlardaki adı geçen programlar zaman gelip insanların ceplerinde ekmek peynir aldıktan sonra gülmek için verecek   parası kalsa da artık dergi aldırmayacak gibi görünüyor.
   <br/>
   <br/>
   Şimdilik fena para kazanmasalar bile  karikatüristler adına pek sevindirici bir gelişme olmayacak gibi.
   <br/>
   <br/>
   Mizah dergisi çıkarmak=Deveye hendek atlatmak
   <br/>
   <br/>
   Bir  zamanlar mizah dergisi çıkaran bazı sanatçılara   mizah dergisi çıkarmanın nasıl bir iş olduğunu sorduğumuzda cevap kısa ve öz oluyor; Deveye hendek atlatmak gibi bir şey.
   <br/>
   <br/>
   Karikatüristlerin çizgiyle yaptıklarının yazıyla yapılması, kimine göre ise yazıya karikatür aşısı yapmak diye tanımlanan yazıkatüristliğin tek temsilcisi Lütfü Oflaz ise Türkiye'de mizah dergisi çıkarma konusunda şunları söylüyor: "Türkiye'de 12 Eylül sonrası yaşanan bir Gırgır olayı var. Gırgır 12 Eylül sonrasında önemli satışlara ulaştı. Ardından bölündü ve kadrosundakilerin herbiri ayrı bir mizah dergisi çıkarmaya başladı. Bu okurda bir tepkiye neden oldu. Yani biz sizi bir bütün olarak seviyorduk, niye bölündünüz diye bir tepki geldi. Daha sonra özel televizyonların çıkışıyla da mizah dergilerinin satışında bir düşüş görülüyor. İşin ekonomik boyutu da vardır."
   <br/>
   <br/>
   Bilinen bir gerçek ki; mizah edebiyat dünyasının yaramaz çocuğudur. Özünde muhaliflik olduğu için bir olayı hem muhalif gözüyle verir ve hem de can damarından yakalar. Fakat her kurumda olduğu gibi bunu da gözden uzaklaştıran insanlar olabiliyor. Eleştiriyi dozunda ve yerinde yapmak gerçekten çok zor bir iş. Özellikle yapıcı eleştiri ile  toplumun gelişimine katkıda bulunulabilecekken aşırıya kaçıldığı ve yıkıcı olduğu zaman  fayda sağlamadığı gibi bir süre sonra kabak tadı verebiliyor.
   <br/>
   <br/>
   Çizerlerimiz alaylı
   <br/>
   <br/>
   Piyasadaki mizahçıların, özellikle karikatüristlerin çok büyük bir bölümü işi ustalarından öğrenmişler. Zaten doğrudan bir karikatür eğitimi veren okul olmamasının yanında çizgi eğitimi veren tek okul Güzel Sanatlar Akademisi. Karikatüristler için burada verilen çizgi eğitimi bu işin temeli. Yani ülkemizde hiç diplomalı karikatüristimiz yok. Akademide reel, düz çizgi eğitimi alan biri, yani insanı düzgün çizebilen biri daha iyi çalışabiliyor. Kısacası komik tipler çizmenin yolu önce doğru düzgün çizmeyi bilmekten geçiyor. Karikatüristler, bundan sonraki sanatçıların ise alaylı değil de mektepli olmasını istediklerini söylüyorlar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2466-34-karikaturist-olmak-zor-zenaat.html), [web.archive.org (arşiv bağlantısı)](http://web.archive.org/web/20140603105051/http://www.aksiyon.com.tr:80/aksiyon/haber-2466-34-karikaturist-olmak-zor-zenaat.html)
