# Şam, babamın anlattığı gibiydi

*Murat Uçar 2001.03.10*

<div>
 <img border="0" src="/web/20020214190457im_/http://www.aksiyon.com.tr/2001/327/resimler/Sam.jpg"/>
 <p class="spot">
  Ben daha küçük bir çocukken babam çalışmak için o zamanlar adını dahi söyleyemediğim bir Arap ülkesine gitmişti. Otogarda ona el sallarken babamın nasıl bir yere gittiğini, geçtiği yolları düşünürdüm. İki yılda ancak birkaç ay görebildiğim babama hep geçtiği yolları, uğradığı şehirleri sorardım. Bana en çok Şam'ı anlatırdı.
 </p>
 <p class="metin">
 </p>
 <p class="metin">
  O gezdiği yerlerin güzelliğinden bahsetse de çocuk aklımla onu bizden aldığını düşündüğüm o yerlerden içten içe nefret ediyordum. Ama Şam'a karşı sebepsiz bir sevgi vardı içimde. Yıllar sonra babamın bizden ayrılıp o uzak diyarlara giderken içinden geçtiği o yere, Şam'a gittim. Tıpkı babamın anlattığı gibiydi. Sırtın verdiği dağ, ortasından geçen nehir, yakıcı sıcağı tıpkı onun söylediği gibiydi.
 </p>
 <p class="metin">
  Küçük bir çocuğu babasından ayıran bu yerlerin aslında zannettiğim kadar sevimsiz olmadığını gördüm. Babam Şam'ın adının aslında Dımeşk olduğunu söylerdi. Meğerse Şam içine bu kenti de alan geniş bir bölgenin adıymış. Müslümanlar için Mekke, Medine ve Kudüs'ten önemli şehirler arasında başlarda gelen Şam'da Emevi Mescidi diye büyük bir caminin olduğunu duymuştum. Emeviler döneminde inşa edilen caminin imamının Türk olmasından cesaret alarak odasına girdim. İmam Abdürrezzak Halebi, camideki Ak Minare'nin Müslümanlar için ayrı bir yeri olduğunu söyledi. Müslümanlar arasında, Hz. İsa'nın nüzülünü "bu minareye inecek" şeklinde yorumlayanlar varmış. Hatta her gün Şii, Sünni, Arap, Türk, Dürzi bir çok insanın ziyaret ettiği caminin önünde kısa süre öncesine kadar Hz. İsa için bir at bekletiliyormuş.
 </p>
 <p class="metin">
  Şam'da dolaşırken gördüğüm bir cami kendimi bir an İstanbul'da hissetmeme neden oldu. Adının Süleymaniye Camii olduğunu öğrendiğim yapının avlusu savaş uçaklarıyla doluydu. Osmanlı'nın son padişahı Vahdettin de bu caminin avlusunda yatıyormuş meğer.
 </p>
 <p class="metin">
  Türk mahallesi Kassiyon
 </p>
 <p class="metin">
  Şehrin sırtını verdiği Kassiyon Dağı akşamları nefis bir manzaraya dönüşüyor. Elinizi atsanız şehrin üzerindeki bulutları yakalamak işten bile değil.
 </p>
 <p class="metin">
  Baharda esen kavurucu hamsin rüzgarlarından bunalan Şamlılar soluklanmak için bu dağa çıkıyor. Şehrin varoşları sayılan dağ eteklerinde ekseriyetle cumhuriyetin ilk yıllarında buraya gelen Türkler ve Kürtler oturuyor. Aslında tüm şehirde sınırlar belli. Herkes kendi bölgesinde oturmayı tercih ediyor.
 </p>
 <p class="metin">
  Diktatörlüklerde asayiş berkemaldir
 </p>
 <p class="metin">
  Şam bu sözün gerçekten doğru olduğunun en büyük ispatı. Güven veren şehrin sokaklarında kolay kolay beklenmedik bir olayla karşılaşmanız mümkün değil. İnsanların oldukça sakin olduğu kentte en ucuz şey zaman. Zamanın en fazla harcandığı yerlerin başında şimdi nargile salonu ve cafe olarak kullanılan Hicaz Demiryolu geliyor. Sokaklarda göremeyeceğiniz tek şey bir yerlere yetişmeye çalışan insanlar. Mesai sabah 10 gibi başlayıp öğleden sonra 2'de sona eriyor.
 </p>
 <p class="metin">
  Hem Şam'ın şekeri,
 </p>
 <p class="metin">
  hem Arab'ın yüzü!
 </p>
 <p class="metin">
  "Ne Şam'ın şekeri, ne Arab'ın yüzü!"; Şam denince akla gelen sözlerin ilki bu söz olsa gerek. Ama Şam'ın tatlısını yedikten sonra söze hak vermek mümkün değil. Gerçekten vitrinlerde göz zevkini okşayan tatlılar Şam'ın tatlı ustalarına haklı bir ün sağlayacak kadar güzel. Daha çok fıstık ve ceviz kullanılarak yapılan şerbetli tatlıların en ünlüsü Türkiye'de künefe olarak bilinen Nablusiye.
 </p>
 <p class="metin">
  Size tavsiyem; "Ne Şam'ın şekeri ne Arab'ın yüzü" derken bir kez daha düşünün.
 </p>
 <p class="metin">
  <br/>
  <br/>
 </p>
</div>

Kaynak: [www.aksiyon.com.tr](http://www.aksiyon.com.tr:80/2001/327/gezi/1.htm), [web.archive.org (arşiv bağlantısı)](http://web.archive.org/web/20020214190457/http://www.aksiyon.com.tr:80/2001/327/gezi/1.htm)
