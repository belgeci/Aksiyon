# Çöl gurbetçileri

*Murat Uçar 1998.03.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   1973 yılında meydana gelen ve tüm dünyayı derinden sarsan petrol krizi bir çok ülkeye çok zor anlar yaşatırken petrolün kaynağı Ortadoğu ülkelerini de akıl almaz bir zenginliğin sahibi yaptı.
  </font>
 </div>
 <div id="newsText">
  <font class="detail-text">
   Baharat yollarının önemini kaybetmesi sonrası fakirliğin eşiğine düşen, İslamiyetin doğduğu ülke olan Suudi Arabistan başta olmak üzere Arap Yarımadası ülkeleri kısa zamanda gelen zenginliği gene çok kısa zaman içinde harcamaya başladılar. Bu zenginlik sadece petrol sahibi ülkelerin insanlarına değil, çevre ülkelerin işsiz insanlarına da yaradı. Mısır, Ürdün, Suriye hatta Malezya, Endonezya gibi işsizlik probleminin yaşandığı ülkelerin yanında Türkiye'den de bavulunu alan işsiz insanlar zengin olma hayalleriyle Arabistan'nın yolunu tuttular. Giden işçiler kısa zamanda Arabistan'ı yeniden inşa ettiler. Arabistan'ı inşa eden işçilerin büyük bölümü Türk'tü. Aradan geçen 20 yılı aşkın süre içinde Arabistan'daki Türk işçilerin sayısı 100 bini aştı. Hali hazırda ise Suudi Arabistan'da 124 bini işçi olmak üzere 130 bin vatandaşımız bulunuyor.
   <br/>
   <br/>
   Umut kapısı çöller
   <br/>
   <br/>
   Arabistan'a giden Türk işçileri bir çok iş yaptılar, ancak hem ekmek kapısı, hem de kutsal toprak saydıkları Suudi Arabistan'da en fazla inşaat işçisi oldular. Bu ülkedeki Türk işçilere yönelik yapılan bir ankete göre 1997 yılı itibariyle Türk işçilerin 43 bin 450'si inşaat işçiliği yapıyor. Geriye kalanların 19 bin 650'si oto yan sanayiinde, 22 bini gıda sektöründe, 38 bin 900'ü ise teknik personel, idareci, mühendis, doktor, berber, şoför vb. olarak istihdam ediliyor. İşçilerin aldıkları maaş konusunda bir standart bulunmuyor. Türkler, Suud vatandaşı bir Arab'a göre az, Mısırlı veya Malezyalı bir işçiye göre ise fazla para alıyorlar. Asgari ücret belirtilmemekle birlikte çalışan Türklerin ücret seviyesini belirleyen üç önemli faktör gözönünde bulunduruluyor; mesleki bilgi ve deneyimler, eğitim düzeyleri ve Arapça. Ancak yönetici ve mühendis gibi eğitimli eleman olarak değil de işçi olarak çalışanların maaşları çok fazla fark etmiyor.
   <br/>
   <br/>
   Arabistan'ı Hataylılar inşaa etti.
   <br/>
   <br/>
   S. Arabistan'ın bir ucundan bir ucuna çalışmakta olan Türklerin içinde Türkiye'nin hemen hemen her bölgesinden insan bulunuyor. Konu bölgeler itibariyle ele alındığında, Akdeniz Bölgesi yüzde 77 ile en çok işçi gönderen bölgelerin başında yer alıyor. Bu bölgeyi yüzde 7 ile İç Anadolu Bölgesi takip ediyor. İllere göre dağılıma bakıldığında ise, Arabistan'da çalışan Türk işçilerin çoğunun (yüzde 64) Hatay'dan geldikleri görülüyor. Suriye sınırında bulunan Hatay'ın Arabistan'a en fazla işçi gönderen il olmasının sebepleri arasında il halkının yaygın olarak Arapça bilmesi de bulunuyor. Hatay'da Sünni Türkler dışındaki Arap Aleviler, Arap Sünniler hatta Rum Hıristiyanlar dahi çok iyi Arapça konuşuyorlar.
   <br/>
   <br/>
   En büyük sıkıntı sosyal güvenlik
   <br/>
   <br/>
   1973 yılından bu yana yabancı işçi kabul eden Arabistan Krallığı'nda yabancı işçiler konusundaki mevzuat Avrupa ve Türkiye'de uygulanan mevzuattan çok farklı ve geride. Arabistan'da yabancı işçilere kefil sistemi uygulanıyor. Kefil, işçinin işvereni ve bu ülkede kaldığı sürece sorumlu olduğu kişi. Eğer o istemezse yabancı bir işçinin işten ayrılması, izine gitmesi, ya da ülkesine kesin dönüş yapması mümkün olamıyor. Yabancı işçilerin şikayet ettikleri en büyük problem ise işçilere hiç bir sosyal güvenlik hakkının tanınmaması. Kanunlar, bir zamanlar 10 ve daha fazla işçi istihdam eden kefillerin (işveren) istihdam ettikleri her işçi için yüzde 5 oranında prim vermesini ve tüm işçileri sigortalı yapmasını gerektiriyordu. Ancak Krallık 1987 yılında anlaşılmaz bir şekilde aldığı bir kararla o güne kadar kesilen sigorta kesintilerini hak sahiplerine iade ederek tüm yabancıları sigorta kapsamı dışında çıkardı. Oysa aynı şartlarda bir Avrupa ülkesinde çalışan Türk işçileri Türkiye'den daha avantajlı bir şekilde sigortalı gösteriliyorlar ve yüksek maaşlar alıyorlar. Arabistan ve Almanya'da çalışan Mehmet Köleoğlu bu durumu şöyle açıklıyor: "Yaklaşık 7 yıl Suudi Arabistan'da, daha sonra 1 yıl Almanya'da çalıştım. Bir çok kereler de şoför olarak gittim Arabistan'a. İkisi arasında büyük fark var. Arabistan'da Türk işçilere karşı tutum genel olarak iyi değil. Aslında tüm yabancı işçilere karşı Arapların davranışı pek iyi değil. Kefaleti ile gittiğiniz kefilin iyi biri çıkması ihtimali çok düşük. Çoğunlukla işçiyi sömürmeye çalışan insanlar. Almanya'da ise insanın hakkına saygı gösteriliyor. S. Arabistan Müslüman olmasına rağmen yaptıkları haksızlık çok kötü."
   <br/>
   <br/>
   Dünyadaki Türk işçilerin haklarını korumak amacıyla Çalışma ve Sosyal Güvenlik Bakanlığı'nın Riyad ve Cidde'de iki temsilciliği bulunuyor. Bu temsilcilikler Türk işçilere hizmetler sunmaya çalışıyor. Başta çalışma ve sosyal güvenlik mevzuatı olmak üzere bu ülkenin milli mevzuatını ve işçileri ilgilendiren değişiklikleri izlemek bu temsilciliklerin görevleri arasında. Türk işçilerin çalıştığı işyerlerini ziyaret etmek, işverenle varsa ihtilafları görüşüp çözmek, hak ve çıkarların korunması yönünde yapıcı bir işbirliğinin geliştirilmesine çalışmak da temsilciliklerin görevleri arasında bulunuyor. Ancak şimdiye kadar Türk temsilciliği tarafından ziyaret edilip problemi sorulan insan sayısının çok az olduğunu gene Arabistan'da uzun yıllar çalışan Türk işçilerden öğreniyoruz. Basit bir ifadeyle Türk işçiler her türlü problem karşısında yalnızlar ve başlarının çaresine bakıyorlar, karşılaştıkları zorluklar karşısında en büyük yardımcıları da daha önce giden Türkler.
   <br/>
   <br/>
   Türkler orta sınıf vatandaş
   <br/>
   <br/>
   Bir zamanlar Almanya'ya gidenler gibi kısa zamanda zengin olma sevdasında olan insanlar aradan yıllar geçmesine rağmen ne yazık ki bu arzularına kavuşamadılar. Normal şartlarda Suud'da aldığı parayla ancak geçinebilecek bir işçi çok büyük sıkıntılar içinde yaşayarak biraz olsun para biriktiriyor. Bunun yanında gerek işverenin, gerekse tüm yerli halkın yabancı işçilere karşı olan kötü tutumu işçileri bıktıran bir diğer konu. Bir yabancı ile yerli arasındaki herhangi bir ihtilafta örneğin basit bir trafik kazasında bile yabancı olan her zaman haksız oluyor. Bunun tek istisnası ise yabancının ABD ve İngiliz vatandaşı olması. Türklere yerli Araplara nazaran kötü, Mısırlı, Sudanlı, Endonezyalı gibi yabancılara nazaran iyi davranılıyor. Uzun yıllar Suudi Arabistan'da çalışan Mithat Kerkez bu durumu şöyle açıklıyor; "Örneğin bir Türk işçi ile aynı işi yapan bir Bangladeşli veya Mısırlıya 300500 riyal verip çalıştırmaktansa bir kaç bin riyal verip Türk işçi çalıştırmayı tercih ediyorlar. Bunun en büyük nedeni ise bizi daha güvenilir, daha dürüst ve işimizi iyi yapan insanlar olarak görmeleri. Bunun yanında Türkleri işçi de olsa Osmanlı torunu olarak görüp çok seven ve saygı gösteren insanlar da var Arabistan'da."
   <br/>
   <br/>
   Savaş sonrası Arabistan
   <br/>
   <br/>
   Tüm dünyayı sarsan bir kriz sonrası zengin olan Arabistan gene tüm dünyayı etkileyen bir savaş sonrasında geriye doğru gitmeye başladı. BM üyesi ülkeler tarafından Irak'a atılan ve milyonlarca doları bulan bombaların parasının büyük kısmını savaş sonrası Suudi Arabistan ödüyor. Yıllarca su parası ödemeyen halk son yıllarda kabarık su ve elektrik paraları ödemeye başladı, tüketim ürünlerine gelen zamların şokunu hâlâ üzerlerinden atabilmiş değiller. Ekonominin kötüye gitmesi işçilere verilen maaşları da doğrudan etkiliyor. Suudi Arabistan'da marangozluk yapan Metin Sönmez; "Savaş öncesinde Araplar çok para harcıyorlardı. Biz ilk kez giderken Araplar kaportası biraz yamulan, bir kere arıza yapan arabayı bir daha kullanmazlar diye duyardık ve bunu da gördük. Normal bir memur her yıl araba değiştirirdi. Şimdi ise harcadıkları her kuruşa dikkat ediyorlar. Artık yabancı işçilere de para vermek istemiyorlar, hatta ellerinden gelse işçilerin çok büyük kısmını şimdiye kadar verdikleri emeği unutarak ülkelerine geri gönderirler" diyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3593-col-gurbetcileri.html), [web.archive.org (arşiv bağlantısı)](http://web.archive.org/web/20140413011213/http://www.aksiyon.com.tr:80/aksiyon/haber-3593-col-gurbetcileri.html)
