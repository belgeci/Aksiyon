# Borunun kârı ABD'ye akacak

*Murat Uçar 1996.12.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sizler bu satırları okurken; Türkiye, ya 6 yıl önce kaybettiği en önemli gelir kapısına yeniden kavuşmanın sevincini yaşayacak ya da dizini dövmeye devam edecek.
  </font>
 </div>
 <div id="newsText">
  <font class="detail-text">
   'Çürümeye' başlayan hayalin gerçekleşmesi, sıkıntıyı 'iliklerine' kadar yaşayan Güneydoğu insanını sevindirecek en çok. Tabii aksi bir sonuç da yine onları üzecek.
   <br/>
   <br/>
   Türkiye bundan tam 6 yıl önce ne sebebini ne de sonucunu bir türlü öğrenemediği Körfez Savaşı'na yaptığı tarihi tanıklıktan dolayı, haketmese de en büyük zararı gören devlet oldu. Türkiye için Körfez Savaşı; ne petrole bulanmış suların içinde kanat çırpmaya çalışan acınacak bir kuş, ne savaşın kahramanlarından General Shwarskop'un anıları, ne de CNN'den Peter Arnold'ın habercilik başarıları.. Türkiye için Körfez Savaşı'nın anlamı; Irak'a uygulanan ambargo nedeniyle yılda yaklaşık 500 milyon dolar para kazandığı Kerkük Yumurtalık boru hattının kapanması, Irak'a olan ihracatının sıfırlanması ve fiyat artışlarıyla beraber gelen yüksek eflasyon oldu.
   <br/>
   <br/>
   Açılması daha önce tam 4 kez gündeme gelen ve her seferinde yılan hikayesine dönüşen hat, bugünlerde yine konuşuluyor. Ancak bu kez hattın açılması kesin gibi. Çünkü değişen şartlarla beraber; BM'de veto hakkı bulunan Rusya, Fransa, İngiltere ve Çin'den sonra ABD'nin de çıkarları hattın açık olmasından yana.
   <br/>
   <br/>
   Dünyanın en iyi 4 tesisinden biri
   <br/>
   <br/>
   Irak üzerinden gelen petrolleri İskenderun ve Mersin limanlarına kadar ulaştırarak, taşımacılık ve liman hizmetleri verip yüksek döviz geliri elde etmek için 1974'te yapılmaya başlanan Kerkük Yumurtalık boru hattı Türkiye'ye yaklaşık olarak 2 milyar dolara mal oldu. Ceyhan körfezinin sağladığı tabii imkanlar sayesinde tüm yıl çalışabilen bir iskeleye sahip olan Yumurtalık boru hattı tesisleri 10 milyon varillik deposuyla dünyanın en iyi 4 petrol taşıma tesisinden biri olarak gösteriliyor. Boru hattı, devlete tirilyonlarca liralık döviz kazandırmasının yanında 35 bin kamyoncuya ve hattın çevresindeki illerde yaşayan insanlara gelir kaynağı oluyordu.
   <br/>
   <br/>
   Ağustos 1990'da Amerika'nın etkisiyle Birleşmiş Milletler'in Irak'a koyduğu ambargoyu Türk kamuoyu çok önemsememişti. Çünkü en geç savaşın sonunda bu ambargonun biteceğine inanılıyordu. Fakat evdeki hesap çarşıya uymadı ve Amerika'nın bölgedeki etkinliğini artırmak ve petrol fiyatlarını ayarlamak için öne sürdüğü ' Saddam olduğu sürece ambargo sürecek' inadı Türkiye'ye 6 yılda 20 milyar doların üzerinde zarara mal olurken boru hattı sayesinde para kazanan yüzbinlerce kişi de her gün ambargo kalkar ve eski günlerdeki kazancımıza döneriz umudunu taşıyarak yaşadı. Ama sonları ya borçları yüzünden icra dairesine düşmek oldu, ya da başka bir sektörde işçi olmak.
   <br/>
   <br/>
   Ambargo kararından sonra günlük 715 bin dolar zarar yapan Kerkük Yumurtalık boru hattı kamuoyu gündemine ancak BM görüşmelerinde geliyor. Oysa ki dillerden düşmeyen Bakü Ceyhan petrol boru hattından yıllık 20 milyon ton daha fazla kapasiteyle çalışabiliyor ve yeni bir tesisin yapılmasına gerek duyurmuyor. ABD, BM'nin Irak'a uyguladığı 6 aylık ambargoyu kaldırma kararını bu sefer veto etmez ise Irak günlük satacağı 800 bin varil petrolün 450 binini Yumurtalık tesislerinden, 350 binini de kendi limanı olan Mina el Bakr'dan taşıyacak.
   <br/>
   <br/>
   Irak'a uygulanan ambargo kararlarına en sadık davranan ülke olarak; 6 yıldır bir türlü alamadığımız boruların içinde hazır bekleyen 200 milyon dolarlık 12 milyon varil petrolün bize ait olan 7.5 milyon varilini alabileceğiz. Irak'ın tesislerimizde satacağı her varil için 50 sent geçiş ücreti alacağız ve 6 aylık toplam taşıma gelirimiz 50 milyon dolar olacak. Ayrıca tesislerde çalışan 500 elemana ek olarak yaklaşık 600 kişiye iş verilebilecek. Ayrıca petrol fiyatlarının düşmesi ve 6 ay sonra hattın üzerindeki ambargonun kalkması için daha kolay girişimler yapılabilecek.
   <br/>
   <br/>
   Çevresine umut veremiyor
   <br/>
   <br/>
   Petrol boru hattı tam 14 yıl boyunca devlete kazandırdığı milyarlarca liralık dövizin yanında; Adana ve Güneydoğu illerinde yaşayan yüzbinlerce kişiye de ekmek kapısı olmuştu. Ambargodan en çok etkilenen sektör ise kamyoncular oldu. 1990'dan önce yaklaşık 35 bin kamyoncu, hattın ihtiyaçlarını ve Irak'a yapılan ihraç ürünlerini taşıyordu. Hat boyunca onlarca lokanta açılmış, bavul ticareti yaygınlaşmıştı. Limanlara gelen gemiler ve boru hattı için kurulmuş sanayi siteleri binlerce kişinin kazanç kapısıydı. Ancak 1990'daki ambargo kararından sonra ekmek kapısını kaybeden yüzbinler 12 yıl umutla bekledikten sonra kendilerine başka bir iş bulmaya çalışmışlar. Kamyoncuların ise yaklaşık üçte biri vergilerini ödeyemediği için kamyonunu icraya kaptırmış ve başka bir iş buluncaya kadar aylarca işsiz dolaşmış. Açılan sanayi tesisleri, lokantalar kapanmış; işsizler göç etmeye başlamış.
   <br/>
   <br/>
   Körfez Savaşı'nın bu gerçek mağdurları, ambargonun 6 ay süreyle kaldırılacağı haberlerine pek sevinemiyorlar. Kamyoncu Hulusi Asil "Bu kaçıncı kaldırma haberi, biz de bıktık artık. 6 yıldır kamyonlarımız iş bulamıyor. Çoğumuz kamyonlarımızı sattık. Şimdi 6 ay için yeni bir kamyon mu alalım? Yeni bir tesis mi açalım? İhaleyle ihtiyaçları olan maddeleri büyük şirketlere veriyorlar. Bize sıra bile gelmez" diyor. Yumurtalık tesislerinin bağlı olduğu Adana ve Ceyhan ilçe sakinleri ise 6 aylık süreden pek bir şey beklemiyor. Daha önce tüm parasını yatırarak ticari taksi alıp limana gelen yabancıları taşıyan Kurtköylüler " Artık aldanmayacağız. Taksilerimizi biri alıncaya kadar sıkıntı çektik." diyorlar. 100 binin üzerinde nüfusuyla tesislere en yakın yerleşim biriminde oturan Ceyhanlılar 6 aylık sürenin kendilerine değil daha çok Güneydoğulular'a yarayacağına inanıyorlar. Hükümetin son aldığı kararla Irak'a ihracat yapan tırların 8 ton, kamyonların 5 ton petrolü Türkiye'ye getirebilecekleri kararından sonra ise Güneydoğulu kamyoncuların kendi bölgelerine iş için gelmeyecek olmalarının en büyük kârları olduğunu söyleyen Ceyhan Kamyoncular Kooperatifi Başkanı Tahsin Çulcu " Bizlerin Irak'a ihracat karnesi yok. Büyük müteahhitler bize ücretsiz olarak mallarını taşıtıp, karşılığında gelirken petrol getirmemizi öneriyorlar. Bu durumda hükümetin petrol getirme oranını 5 tona, 8 tona çıkarması bize pek bir şey kazandırmıyor. Ambargodan bu yana ayakta kalmayı başarmış en fazla 67 bin Güneydoğulu kamyoncu biraz para kazanır. Bizlere yine ekmek yok" diyor.
   <br/>
   <br/>
   Tesislerde işe alınacak yaklaşık 600 yeni işçi ise Ceyhanlılar'ı yine sevindirmiyor. Geçmiş dönemdeki işçi alımlarında müdürlerin hemşehrilerini seçmelerini örnek göstererek 'yedirmezler, bize yedirmezler bu tesislerin güzelliklerini' diyorlar.
   <br/>
   <br/>
   Pastanın büyük dilimi yine ABD'nin
   <br/>
   <br/>
   Irak'a ambargo uygulanmasını ve bu ambargonun 6 yıldır sürmesini hararetle savunan tek ülke Amerika. Ambargoyla dünya petrol üretiminin yüzde 10'una sahip olan Irak'ın en büyük gelirini engellemenin yanında onu bölgede bir bakıma kontrolü altına da alıyor. Dünya petrol fiyatlarını kendi kontrolüne alan ABD petrol ihtiyacının yüzde 40'ını OPEC ülkelerinden karşılayan Avrupa Birliği ülkelerinin de pahalı petrol almasını sağlıyordu. Daha pahalı petrol satabilmek için ambargonun sürmesini isteyen Suudi Arabistan ve Kuveyt'ten de birçok taviz kopartabiliyordu. Uygulattığı ambargoyla Saddam Hüseyin'i yerinden edememesi ABD'nin tek başarasızlığı oldu.
   <br/>
   <br/>
   Nisan 1995'te BM Güvenlik Konseyi'nin Irak'a uygulanan ambargoyu kaldırmasından itibaren veto yetkisini kullanan tek ülke ABD oldu. Daha önce defalarca gündeme gelen ve 15 Eylül 1996'da açılmasına kesin gözüyle bakılan boru hattının faaliyete geçmesi Kuzey Irak'ta çatışmaların çıkması üzerine yeniden iptal edilmişti. Hattın açılması bu sefer daha kolay. Çünkü Kuzey Irak'ı tamamıyla kontrolü altına almak üzere olan ABD Irak'ın petrol satışından elde edeceği gelirin yüzde 15'ini Kuzey Iraklılar'a dağıtarak bölge insanlarının hamiliğine de soyunmuş olacak. Yine satıştan 600 milyon dolar alarak Körfez Savaşı'nın zararlarını çıkartmak istiyor. ABD'nin bu kış için ihtiyaç duyduğu 16 milyon varil petrolü Texas ve California'daki kuyulardan çıkarması imkansız gibi. Aynı zamanda petrol kaynakları gittikçe azalan ABD'nin ithal edeceği petrol, çıkaracağı petrolden daha ucuza mal oluyor. Bu nedenle Irak'ın petrol satmasıyla, dünya petrol fiyatlarının ucuzlaması en çok ABD'nin işine geliyor.
   <br/>
   <br/>
   Ya 6 ay sonrası?..
   <br/>
   <br/>
   Türkiye; 2 milyar doların üzerinde yatırım yaparak inşa ettiği Kerkük Yumurtalık boru hattının kapatıldığı Ağustos 1990'dan bu yana 6 yıllık sürede 20 milyar doların üzerinde zarar etti. Körfez Savaşı'ndan Türkiye kadar zarar görmeyen Mısır'a bile 7 milyar dolar tazminat verilirken Türkiye unutuldu. Eğer son anda bir aksilik çıkmaz da boru hattı açılırsa Türkiye 6 ay içinde taşıma gideri olarak sadece 50 milyon dolar para kazanacak. Boru hattının çevresinde yaşayanlar ise eskisi gibi bu hattan para kazanamayacaklar. Ancak Türkiye için 6 ay sonrası önemli. Çünkü Körfez Savaşı'nda uğradığı zararları bir kez daha gündeme getirebilecek. BM'nin Kuzey Irak'ta zarar gören devletler için uyguladığı 50. madde kapsamına girebilmek için daha yoğun çalışmalar yapabilecek. Toplam maliyeti 56 milyar dolar olması beklenen Irak Türkiye doğalgaz hattının işlemesi ve Irak'ın petrolden kazanacağı gelirle almak zorunda olduğu 1.3 milyar dolarlık gıda ve ilaçlarda Türk firmalarını tercih etmesi durumunda Türkiye 6 yılda uğradığı zararları 6 ayda bir nebze olsun azaltabilir.
   <br/>
   <br/>
   Hükümetin en son aldığı kararlardan biri olan Irak'a ihraç malı götüren kamyonların 5 ton, tırların ise 8 tonluk petrolü tüm sınır kapılarından getirebilecekleri kararı ise Türkiye'deki petrol fiyatlarını az da olsa ucuzlatabilir ve ATAŞ'ın sık sık oluşturduğu kırizlere pansuman olabilir. Ancak Irak'a ihracat yapma yetkisi olan firmaların ve müteahhitlerin sayısının artırılması ve Irak'ta zorluklarla karşılaşan, sık sık yakalanıp hapse atılan Türk şoförleri için gereken düzenlemelerin yapılması gerekiyor.
   <br/>
   <br/>
   Kerkük Yumurtalık boru hattına alternatif olarak zaman zaman dile getirilen Kerkük Sidon, Kerkük Banyas boru hatlarının yapılmaya başlaması 200 trilyonluk boru hattı tesislerinin çürümeye bırakılması anlamına geliyor. Ürdün kamyonlar zinciriyle taşıdığı 500 milyon dolarlık petrol için yeni bir boru hattı kurdu. Irak'ın dışarıdan ithal edeceği mallar için Mersin ve İskenderun limanlarında gereken düzenlemeler yapılmaz ise Türkiye milyonlarca dolarlık bir kazançtan olabilir. 31 Aralık'ta BM Genel Sekreteri Butros Gali'nin görev süresinin dolması nedeniyle hattın en geç aralık ayında açılması gerekiyor. Aksi halde yeni gelecek BM genel sekreteri hattın açılmasını yine yıllarca uzatabilir...
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=2017), [web.archive.org (arşiv bağlantısı)](http://web.archive.org/web/20140406052505/http://www.aksiyon.com.tr:80/aksiyon/newsDetail_getNewsById.action?newsId=2017)
