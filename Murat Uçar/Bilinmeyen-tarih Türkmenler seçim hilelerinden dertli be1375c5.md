# Türkmenler seçim hilelerinden dertli

*Murat Uçar Bilinmeyen-tarih*

<div>
 <p>
  <font>
   BAĞDAT - Irak seçimlerinin kesin sonuçları açıklandı. Irak Türkmen Cephesi şemsiyesi altında seçime katılan Türkmenler, sandıktan yalnızca 93 bin oy alıp, 3 milletvekili çıkarabildi.
   <br/>
   <br/>
   Irak Türkmenleri 30 Ocak’ta yapılan genel seçimlerden ummadıkları bir sonuçla çıktı. Nüfuslarının üç buçuk milyon civarında olduğunu savunan Türkmenler, Irak Türkmen Cephesi (ITC) şemsiyesi altında girdikleri seçimden yalnızca 93 bin oy alıp, 3 milletvekili çıkarabildi.
   <br>
    <br>
     Seçim öncesi Türkmenlerin yarısını oluşturan Şii kesimle anlaşma yolunu arayan ITC, bu çabasında başarılı olamadı. Şii Listesi içerisinde seçime giden Şii Türkmenler ise 5 vekille Meclis’e girmeyi başardı. Bu grubun, kurulacak hükümette de önemli görevler alması bekleniyor. Seçim öncesi Türkmenlere yönelik partiler kuran Kürtler de, yarı Türkmen yarı Kürt iki ismi kendi listelerinden meclise taşıdı.
     <br>
      <br>
       Seçimlere itiraz edildi; ama...
       <br>
        <br>
         Türkmen Cephesi, seçim sonuçlarının açıklanmasını beklemeden, seçim hileleri sebebiyle itirazda bulundu. Seçim günü büyük oyunların döndüğünü iddia eden Türkmenler, bunları şöyle sıralıyor: “Kerkük’e komşu illerden seçim günü Kürtler taşınarak oy kullandırıldı. Türkmenlere göre seçim günü şehirler arası yollar kapalı olmasına rağmen, Irak ordusundaki peşmergeler Erbil, Süleymaniye ve Dohuk gibi çevre illerden gelen yolları Kürtler için açık tuttu. Bu şahıslar aynı gün geldikleri yerlere dönerek oralarda da oy kullandı. Çok sayıda Kürt 10’a varan sayılarda mükerrer oy kullandı.”
         <br/>
         <br/>
         Türkmen Cephesi, Erbil’de Türkmenlerin oy pusulalarının kurşun kalemlerle işaretlendiğini ve bu pusulaların sonradan Kürtlerin lehine değiştirildiğini belirtiyor. Birçok Türk bölgesine seçim sandığı dahi yerleştirilmediğini kaydeden Türkmen Cephesi, özellikle 300 bin kişinin yaşadığı ve nüfusun neredeyse tamamının Türkmen olduğu Telafer’e sadece dört sandık kurulduğuna dikkat çekiyor. Oy kullanmak için şehre gelmek isteyenlere de izin verilmediğini belirtiyor.
         <br/>
         <br/>
         Duruma itiraz eden ITC şemsiyesindeki Türkmenler geçtiğimiz hafta Bagdat’ta bir protesto yürüyüşü düzenleyerek seslerini duyurmaya çalıştılar. Ortaya çıkan tablodan memnun olmayanlar “seçime katılmama” seçeneğinin neden değerlendirilmediğini sorguluyor şimdi. Aslında konuşmaların satır aralarından bu sorunun da cevabı veriliyor: “Seçimlere katılmamız istendi.”
         <br/>
         <br/>
         Türkmenlerin hayal kırıklığına uğradığı seçimlerin galibi ise Şiiler oldu. Ayetullah Uzma Ali el Sistani’nin desteklediği “Şii Listesi” 275 sandalyeli Meclis’te 140 sandalyeye sahip oldu. 40 sandalyeyi Şii Başbakan İyad Allavi’nin “Irak Listesi” alırken, 75 sandalye ‘Kürt İttifakı’nın oldu. Sünni Arapların boykot ettiği seçimlerde, 12 kadar da Sünni Arap Meclis’e girdi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 160 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19756), [web.archive.org (arşiv bağlantısı)](http://web.archive.org/web/20050226153515/http://www.aksiyon.com.tr:80/yazdir.php?id=19756)
