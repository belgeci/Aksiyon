# Üç ‘ocak’lı bilmece

*Osman Er Bilinmeyen-tarih*

<div>
 <p>
  <font>
   Ülkücü hareket tavanda üç partiyle temsil edilirken tabanda da üç ayrı ocakla temsil görevini yerine getiriyor. Tavanda siyaset hakimken, tabanda duygular belirleyici unsur olarak öne çıkıyor. Son dönemde ülkücü tabanın kafası ise oldukça karışık. Ve ocaklar arasında kıyasıya bir rekabet yaşanıyor
   <br/>
   <br/>
   Aşağıda okuyacağınız haberin sadece fotoğrafı çekilecek. Ama bu birazcık farklı bir fotoğraf. Resmetmek değil, dışarıdan bakıp anlatabilmek. Yani üç farklı (aynı da denilebilir) grup içinde son dönemde artarak devam eden mücadelenin ne olduğunu anlamaya çalışmak. Birazcık zor; çünkü karışık. Aynı zamanda çok da basit. Sadece fotoğrafı çekmeye çalışsak da hiçbir grubu memnun edemeyeceğimiz kesin. Belki de bu daha iyi.
   <br>
    <br>
     Türk siyasi yaşamının son 30 yılına damgasını vuran ülkücü hareket şimdilerde üç farklı ekolle temsil ediliyor. 1992’ye kadar kendini ülkücü olarak tanımlayan bütün gençleri şemsiyesi altında toplayan Ülkü Ocakları 1992 yılında bu özelliğini kaybetti. Muhsin Yazıcıoğlu MHP’nin izlediği siyaseti eleştirerek bir grup arkadaşıyla birlikte BBP’yi kurunca, MHP’nin gençlik örgütü olarak çalışan Ülkücü Hareket de içinden yeni bir oluşumun çıkmasını önleyemedi. BBP’ye gönül veren gençler Nizamı Alem Ocakları’nı kurdu. MHP ile BBP’nin siyasi hayattaki rekabetinin bir benzeri de Nizamı Alem ile Ülkü Ocakları arasında yaşandı. Ancak rekabet hepten aynı değildi. Siyasi bir ranttan ziyade daha çok duyguların hakim olduğu bir rekabet oldu bu. Partinin iktidarda ya da muhalefette olması onları ‘maddi’ anlamda rahatlatmadığı için, karşılıklı transferler ya küçük kırgınlıklar nedeniyle gerçekleşiyordu ya da çok sevilen bir ‘arkadaş’ın hatırını kırmamak için. Zaman zaman çok sert tartışma ve kavgalar da yaşanmadı değil.
     <br>
      <br>
       Üçüncü ocak geliyor
       <br>
        <br>
         1999 yılı ise Ülkü Ocakları için yeni bir doğumun habercisi oldu. Yeni doğumun sancılarını Alparslan Türkeş’in vefat ettiği 1997 yılına kadar uzatmak mümkün. Türkeş sonrası yapılan kurultayda Ülkü Ocakları’nın adayı Tuğrul Türkeş idi. Dönemin Ülkü Ocakları Başkanı Azmi Karamahmutoğlu (Şu anda Tuğrul Türkeş’in kurduğu ATP’de genel başkan yardımcısı) kongre öncesi yaptığımız röportajda net olarak Ülkü Ocakları’nın istemediği bir adayın MHP’ye genel başkan seçilemeyeceğini belirtmiş, Tuğrul Türkeş’in Devlet Bahçeli’ye karşı kaybedeceği ortaya çıktıktan sonra çıkardığı olaylarla da bunu göstermişti. Devlet Bahçeli göreve geldikten sonra Ülkü Ocakları’na el atmış ve ülke genelinde bir çok Ülkü Ocağı’nı kapatarak Karamahmutoğlu ekibini tasfiye etmişti.
         <br/>
         <br/>
         Tuğrul Türkeş ATP’yi kurunca, Ülkü Ocakları’nın o dönemki kadrosu toplu olarak bu partiye geçti ve yeni bir “Ülkü Ocağı” daha kuruldu: Ata Ocakları. Nizamı Alem ile Ülkü Ocakları arasındaki rekabete katılmak isteyen Ata Ocakları da kısa zaman içinde 45 ilde örgütlenmesini tamamladı. 1999 seçimleri sonrası MHP iktidar ortağı olunca ocaklar arasındaki ilişkinin seyri de değişmeye başladı. MHP’nin seçim öncesi verdiği bir çok sözü yerine getirememesi tabanda, özellikle de gençler üzerinde rahatsızlık meydana getirdi. Akıldan çok hissiyata bağlı olarak faaliyetlerini sürdüren Ülkü Ocakları bu rahatsızlığı en çok hisseden organ oldu. Çünkü taban ve gençlerle birebir ilişkide olan, verilen sözlerin neden yerine getirilemediğini anlatmak zorunda kalan onlardı. Ülkü Ocakları bu zor görevi üç yıla yakın bir süre başarıyla yerine getirdi. Devlet Bahçeli’nin çizdiği sınırlar içinde kaldı; rakiplerinin ‘pasiflik’ eleştirilerine rağmen tabanın hissiyatını canlı tutmayı bildi.
         <br/>
         <br/>
         Ocaklar arası kavga
         <br/>
         <br/>
         Son birkaç aydır ise ülkücü öğrenciler arasında ciddi boyutlara varan ocak değişimi başladı. Özellikle MHP’nin verdiği sözleri yerine getiremediği düşüncesi Nizamı Alem (Artık Alperen Gençlik Ocakları) ve Ata Ocakları’na olan yönelişi hızlandırdı. Geçtiğimiz ay Ankara’daki çeşitli üniversitelerden 2000 ülkücünün (Bu rakam BBP’nin internet sitesinde veriliyor) Alperen Gençlik Ocakları’na geçmesi eski defterlerin yeniden açılmasına neden oldu ve uzun bir aradan sonra iki ülkücü grup arasında kavga çıktı. Gazi Üniversitesi’nde meydana gelen kavgada okul camları kırıldı, demirbaş eşyalar parçalandı. Polisin müdahalesiyle ayrılan grupta kesici aletlerle birlikte silah da yakalandı.
         <br/>
         <br/>
         Gazi Üniversitesi 80 öncesi olduğu gibi bugün de ülkücülerin kalesi olarak bilindiği için olay büyüdü. Ülkü Ocakları başkanlığı yaptığı dönemdeki eylemleriyle öne çıkan eski bir başkanın anlattıklarına göre ayrılan grup Alparslan Türkeş’in anma törenlerinde Genel Başkan Devlet Bahçeli aleyhine sloganlar atmış ve ardından da Alperen Ocakları’na geçmişlerdi. Şimdiki ocak başkanı Atilla Kaya ise anma töreninde bir tatsızlık yaşandığını ancak Devlet Bahçeli aleyhine herhangi bir slogan atılmadığını söylüyor; “Bizim hareketimiz sloganından tutun da herşeye kadar belli bir disiplini olan harekettir. Törene gelen 40 kişilik bir grup bizim benimsemediğimiz birtakım sloganlar atınca müdahale edildi ve susturuldu. Bizim olduğumuz yerde kimsenin Devlet Bey’i protesto etmesine izin vermeyiz.” Kaya, 2000 kişinin Alperen Ocakları’na geçtiği söylentilerinin de doğru olmadığını, bu rakamın en çok 30—40 olduğunu, bunların da kavga çıkardıkları için kendileri tarafından uzaklaştırıldığını iddia ediyor; “Gidenler bizim inisiyatifimiz ve bilgimiz dışında hareket ediyor, solculara saldırıyor, esnafı rahatsız ediyor, haraç topluyordu. Biz de onlara sizinle ilişkimiz bitmiştir, isterseniz Alperen’li olun ama ülkücü kimliğini kullanmayın dedik.”
         <br/>
         <br/>
         Alperen Gençlik Ocakları Başkanı Yüksel Türkay ise çatışmanın tarafı olmak istemediklerini, ancak gelenlere de kapılarının açık olduğunu söylüyor: “Öğrenciler kavgalı ortama girmek istemedikleri için bize geliyor. Bu arkadaşlar Ülkü Ocakları’nın okuldaki teşkilatının başındaydı. Ülkü Ocakları okulda ağırlıklarını korumak için Gazi Üniversitesi öğrencisi olmayan 200—300 kişilik bir grupla okula gidince kavga başladı. Ülkü Ocakları’nın tabanında bir çözülme var. 28 Şubat ve 1999 seçimleri sonrası öğrenciler birtakım ilkelerden sapma olduğunu düşünmeye başladı. Bizim için önemli olan adamların gelip gelmemesi değil, aynı kulvardan gelen, kan bağından öte bir bağla bağlı olduğumuz kitlenin arasına aşılamaz duvarların sokulmasının önüne geçmektir.”
         <br/>
         <br/>
         Peki Ülkü Ocakları Başkanı aynı tabana hitap ettiği rakipleriyle ilgili ne düşünüyordu. Atilla Kaya’ya göre ne Alperen Ocakları ne de başka bir ocak kemmiyet ve keyfiyet olarak Ülkü Ocakları’nın muhatabı değil; “Diğer iki ocak gerek eleman olarak gerekse etkinlik olarak son derece sınırlı işler yapıyor. Yanlış işler yaptıkları için uzaklaştırdığımız kişilere görev veriyorlar. Eğer eleman sıkıntıları varsa, teşkilatlanma problemleri çekiyorlarsa bizde çok kaliteli insanlar var. Talep etsinler yardımcı olalım. Bizim anlayışımıza göre Alparslan Türkeş sadece Ülkü Ocakları’nı kurdu. Alperen ya da Ata Ocakları’nı kurmadı. Eğer bir insan Ülkü Ocakları’nda değilse ülkücü kimliğini kullanmaya hakkı kalmaz.” Kaya’ya göre ana mecradan kopanların hepsi zamanla yok olup gitmeye mahkumdu.
         <br/>
         <br/>
         Ayrılmalara rağmen okullardaki Ülkü Ocakları hakimiyeti devam ediyor. Alperen Ocakları ikinci güç olarak geliyor. Atilla Kaya da daha çok Alperencilerin yanlış içinde olduklarını söylerken Ata Ocakları’yla ilgili daha sıcak mesajlar vermeyi tercih ediyor. Peki neden? Onun cevabını da Ata Ocakları Başkanı Tarkan Toper’den aldık. Toper, Azmi Karamahmutoğlu döneminde Ankara Ülkü Ocakları başkanlığını yürütüyordu. Tarkan Toper kendilerine de geçişler olduğunu ancak gençlerin kırgınlıklarını Alperen Ocakları gibi kullanma eğiliminde olmadıklarını söylüyor; “Biz ülkücüleri kırmak istemiyoruz çünkü onları Başbuğ’un emaneti olarak görüyoruz. Ata ile Alpereni karıştırmamak gerek. Ülkücü hareketin onlara bakışıyla bize bakışı arasında fark var. Ata Ocakları’na bütün ülkücü camianın —buna MHP de dahil— sempatisi var.” Madem size sempati var öyleyse neden ayrı bir Ülkü Ocakları içinde değilsiniz sorusuna Toper, üniversite gençliğine tercih şansı verilmesi gerektiğini ve Ülkü Ocakları’nın Alparslan Türkeş’in kurduğu ocak olmaktan çıktığını söyleyerek cevaplıyor; “Türkiye’nin en çok ihtiyacı olduğu dönemde ülkücü hareket pasifize edilmek isteniyor. Ülkücülük kurumu tasfiye ediliyor. Rahmetli Başbuğun döneminde ülkücü hareketin ortaya koyduğu tavırlar ile bugünkü tavırlar aynı değil. Tavır koyamıyor, kamuoyunun beklentilerini yerine getiremiyorlar. Ata Ocakları’nı yeniden ülkücülüğe sahip çıkmak için kurduk. Yeni bir yorum, fikir getirmiyoruz. Fikri anlamda şimdikiyle değil Başbuğ dönemindeki Ülkü Ocakları’yla aynıyız.”
         <br/>
         <br/>
         Yukarıda MHP, BBP ve ATP’nin mücadelesi var, aşağıda ise ocakların. Ancak ocaklardaki hareketlenmeler tabanın sesini yansıtması bakımından partiler arasındaki transferlerden ve gövde gösterisinden çok daha büyük önem arz ediyor. Görünen o ki, tabanda ciddi anlamda bir hareketlenme var. Ülkücü geleneğin tabanla ilişkisi düşünüldüğü zaman bu hareketlenmelerin ne kadar önemli olduğu daha kolay anlaşılabilir.
         <br/>
         <br/>
         E—Posta:osmaniridag@hotmail.com-
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 22 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=11901), [web.archive.org (arşiv bağlantısı)](http://web.archive.org/web/20050227214704/http://www.aksiyon.com.tr:80/yazdir.php?id=11901)
