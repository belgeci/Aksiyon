# Sivas'ta dekan gerginliği

*Osman Er 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sivas, ülkemizin siyasi, ideolojik ve demografik fay hattında bulunan bir şehir. Şehrin bu hassas ve "uçlardaki" durumu, hakkında kitap yazan yazarların da dikkatinden kaçmadı.
  </font>
 </div>
 <div id="newsText">
  <font class="detail-text">
   Aleviyle Sünninin, Türkle Kürtün, en radikal solcuyla sağcının ve şeriat yanlısının hassas dengelerle yaşadığı bir şehir. Bu fay hattı zaman zaman kırıldı ve Sivas'ı sarstı.
   <br/>
   <br/>
   Ülkemizde 80 öncesinin en büyük kabuslarından biri olan komünist propagandanın en çok taraftar bulduğu yerlerden biri de Sivas'tı. İhtilalden sonra Türkiye'de komünizmin beli kırılsa da Sivas'ın da içinde bulunduğu Kuzey Orta Anadolu'daki bazı illerde Marksizm taraftar bulmaya devam etti. Zaman zaman güvenlik güçleriyle girdikleri çatışmalarda öldürülen teröristlerin cenazelerinin genelde adı geçen bölgede defnedildiği haberleri gazetelerin kuytu köşelerinde çıkar.
   <br/>
   <br/>
   İşte bu teröristlerden biri de İsmet Erdoğan adında bir DHKPC militanıydı. 28 Eylül 1994 tarihinde İstanbul'da polisle girdiği silahlı çatışmada ölü ele geçirilmiş, doğum yeri olan Sivas'ın Kayalıpınar köyüne defnedilmişti.
   <br/>
   <br/>
   Buraya kadar herşey rutin terör hadisesi gibi görünüyor değil mi? Fakat olaya Cumhuriyet Üniversitesi İktisadi ve İdari Bilimler Fakültesi Dekanı Prof. Dr. Mustafa Altıntaş'ın adı öyle garip bir biçimde karıştı ki; tabii ardından Sivas da karıştı.
   <br/>
   <br/>
   İsmet Erdoğan devletin temel düzenini değiştirmeyi hedefleyen ve bu gayeyle kan dökmekten çekinmeyen bir terör örgütünün mensubuydu. Prof. Altıntaş ise ülkenin gençlerini hayata hazırlayan bir devlet kurumunun başında.
   <br/>
   <br/>
   Yerel gazeteler Temmuz 1999 ortalarında Sivaslıların pek alışık olmadığı manşetlerle çıktılar. Haberlere göre Dekan Prof. Altıntaş, 3 Temmuz 1999 tarihinde (Sivas olaylarının yıldönümünden bir gün sonra) İsmet Erdoğan'ın mezarının bulunduğu Yıldızeli'ne bağlı Kayalıpınar köyüne gidip sözkonusu mezarı ziyaret etmişti. Üstelik DHKPC militanının mezarına Cumhuriyet Üniversitesi'nde öğretim üyeliği yapan 13 kişi ile gitmişti.
   <br/>
   <br/>
   Olayın yerel basına yansımasıyla Sivas çalkalandı. Dekan hakkında önce üniversite yönetimince gizli soruşturma açıldı. Ardından Sivas Cumhuriyet Başsavcılığı tarafından soruşturma açıldı. Dekan köye gittiğini kabul etmesine rağmen, mezar ziyareti konu edilerek açılan soruşturma takipsizlikle sonuçlandı. Fakat Sivas ve üniversite durulmadı. İddiaların ardı arkası kesilmedi, huzursuzluk artarak bugünlere kadar geldi.
   <br/>
   <br/>
   "Evet, köye gittim"
   <br/>
   <br/>
   İddialar hakkında görüşlerini sorduğumuz Dekan Prof. Altıntaş'ın mezar ziyaretine getirdiği açıklama hayli ilginç: "Ben köye gitmedim demiyorum. Gittim. Fakat burası Türkiye ve herkes hürdür, istediği yere gidebilir. Cumhuriyet'te makalelerim yayınlandı. Zaten İlhan Selçuk'la da aram iyidir. Orada çıkan bir makalem dolayısıyla İsmet Erdoğan'ın babası Yüksel Erdoğan'la tanışmıştım. O davet etti. O vesileyle gezi amaçlı olarak gittim köye."
   <br/>
   <br/>
   Doğaldır ki bu açıklama karşısında Sivaslıların tereddütleri bitmeyip aksine soru işaretleri artacak. Mesela, Sivas'ın gezilecek ve piknik yapılacak güzel, namlı yerleri var: Sıcak Çermik, Soğuk Çermik, Balıklı Kaplıca, Yıldız Irmağı, Paşa Çayırı, Paşabahçe, Taşlıdere vs. Buralar dururken Dekan neden Sivas'ın 50 kilometre dışında ve gezilecek, piknik yapılacak pek bir yeri bulunmayan Kayalıpınar köyünü seçti? Dahası, Dekan, teröristin babasıyla tanışıklığı yüzünden bu köye gitti diyelim, peki diğer öğretim üyeleri hangi tanışıklığa binaen gitti? Üstelik bu kişilerin üniversitede radikal sol görüşleriyle tanınıyor olması sadece tesadüf müydü? Ve... ziyaretin 2 Temmuz 1993 Sivas Olayları'nın yıldönümünün bir gün sonrasına denk gelmesine ne demeli? 2 Temmuz 1999 tarihi cuma gününe denk geliyordu, Dekan ve arkadaşları tatil olan ertesi gün ziyareti gerçekleştirmiş.
   <br/>
   <br/>
   Dekan Altıntaş, kafilede kaç kişinin bulunduğuna dair bir de düzeltme yapıp, "Basın 13 kişiyle gittiğimi yazdı. Bu yanlış, yanımda 9 kişi vardı" diyor. Fakat soruşturma tutanaklarında Dekan'la birlikte ziyareti 11 kişinin gerçekleştirdiği görülüyor. Bu isimler şöyle:
   <br/>
   <br/>
   Prof. Dr. Mustafa Altıntaş (İİBF Dekanı), Doç. Dr. Nevzat Güldiken (İİBF Dekan Yrd), Yard. Doç. Dr. Mehmet Ünlü (Tıp Fak.), Yard. Doç. Dr. Gülhan Vardar (Tıp Fak.), Yard. Doç. Dr. Mustafa Gündüz (Eğt. Fak.), Yard. Doç. Dr. Ferhat Gündüz (Eğt. Fak.), Öğr. Gör. Enis Bostancı (FenEd. Fak, Sosyoloji Bl.), Gülderen Bostancı (Kültür Şb. Md.), Füsun Güldiken (MYO), Raşit Karadaş (Personel Daire Bş.), Yüksel Soydaner (Rektörlükte okutman).
   <br/>
   <br/>
   Ziyaretçilerin olduğunu DHKPC'li teröristin babası Yüksel Erdoğan da kabul ediyor ve "Geliyorlar. Gelenlere gelme diyemiyoruz. Artık bize manevi işkence yapılmasın" diyor.
   <br/>
   <br/>
   Şampanyalı makam açılışı
   <br/>
   <br/>
   Dekan Altıntaş'ın Sivas'taki geçmişi o kadar uzun değil. 98 sonlarına doğru üniversiteye geldi. Sivas Cumhuriyet Üniversitesi'ne Ankara Gazi Üniversitesi'nden "geldi."
   <br/>
   <br/>
   Yaptığı birçok icraatı ve fikirlerini ilginç bir tarzda Atatürkçülük cilası altında sunduğu söylenen Prof. Altıntaş'ın ilk icraatı, Sivas basınına bakılırsa "şampanyalı" makam odası açılışı oldu. Yatak odası ve banyosu bulunan makam odasının bu şekilde açılışı YÖK kanununa aykırı bulunuyor. Cumhuriyet Üniversitesi'ne yakın kaynaklar, Dekan'ın, mezar ziyaretiyle de ortaya çıkan Marksist çizgisini perdelemek için Atatürkçülüğü ustaca kullandığını, fanatik bir Atatürkçü görüntü vermeye çalıştığını belirtiyorlar.
   <br/>
   <br/>
   Ardından Prof. Altıntaş'ın, dekanlık makamını özel banyosu, yatak odası ve dinlenme yerleri bulunacak şekilde düzenlettiği ortaya çıktı. Daha ilginç olanı şuydu: Dekan, daha önceki sekreterinin yanına fakülteden iki bayan öğrenciyi sekreter olarak yanına aldı. Bütün bu "ayrıntı" icraatlar yerel basına genişçe yansıdı.
   <br/>
   <br/>
   Dekan Prof. Altıntaş'ın yaptığı ilk icraatlardan biri, kadrolaşmaydı. Dekanlığının ilk günlerinden itibaren başlayan bir dizi operasyonla Gazi, Erciyes ve Atatürk üniversitelerinden sol görüşlü 20 öğretim görevlisi getirtti. Muadillerine ödenenin iki katı ücretle getirilen bu öğretim elemanlarına bir dönem için yaklaşık 35 milyar lira harcama yapıldı. Dekan'ın, daha önceki dönemlerde dışardan ikiüç takviyeyle çok iyi bir grafik çizen fakülte öğretim kadrosu dururken bunu neden yaptığı sorusu, çeşitli spekülasyonları da beraberinde getirdi. Üstelik fakültede doktorasını bitirmiş 6 öğretim elemanı varken, bu kişilere görev verilmeyip, dışardan aynı statüde öğretim elemanı getirildi.
   <br/>
   <br/>
   Dekan Prof. Altıntaş, dışardan öğretim elemanı getirmesini daha kaliteli eğitim verme amaçlı olarak açıklıyor. Kendi öğretim üyelerini nasıl gördüğünü ortaya koyan şu sözleri ilginç: "Ben sıradan insanlarla değil daha kaliteli insanlarla çalışmak istiyorum. Benden şikayetçi olan öğretim elemanları daha fazla ders ücreti almak için bu lafları çıkartıyorlar." Oysa Dekan'ın küçümsediği bu öğretim elemanlarının çoğu ODTÜ ve Boğaziçi mezunu.
   <br/>
   <br/>
   Dekan Prof. Altıntaş, 15 araştırma görevlisini YÖK Kanunu'nun 33. maddesi kapsamından 50/d kapsamına aldı ve atamalarını buna göre yaptı. Bunun anlamı bu araştırma görevlilerinin öğretim elemanı statüsünden, burslu öğrenci statüsüne indirilmesi oluyor. Bu durumda bu öğretim elemanları her an görevlerine son verilme tehlikesiyle karşı karşıya kalıyorlar. Dekan'ın diğer araştırma görevlilerini de aynı madde kapsısamına alacağı söyleniyor.
   <br/>
   <br/>
   "Üniversite en iyi aşk mekanıdır"
   <br/>
   <br/>
   Üniversite çevreleri, Dekan'ın geldiği günlerden beri Rektör Prof. Dr. Ferit Koçoğlu ile "rektörlük" mücadelesine giriştiğini belirtiyorlar. Prof. Altıntaş'ın Gazi'den gönderilişinin aslında, üniversiteye rektör yapılması amacıyla gerçekleştiğini ve ilk rektörlük seçimlerinde aday olacağını belirtiyor sözkonusu çevreler.
   <br/>
   <br/>
   Dekan Prof. Altıntaş'ın DHKPC'li teröristin mezarını ziyaret ettiğinin basına yansımasıyla birlikte, Sivaslıların tepkisini yerel basın yansıtmaya başladı. Fakat Dekan da boş durmadı. Daha önce, makalalerinin çıktığı, "Öğrenciler için en iyi aşk mekanları üniversitelerdir" ve "Başörtüsü torbalanmadır" şeklindeki ifadelerinin yayınlandığı (20 Ekim 1998) Cumhuriyet gazetesi ve malum gazete Aydınlık, Dekan'a destek çıktılar; olayı bir şeriatçı komplo olarak nitelediler. Bu mantığa göre, kendisinin bile bizzat "gittim" dediği teröristin köyüne Dekan'ı "şeriatçılar" götürmüş ve ikna etmiş oluyordu.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5399-sivasta-dekan-gerginligi.html), [web.archive.org (arşiv bağlantısı)](http://web.archive.org/web/20140717224305/http://www.aksiyon.com.tr:80/aksiyon/haber-5399-sivasta-dekan-gerginligi.html)
