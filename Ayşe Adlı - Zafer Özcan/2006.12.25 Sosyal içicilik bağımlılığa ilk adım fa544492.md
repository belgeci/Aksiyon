# Sosyal içicilik bağımlılığa ilk adım

*Ayşe Adlı - Zafer Özcan 2006.12.25*

<font class="agenda2NewsSpot">
 Alkol müptelalığına herkes karşı çıkıyor; ama bu bağımlılığın ilk adımı olan 'sosyal içiciliğin' eleştirilememesi, toplumsal bir kara mizah ve ironi örneği oluşturuyor.
</font>
<font class="newsDetail">
 Eski Mısır'dan kalma papirüslerde "Zaman kötü, gençleri bundan korumalıyız" yazdığı rivayet edilir. Her çağın kendi sorunlarını ürettiği ve buna en kolay kurban edilen kesimin gençler olduğu genellemesine ulaşmak mümkün bu cümleden. Prof. Dr. Şerif Ali Tekalan, dünyanın önde gelen ülkelerinin aşamadığı en önemli sorunlardan birinin, zararlı alışkanlıklar ve ahlâki çöküntüyle mücadele olduğu görüşünde. "Dünya geleceğini kaybediyor." cümlesiyle dile getiriyor kaygılarını; "Derin bir boşluk yaşıyor günümüz insanı. Dine karşı lakayt kalınması ve manevi yaşantının terk edilmesi büyütüyor bu boşluğu." Gittikçe daha sık dile getirilen bağımlılık sorunu, insanlığın mevcut boşluktan duyduğu sıkıntıyı gözler önüne seriyor. Sigaradan internet kullanımına kadar uzanan bir yelpazeyi oluşturan saplantıları ise 'çağın ölüm tuzakları' olarak nitelendiriyor. Pek çok bağımlılığı sebep ve sonuçlarıyla birlikte ele aldığı son kitabının ismi de aynı: Çağın Ölüm Tuzakları.
 <br/>
 <br/>
 KİMSE, ALKOLİK OLAYIM DİYE BAŞLAMAZ
 <br/>
 <br/>
 İnsanoğlu yaratıldığı günden itibaren kendi çağına şekil veriyor. Modern çağ insanının birtakım yeni problemlerinden söz ediyor Tekalan. Zincirden kurtulmuş gibi kontrolsüzce alışveriş yapma, aşırı yeme, her gün bir ritüel gibi saatlerini internet başında geçirme... Literatüre yeni giren iptilalar, eskilere ekleniyor. Biri ötekini tetikliyor belki de. Tıpkı çoğu kez sigaranın alkol ve uyuşturucuyu peşine katıp sürüklemesi gibi. Sağlık Bakanlığı verilerine göre tütünün insan sağlığı üzerindeki olumsuz etkileri sebebiyle Türkiye'de yılda 2,72 milyar dolar ekonomik kayıp yaşanıyor. Sadece sigaraya ödenen para Sağlık Bakanlığı bütçesinin iki katı. Bilimsel veriler uyuşturucu kullananların yüzde 99'unun, daha önce sigara kullandığını ortaya koyuyor. Aynı genelleme alkol için de yapılabilir. Sigara içenlerin önemli bir kısmı alkol tüketmese de alkol kullananların kahir ekseriyeti sigara içiyor.
 <br/>
 <br/>
 Bağımlılığı modern insanın problemi olarak nitelendiren Prof. Tekalan, "Kötü sonuçlarına rağmen bir şeyi tekrar tekrar yapmak anlamına geliyor bağımlılık. Alkolde olduğu gibi ilk adım, genellikle bağımlılık yapan maddelerin kullanıldığı ortamlarda kabul görmek maksadıyla atılıyor. Bunun adına da 'sosyal içicilik' deniliyor." diyor. Sosyal içicilik kavramıyla oluşturulan savunma cephesi sayesinde sigara ve uyuşturucu maddelere karşı toplum genelinde oluşan bilinç, alkollü içkiler söz konusu olduğunda iddiasını yitiriyor. Gazetelerin üçüncü sayfalarında alkolün yol açtığı dramlara yer verilirken, ilavelerde 'içme kültürü' inşa etmenin hummalı faaliyeti sürüp gidiyor.
 <br/>
 <br/>
 Tekalan, alkol kullanmak sosyalliğin gereği gibi yansıtılsa da hemen herkesin alkol kullanmaya benzer sebeplerle başladığına dikkat çekiyor. Arkadaş grubuna uyum, iş toplantısında oluşturulan mecburiyet hissi, sosyal bir etkinlikte göze batmama kaygısı veya en basitinden 'içenlere özenti' ilk kadehi aldırtan etkenler. Sonra gerisi geliyor. Alkol almaya başlayanların hepsi alkolik olmuyor şüphesiz. Ama alkol bağımlılarının hepsi için bir ilk söz konusu. "Alkolizme herkes karşı; ama adam gibi bir iki kadeh içmenin kimseye zararı olmaz" savunmasına, "Kimse alkolik olayım diye başlamıyor içmeye." karşılığını veriyor: "Ancak bunları yeterince rahat konuşamıyoruz. Alkol kullanımı aleyhine bir cümle sarf ettiğinizde mürteci olmakla, gericilikle itham ediliyorsunuz."
 <br/>
 <br/>
 Tekalan Hoca, mesleği ve yaptığı görevler itibarıyla sık sık yurtdışına seyahat ediyor. İzlenimleri hayli ilginç: "Bir kongre vesilesiyle İsviçre'deydim. Yemekte alkol almadım. Yanımdaki yabancı katılımcı, 'dininiz sebebiyle mi almıyorsunuz?' diye sordu. 'Evet' dedim. Soruların gerisi gelmedi. Türkiye'de olsa o soruyu başka sorular takip ederdi. Ben de dindarım. Bundan ne çıkar vs. uzar giderdi konu."
 <br/>
 <br/>
 SİNSİ REKLAMLAR
 <br/>
 <br/>
 Tıp profesörü olan ve ülkemizin önde gelen kulak burun boğaz uzmanlarından kabul edilen Tekalan, alkolün sebebiyet verdiği sağlık sorunlarının yeterince ciddiye alınmadığı ve kamuoyuna anlatılamadığını düşünüyor. Alkollü içki tüketimi yüksek ülkelerde karşılaştığı bir uygulama tek başına alkol tüketiminin bile hastalık olduğu kanaatini oluşturmuş kendisinde. "İsviçre'de muayene esnasında yanında bulunduğum bir doktor, hastanın reçetesine alkol yazdı. Şaşırdığımı görünce açıklama yapma gereği duydu. Anestezi esnasında bünye sarsılmasın diye hastalara ameliyat öncesinde belli bir miktar alkol veriliyor ve bünye operasyona hazırlanıyor."
 <br/>
 <br/>
 Gelişmiş ülkelerde uzun yıllar önce bir problem haline gelen alkollü içki tüketimi ve bundan kaynaklanan problemler gelişmekte olan ülkelerde de kalkınma ile bağlantılı biçimde yaygınlaşıyor. Tekalan bunu sistemlerin manevi boşluğa cevap verememesine bağlıyor. Kişiler sorunlarını çeşitli biçimlerde bastırmayı deniyorlar. 10 yıl önce Sibirya'da şahit olduğu bir manzara hâlâ gözlerinin önünde: "İşten çıkan insanlar bara gidene kadar dayanamayıp naylon poşetlere içki dolduruyor, sonra altını delerek yolda içmeye başlıyorlardı."
 <br/>
 <br/>
 Geri kalmış ülkeler özellikle sigara ve uyuşturucu için önemli pazar niteliğinde. Bu ürünlerden para kazanan sektörler yasal yollarla reklâm yapamadıkları için kendine has metotlar geliştiriyor. Söz buraya gelmişken bir soruyu gündeme getiriyor : "Sosyal içicilik böyle bir sebeple ortaya atılmış olamaz mı?" Yani başkalarına zarar vermeden içki içmenin son derece normal bir davranış biçimi olarak kabul görmesi. Bunun devamında bu işin adap ve erkânına inilerek, 'içme kültürünün' inceliklerinin anlatılması. Hatta alkol üreticisi firmaların sponsorluğunda, "meşhur içicilerin de" bulunduğu çakırkeyf ortamlar oluşturularak, bunların haber olarak sunulması. Bütün bunlar içki tüketimini önce sıradanlaştırıyor, sonra da yaygınlaştırıyor. Bir yönüyle tabana yayıyor.
 <br/>
 <br/>
 Türkiye'nin içinde bulunduğu 'özel şartlar' alkole bir rol daha yüklüyor. Kamuda kişilerin dinî tercihlerini öğrenmede adeta bir 'filtre' ve 'turnusol kâğıdı' gibi kullanılıyor alkol. "Söyleseniz kimse kabul etmez; bunun böyle olduğunu herkes bilir." Çünkü içki tüketimi son derece belirleyici bir ayraç. İslam dininde haram olması, onu hiç kullanmayanların doğrudan 'aşırı' yaftasını almasına sebep olabiliyor.
 <br/>
 <br/>
 Oysa alkol kullanmamak tek başına bir dindarlık göstergesi değil. Belli şartlanmışlıklar neticesinde sadece sağlık açısından bile alkol tüketilmeyebilir. Nitekim buna çok sayıda örnek bulmak da mümkün. Alkol konusunda gösterilen reaksiyoner tavrı sembolik anlamına bağlıyor Prof. Tekalan. Türkiye'nin içinde bulunduğu konjonktürel durum, pek çok konuda olduğu gibi alkollü içkiler konusunda da hassasiyeti artırıyor ve sorunlar sağlıklı zeminlerde tartışılamıyor.
 <br/>
 <br/>
 BEDELİNİ HERKES ÖDÜYOR
 <br/>
 <br/>
 Bu kadar tespit ve değerlendirmeden sonra, "Zararlı alışkanlıklarla mücadele konusunda Türkiye ve diğer ülkeler ne kadar başarılı?" sorusuna geliyor sıra. Tekalan, bu konuda son derece kötümser. Zararlı alışkanlıklar konusunda gerekli mücadelenin yürütülmediği kanaatinde. "Bunları piyasaya süren sektörlerin ayırdığı payla mücadeleye ayrılan payı mukayese etmek bile mümkün değil. Yeterince iyi anlatamıyoruz neye mal olduklarını. Sadece birkaç klinikteki hastaları görmek bile ikna edici olabilir oysa." diyor.
 <br/>
 <br/>
 Öncelikli görev eğitim kurumları ve ailelere düşüyor elbette. Ama bağımlıların sebebiyet verdiği iş gücü kaybı ve tedavi masrafları vergilerden karşılandığı için zararlı alışkanlıklarla mücadelenin tüm toplumun vazifesi olduğunu dile getiriyor: "Yasaklama bir mücadele yöntemi olamaz. O sadece cazibeyi artırabilir. Buna karşılık zararlı alışkanlıklarla mücadele toplumsal bir sorumluluktur. Kliniklerde alkolizm tedavisi gören hastaların sosyal güvenlik sisteminde açtıkları delikler, diğer insanların vergileriyle kapatılıyor. Hayatında ağzına içki ve sigara koymamış, uyuşturucuyla hiç tanışmamış milyonlarca insan da bedel ödüyor ."
 <br/>
 <br/>
 Alkol, uyuşturucu ve sigara ile mücadele ederken pazar payını kaybetmek istemeyen üreticileri de unutmamak lazım. Tekalan, görüşünü bir örnekle açıklıyor: "Bağımlılığı hızlandırmak için sigaranın içindeki nikotin oranının artırıldığını ortaya çıkaran büyükelçi, bu bilgiyi kitaplaştırdıktan hemen sonra öldürüldü. Ama geleceğimizi kurtarmak için mücadele etmekten başka çaremiz yok."
 <br/>
</font>

Kaynak: [www.aksiyon.com.tr](http://aksiyon.com.tr/aksiyon/haber-19368-34-sosyal-icicilik-bagimliliga-ilk-adim.html), [web.archive.org (arşiv bağlantısı)](http://web.archive.org/web/20101210163657/http://aksiyon.com.tr/aksiyon/haber-19368-34-sosyal-icicilik-bagimliliga-ilk-adim.html)
