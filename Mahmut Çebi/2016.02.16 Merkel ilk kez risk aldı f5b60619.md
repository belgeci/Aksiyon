# Merkel ilk kez risk aldı

*Mahmut Çebi 2016.02.16*

<div class="pNewsDetailMainContent ctx_content" itemprop="articleBody">
 <p>
  Almanya kapılarını mültecilere açarak eleştiri oklarını üzerine çeken Merkel, kariyerinin en sıkıntılı DÖNEMİNİ yaşıyor. geri kabul anlaşması, Merkel’in siyasi geleceği açısından belirleyici önemde olacak.
 </p>
 <p>
  Almanya Başbakanı Angela Merkel’in popülerliği son dönemlerin en kötü seviyelerine gerilemiş durumda. Siyasi risklerden kaçınan ve genelde kamuoyunun hâkim temayüllerine göre hareket etmesiyle tanınan Merkel’in, Alman halkının çoğunluğunun istemediği mülteci dalgasına kapıyı açması ve bu konuda çok zor durumda kalmasına rağmen ısrarlı bir liderlik sergilemesinin sebepleri ne olabilir?
 </p>
 <p>
  Herkesin merak ettiği bu sorunun cevabı çok karışık. Çünkü mevcut durumun bireysel vicdana, kariyer hırsına, Almanya’nın imajına, siyasal konjonktüre ve ülke nüfusuna bakan yönleri var.
 </p>
 <p>
  Bu hususları tek tek ele almadan önce tarihî bir karar veren ve kararının arkasında ısrarla duran Başbakan Angela Merkel’i kısa bir tanıtmada fayda var. Merkel bir ilklerin kadını. 10 Nisan 2000 tarihinde Hıristiyan Demokrat Birlik Partisi’nin (CDU) ilk kadın genel başkanı seçildi. Muhafazakâr Katoliklerin etkili olduğu CDU’ya reform yanlısı, Protestan ve kadın bir siyasetçinin lider seçilmesi birçok siyaset uzmanını şaşırtmıştı. Fakat partideki ağırlığını her geçen gün artıran Merkel, Kasım 2005’te 51 yaşında Almanya tarihinin en genç, ilk Doğu Almanya kökenli ve aynı zamanda ilk kadın başbakanı oldu.
 </p>
 <p>
  Merkel, 10 yılı aşkın başbakanlık sürecinde herkesi şaşırtan bir performans gösterdi. Kriz çözmedeki başarısıyla güvenin adresi oldu. Avrupa Birliği politikalarına yön veren en güçlü lider hâline geldi. Onun siyasetteki başarısı “Merkelizm” adı verilen bir kavrama bile dönüştü. Amaca ulaşmak için taktiklere, gizliliklere ve belirsizliklere başvurma, kendini hiç riske atmama ve öldürücü vuruşu en sona saklama olarak tarif edilebilecek bu yöntemle parti içindeki güçlü rakiplerini çok kolay harcadı. Rakiplerin bir kısmı kendiliğinden yoldan çekildi, bir kısmı Merkel tarafından köşeye sıkıştırıldı, bir kısmı da skandalların kurbanı oldu.
 </p>
 <p>
  Aynı yöntemleri kullanarak rakip partilerin elindeki kozları tek tek aldı. Asgari ücret uygulaması, nükleer santrallerin kaldırılması, zorunlu askerlik hizmetinin kaldırılması, klasik aile anlayışının değişimi CDU’nun karşı olduğu konulardı. Sosyal Demokrat ve Yeşiller’in en büyük kozları olan bu maddeleri Merkel, başbakanlığı döneminde hayata geçirerek rakiplerine neredeyse savunulacak konu bırakmadı. Yaşlılar partisi olarak görülen CDU, Merkel’in popülist ve pragmatist politikaları sonrası gençlerin de tercih ettiği, reformcu bir parti gibi algılanmaya başladı.
 </p>
 <p>
  Başbakan Merkel tek başına, partisini bile aşarak, güvenin simgesi hâline gelmişti. Son genel seçimlerde bu durum çok belirgin bir şekilde öne çıktı. Partisi eyalet seçimlerinin neredeyse hepsinde kayıp verdi veya mağlup oldu. Fakat buna rağmen onun popülerliği federal düzeyde yüzde 70’lere kadar çıktı. Hıristiyan Demokratlar 2013 Eylül’ünde yapılan genel seçimlerde mutlak çoğunluğu çok az farkla kaçırıp büyük farkla birinci oldu. Zaferi âdeta tek başına kazanmıştı.
 </p>
 <p>
  2005 yılında ilk kez Almanya Başbakanı olduğunda, hiç kimse Merkel’in üçüncü kez başbakan olabileceğine ihtimal dahi vermiyordu. Sade ve mütevazı görüntüsü, içinde taşıdığı güçlü liderlik hırsını gizliyordu. Bu konudaki acımasız tavrını kendisini siyasete sokan ve koruyan Helmut Kohl’a karşı vermekten bile çekinmemişti. 2000 öncesinde adı usulsüz bağış skandalına karışan Kohl’ün yerine aday olduğunu ve partinin Kohl olmadan yola devam etmesi gerektiğini açıklamıştı. Partisini sarsan süreçten güçlenerek çıkmıştı.
 </p>
 <p>
  Merkel’in iktidar konusundaki önsezileri, taktik-stratejik hamleleri ve uyum sağlama mahareti onu döneminin en önemli siyasetçilerinden biri hâline getirdi. Günümüzde Euro Bölgesi’ndeki borç krizini çözebilmek amacıyla AB’nin fiilî liderliğini üstlenen Merkel’i ilk olarak Forbes Dergisi 2006 yılında Dünyanın En Güçlü Kadını ilan etti. Şu an neredeyse genel kabul gören bu unvanı Merkel, birçok defa kazandı.
 </p>
 <p>
  Şu an iktidarının 10 yılı geride kalmış bulunuyor. Eğer 2017 genel seçimlerine kadar görevde kalırsa İngiltere’de 1979-90 yıllarında 11 yıl 7 ay iktidarda kalan ‘Demir Leydi’ lakaplı Margaret Thatcher’ı 4 ay farkla geçerek “Avrupa’da en uzun süre iktidarda kalan kadın siyasetçi” unvanını da elde edecek.
 </p>
 <p>
  Bu unvan garanti gibi görülüyordu. Çünkü elde ettiği güç ve halk bazındaki popülerliği onu siyasette rakipsiz hâle getirmişti. Partisi CDU’da, 2017’de yapılacak federal genel seçimde “Merkel tekrar başbakan adayı olmazsa seçimi kazanamayız” fikri hâkimdi. Mülteci krizi patlak verene kadar da parti içinde bunu tartışacak veya tartışmaya açacak tek isim yoktu. Merkel ilk kez risk aldı ve bu risk her şeyi bambaşka bir boyuta taşıdı.
  <br/>
  <br/>
  <strong>
   Riskli hamlenin sebepleri
  </strong>
 </p>
 <p>
  Göç politikaları ve göçmenler Almanya’da en çok tartışılan konuların başında gelir. Başbakan Merkel’in lideri olduğu Hıristiyan Demokrat Birlik Partisi (CDU) ve onun müzmin ortağı Bavyeralı Hıristiyan Sosyal Birliği (CSU) partisi göçmen karşıtı politikalarıyla bilinir. Başbakan Merkel’in karşı olduğu bir konuda niçin böylesi bir risk üstlendiği sorusunun birden fazla mantıklı cevabı var.
 </p>
 <p>
  Aslında CDU’nun birçok geleneksel parti politikasını değiştiren Başbakan Merkel göçmen politikasında da çok katı olmayacağının ilk sinyalini son hükümet kurulduğunda vermişti. Hem kabinede Türk kökenli Aydan Özoğuz’un bakanlığını onaylayarak bir ilki daha gerçekleştirmiş hem de CDU’nun karşı çıktığı çifte vatandaşlık yasasında göçmenler lehine değişiklik yapılmasını kabul etmişti.
 </p>
 <p>
  Her konuya bir şekilde çözüm bulan Almanlar nüfus konusunda tam bir çaresizlik ve hayal kırıklığı yaşıyor. Almanya 1983’ten itibaren her yıl ortalama 200 bin kişiyi dışarıdan göçmen olarak almasına, 2013 sonrası bu rakamlar 330-400 binleri bulmasına rağmen son 20 yılda nüfus artmamış, aksine eksilmişti.
 </p>
 <p>
  <img alt="" src="/web/20160220083234im_/http://www.aksiyon.com.tr/analiz/ http:/medya.aksiyon.com.tr/aksiyon/2016/02/16/575278.jpg "/>
 </p>
 <p>
  Almanya’nın nüfusu 1995 yılında 81 milyon 678 bindi. 2000 yılındaki kayıtlar ise yarım milyonluk bir artışla 82,2 milyonu gösteriyordu. Ülkede ölenlerin sayısının doğanların sayısını 143 bin aştığı 2005 yılında ise nüfus 82,4 milyon oldu. 2010 yılında ise gerileyerek 81,7 milyona indi. 2012 yılında 80 milyon 425 bine kadar inen nüfusun imdadına yine mülteciler yetişti. İlticaların artmaya başladığı 2013 yılında nüfus 80 milyon 770 bine, 2014 yılında ise 81 milyon 200 bine çıktı. Geçen 2015 yılında ülkeye gelen 1 milyon 100 bin civarındaki mültecinin hepsinin kabulü hâlinde Almanya, 1995 yılındaki nüfusunu 20 yıl sonra geçme şansına sahip olacak.
 </p>
 <p>
  Almanları nüfus konusunda en çok endişelendiren durum ise sürekli azalan doğurganlık oranı. Oran uzunca bir süredir kadın başına 1,4 seviyesinde demirlemiş durumda. Çocuk parasına sürekli zam yapılmasına rağmen, kadınların çocuk doğurma hevesinde herhangi bir artma eğilimi görülmüyor. Üstüne üstlük bir zamanlar çok doğuruyorlar diye eleştirilen Almanya’daki Türk kadınlarında bile oran 2 seviyesine kadar gerilemiş bulunuyor.
 </p>
 <p>
  Almanya’nın yüzde 19’u yabancı kökenli. Yabancı köken tarifininw içine anne veya babası Alman olanlar ve Almanya’da doğanlar da giriyor. Yani her beş kişiden biri yabancı. Bir milyonluk yeni kitle sisteme dâhil edilince bu oran değişmeyecek.
 </p>
 <p>
  Almanya’da İkinci Dünya Savaşı sonrasında en çok doğum 1955-1965 arasında olmuştu. Bu kişiler 2020 yılından itibaren emeklilik dönemine girecek. 80 yaşın üzerindeki Almanların sayısı ise 6 milyona erişecek. 2030 yılında ise Almanya’da nüfusun yüzde 30’u 60 yaşını geçmiş olacak. Bunun emeklilik ve sağlık sistemine büyük yük getireceği hatta çöküşüne neden olacağı şimdiden ileri sürülüyor.
 </p>
 <p>
  Sistemin sağlıklı bir şekilde devam edebilmesi için genç istihdamının artırılması kaçınılmaz. Almanya’ya gelişlerine sessiz kalınarak bir nevi teşvik edilen Rumen, Bulgar ve Polonyalı göçmenler, halkta kısmi şikâyetlere sebep olsa da başarıyla üretime entegre edilmiş görünüyor. Yani Suriyelilerin de aynı başarıyı sergileyebileceğine inanılması için sebep çoktu.
 </p>
 <p>
  <strong>
   Sürece duygusal katkı
  </strong>
 </p>
 <p>
  Başbakan Merkel 17 Temmuz 2015’te katıldığı ‘Almanya’da iyi yaşam’ başlıklı panelde konuşan Filistinli kız Reem’in akıcı Almancasıyla söylediği “Ailemle dört yıldır oturma izni bekliyorum. Eğer izin çıkmazsa Lübnan’daki mülteci kampına geri gönderileceğiz. Ben üniversite okumak istiyorum.” sözlerinden çok etkilendi. Merkel’in “Göçmenlerin hepsi Almanya’da kalamaz, bazıları evlerine dönmek zorunda.” cevabı Reem’i gözyaşlarına boğdu. Filistinli kızın ağlamasına sebep olan Başbakan Merkel’in samimi duygularla Reem’i teselli etmeye çalışması medyada günlerce konuşuldu. Çocuğu olmayan Başbakan Merkel ilk kez kadın ve anne yönüyle dikkat çekmişti.
 </p>
 <p>
  Sonrasında 2 Eylül’de Aylan Kurdi’nin Bodrum’da sahile vuran küçük bedeni başta Merkel olmak üzere tüm Avrupa’da şok tesiri yaptı. Mültecilerin yıllardır yaşadığı insanlık dramı ilk kez görünür hâle geldi ve vicdanlarda hissedildi.
 </p>
 <p>
  Başbakan Angela Merkel iki gün sonra 4 Eylül’de önce çok takdir edilen ama sonrasında çok eleştiri alan tarihî açıklamasını yaptı. Macaristan’da beklemekte olan binlerce mültecinin, bir denetleme olmadan ve Alman sığınma yasası uygulanmadan Almanya’ya girebileceği açıklamasında bulundu. Mültecileri sevindiren sürpriz açıklama AB’de şaşkınlık meydana getirmişti. Çünkü Merkel’in açık davetiyle mültecilerin AB topraklarına ayak bastıkları ülkede sığınma başvurusu yapmalarını şart koşan Dublin Sözleşmesi boşta kalmıştı.
 </p>
 <p>
  <strong>
   Niçin böyle bir açıklama yaptı?
  </strong>
 </p>
 <p>
  Tarihî açıklama özünde Merkelizm kurallarına aykırı. Alıştığımız Merkel tavrına göre, herkes konuştuktan sonra Başbakan Merkel’in son sözü söyleyip kararı açıklaması gerekiyordu. Ama bu kez öyle olmadı. Halka sormadı, Avrupa Birliği’nden bir karar çıkarmadı. Bırak muhalefet partilerini, koalisyon ortağı SPD ve CSU’nun hatta kendi partisinin bile onayını almadan mültecileri Almanya’ya davet etti. Bunu niçin yaptı, sorusunun birçok cevabı olabilir.
 </p>
 <p>
  Merkel olayı tartışmaya açsaydı, AB’nin de dâhil olacağı bu tartışmalardan karar çıkma ihtimali çok zordu. Almanya’da halk göçe ve mültecilere sıcak bakmasa da Alman iş dünyası uluslararası rekabette daha güçlü olmak ve iç piyasadaki ekonomik canlılık için göçü elzem görüyor. Merkel asıl karar vericiler olan iş dünyasının bu görüşü, nüfusun yaşlandığı gerçeği, o günlere denk gelen duygusal yoğunluğun etkisi ve ülkenin ekonomik gücünün devamının alınacak dış göçe bağlı olduğu gibi sebeplerle, siyasi hayatını riske atarak bu kararı vermiş olabilir.
 </p>
 <p>
  Krizleri çok iyi yönetmesiyle öne çıkan Başbakan Merkel şu an için kariyerinin zirvesinde. Ama kendisiyle kıyaslanan eski başbakanlardan AB’nin temelini atan Konrad Adenauer ve iki Almanya’yı birleştiren Helmut Kohl gibi tarihî bir başarıya imza atmış değil. Almanya, Yahudi soykırımı, Nazi geçmişi ve dünya savaşları yüzünden uluslararası sahada kirli bir imaja sahip. Hitler bıyığı ve Nazi simgesi sık sık Alman başbakanlarla birlikte karikatürize ediliyor. Bu imaj Almanya’nın uluslararası güçlü bir aktör hâline gelmesini de engelliyor. Merkel mültecileri davetle tarihî lekeyi silme noktasında çok güçlü bir hamle yaptı. Bu sürpriz insancıl ve hoşgörü yüklü davetle 2015 Eylül sonrası Almanya’nın dünyadaki imajı bir anda değişti. Merkel kendisinden sevgiyle söz edilen bir lidere dönüştü. “Biz bunu başarabiliriz” sözleriyle olayı sürükleyen Merkel olayın krize dönüşmeye başladığı ana kadar âdeta “kutsal ana” ilan edildi.
 </p>
 <p>
  Başarılı operasyona, ocak ayında Köln’de vuku bulan taciz olayları ve artan mülteci krizi büyük darbe vurdu. Kulislerde bazı CDU’lu bakanların, siyasi müsteşarların ve Merkel’in yol arkadaşlarının “İlk defa Merkel’in ne yapmak istediğini anlamıyoruz.” dedikleri dile getiriliyor. Ortakları kendisine cephe alan, partisi arkasında durmayan Başbakan Merkel tek başına mücadelesini sürdürüyor. Türkiye sözünü yerine getirirse hâlâ başarma ihtimali var.
 </p>
 <p>
  Topluma kabul ettirmek istenilen bir şeyi, ona karşı çıkanlara yaptırmak, yönetim biliminin esaslarından biri olarak anılır. Almanya’da da bu durum geçerli. Bunun ilk örneğini işçi ve emekçilerin temsilcisi konumundaki Sosyal Demokrat Parti’nin (SPD) karizmatik lideri Gerhard Schröder sergiledi. 1998-2005 yıllarında başbakanlık yapan Schröder, tabanından gelen bütün itirazlara rağmen Almanya’nın sosyal ve çalışma sisteminde reform yapan, sosyal devlet imkânlarını azaltan, meşhur söylemle “zengini daha zengin, fakiri daha fakir yapan” Ajanda 2010’u kabul edip hayata geçirmişti. Bedelini de seçimi kaybedip siyasi hayatını sonlandırmakla ödedi.
 </p>
 <p>
  Göç ve mülteci ihalesi de buna en çok karşı çıkan Hıristiyan Demokratlara kalmış görünüyor. Merkel de tıpkı Schröder gibi bu zor görevi hayata geçirebilecek karizmaya sahip bir lider. Merkel’in başbakanlık görevini devraldığı Gerhard Schröder’le aynı akıbeti paylaşıp paylaşmayacağının kararını ise 2017 Eylül’ünde yapılacak genel seçimlerde Alman halkı verecek.
 </p>
 <p>
  Hem AB’de hem de ülkesinde Merkel hedef tahtasına oturtulmuş bulunuyor. Alman halkı 4 ay öncesinde güvenin adresi olarak gördüğü Merkel’in krizi iyi yönetemediğini düşünüyor. Bu anketlere de yansıyor. Son genel seçimde yüzde 5 barajını geçemeyen sağcı popülist Almanya için Alternatif Parti’nin (AfD) anketlerdeki oy oranı yüzde 12. AfD bu oranla üçüncü büyük parti oluyor. Mart ayında üç eyalette seçimler var. Merkel için zaman daralıyor. Türkiye ile dört ayda beşinci görüşmesini yapması biraz da bundan. Alman halkını rahatlatacak sonuçlar ortaya koyamazsa alacağı garanti görülen 2017 seçimlerini kaybetmesi işten bile değil.
 </p>
</div>


Kaynak: [www.aksiyon.com.tr](http://www.aksiyon.com.tr:80/analiz/merkel-ilk-kez-risk-aldi_553877), [web.archive.org (arşiv bağlantısı)](http://web.archive.org/web/20160220083234/http://www.aksiyon.com.tr:80/analiz/merkel-ilk-kez-risk-aldi_553877)
