# Teröre uymayan kılıf: DİN

*Pınar Demir 2013.09.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İslam adına yapılan terör saldırıları hem infial hem de şüphe uyandırıyor. Bu tür şiddet olaylarında önemli ayrıntıları ısrarla göz ardı etmek yanlış sonuçlar üretiyor. Din, terör saldırısı yapanlar için aslında tek ve yeterli gerekçe değil.
  </font>
 </div>
 <div id="newsText">
  <font class="detail-text">
   <p>
    Kenya ve Pakistan’daki iki ayrı saldırıda yüzden fazla sivilin ölmesiyle İslam ve terör konulu tartışmalar yeniden gündeme geldi. Pakistan Talibanı’na bağlı Cundullah örgütünün Peşaver’deki bir kiliseye düzenlediği intihar saldırısında (20 Eylül) 80 Hıristiyan ölürken Nairobi’deki bir alışveriş merkezine saldıran (19 Eylül) El Şebap militanları 60’tan fazla sivili katletti. Şiddet ile İslam arasında doğrudan bağ olduğunu iddia edenler ve İslamofobiyi körüklemek isteyenler için bulunmaz fırsatlardı bunlar. Batı’da olduğu gibi Türkiye kamuoyunda da İslamofobinin haklı gerekçeleri olduğunu savunanlar çıktı. Oysa ‘İslami terör’ tamlamasının problemlerine ve art niyetine dair yazılanlar ortaya ciddi bir literatür çıkarmış durumda. Aksiyon’un 945’inci sayısındaki kapak dosyasında vurgulandığı gibi İslamofobinin 11 Eylül ve El Kaide’nin varlığından çok daha önceye uzanan derin bir tarihî altyapısı var.
   </p>
   <p>
    Masum sivillerin katlini meşru gören bir dinî anlayış Müslümanların kahir ekseriyeti tarafından reddediliyor. Düzenlenen her terör eyleminden sonra muteber âlimler, din adamları, kanaat önderleri hadiseyi kınayan açıklamalar yapıyor, eylemlerin İslam’a zarar verdiğini, İslam ile tevilinin mümkün olamadığını hatırlatıyorlar. Ne ilginçtir ki, bu sesler medyada yeterince yer bulmuyor. Hatta bazı çevrelerin İslam ve terör kelimelerini birlikte telaffuz etmedeki ısrarı devam ediyor. Hâlbuki başka terör eylemlerinde ve katliamlarda faillerin etnik ya da dinî aidiyetleri nazara verilmiyor. Yakın bir örnek olarak, Washington’da donanmaya ait tesiste 12 kişiyi öldüren şahsın Budist oluşu medyada küçük bir ayrıntı olarak yer aldı. Myanmar’da Müslümanlara yönelik katliamların kışkırtıcılığını yapan rahibin, kendisini ‘Budist Bin Ladin’ olarak tanımlaması bir ‘Budist terörü’ tabirini ortaya çıkarmıyor. Yine dinî hassasiyetin ve gerilimin çok yüksek olduğu Filistin’de ‘fanatik’ Yahudilerin Mescid-i Aksa’da ya da Halil İbrahim Camii’nde namaz kılan insanları katletmesi bile ‘Yahudi terörü’ gibi bir yaftalamaya maruz kalmıyor. Avrupa’dan bir örneği hatırlatalım. Düzenlediği terör saldırısıyla çoğunluğu genç 77 kişiyi katleden Norveçli ırkçı katil Anders Behring Breivik, kendisini El Kaide’nin Hristiyan versiyonu olarak gördüğünü söylemişti. Bu açık beyan bile bir ‘Hristiyan terörü’ tabirini medyada dolaşıma sokmaya sebep olmuyor. Söz konusu eylemlerin hepsinde dinî motivasyon belirleyici olsa da din ile şiddet arasında doğrudan bağ kurulmuyor. Fakat iş, içinde Müslümanların olduğu eylemlere gelince bu hassasiyet yerini art niyetli bir toptancılığa bırakıyor. Çünkü bu yaklaşım aynı zamanda siyasi bir tercihi temsil ediyor. Tercihin temelde, dünyanın stratejik bölgelerinde, küresel etkileri olan bölgesel ihtilaf alanlarında Müslümanların yaşamasıyla ilgisi olduğunu söylemek yanlış olmayacaktır.
   </p>
   <p>
    Terör ve şiddet eylemlerini siyasi araç olarak kullanan pek çok örgüt var. Bunlar aşırı sol gruplardan Japonya’da gördüğümüz türden yeraltı tarikatlarına kadar değişen bir yelpazede çeşitlilik arz ediyor. Söz konusu örgütler uluslararası terör piyasasında varlıklarını duyurduktan sonra istihbarat örgütlerinin taşeronları hâline gelebiliyorlar. Örgütlerin eleman temin etmek, bunları örgüt yapısı içinde tutabilmek için ideolojik bir motivasyona ihtiyaçları var. Dinî kaygılar bu motivasyonu temin etmek için çok kolayca kullanılabiliyor. Bu örgütlere katılan kişilerin profilleri hakkında yapılan araştırmalar ilginç sonuçlar ortaya koyuyor.
   </p>
   <p>
    Bu noktada, İngiliz iç istihbarat servisi MI5’in hazırladığı ‘Birleşik Krallık’ta Aşırı Şiddet ve Radikalleşmeyi Anlamak’ başlıklı raporun sonuçlarını tekrar hatırlamak yerinde olacaktır. Rapora göre, teröre yönelenlerin çoğu mensubu oldukları dini çok iyi bilmiyor, hatta dinî yükümlülükleri bile yerine getirmiyor. Terör eylemlerine bulaşan yüzlerce kişiyle görüşülerek hazırlanan raporda radikalizme toplumun her kesiminden yönelenlerin olabileceği, bu kişileri belli bir kategoriye sokmanın mümkün olmayacağına dikkat çekiliyor. Terör örgütlerinin genelinde olduğu gibi daha çok ekonomik sıkıntılar çeken, bilgisiz, çevresi ve ailesiyle uyum sorunu yaşayan insanlar eleman olarak devşiriliyor. Raporda, radikalizme eğilim gösterenlerin ekserisini sonradan din değiştirenlerin oluşturduğu da çarpıcı bir veri olarak yer alıyor.
   </p>
   <p>
    İnsanların terör örgütlerine neden yöneldikleri konusu istihbarat servislerinin olduğu kadar akademinin de ilgilendiği bir alan. Bu konudaki teorilerde bazı sebeplerin ağırlık kazandığı görülüyor. Mesela, bir yere ait olma ihtiyacı, aidiyet duygusu, kimlik arayışı, maddi getiri temini gibi sebeplerin yanı sıra adaletsizlik, haksızlık, eşitsizliğe itiraz ve hesap sorma duygusu da örgüte yönelişi teşvik ediyor. Dışlanma ve aşağılanmaya maruz kalanların, şiddet yüklü ortamlarda yetişenlerin, kendilerini güvende hissetmeyenlerin de örgüt çatısı altına sığındığı ortaya çıkıyor. Örgütlerin eleman devşirme ve militan kimliklerin inşaasında dinî motiflerden yola çıkması da bunları tamamlayan bir motivasyon hâline geliyor.
   </p>
   <p>
    Türkiye’de Hizbullah örgütü üzerinde 2010 yılında yapılan bir araştırma eleman profiliyle ilgili ilginç veriler ortaya koyuyor. Uluslararası Terör ve Sınır Aşan Suçlar Araştırma Merkezi (UTSAM) tarafından yapılan çalışma ‘Terör Örgütlerinde Militan Kimlik Profili: Türkiye’de Hizbullah Örneği’ başlığını taşıyor. Araştırmaya göre, örgütün silahlı kanadına katılanların yüzde 57’sini 14-17 yaş arası gençler oluşturuyor. 18-21 yasındaki eleman oranı yüzde 24. Elemanların sadece yüzde 7’sinin üniversite mezunu olduğu örgütte lise mezunlarının oranı yüzde 73. Silahlı kanat elemanlarının yüzde 53’ünü işsizler oluştururken dindarlıkla ilgili veriler de dikkat çekici bir gerçeğe işaret ediyor. Örgüt üyelerinin yüzde 46’sı örgüte katılmadan önce dinî herhangi bir aktivitesi olmadığını ve bu konuda bir sorumluluk hissetmediklerini söylüyor. Bütün dinî ibadetlerini aksatmadan yapanların oranı ise sadece yüzde 5.
   </p>
   <p>
    Politik psikolojinin kurucularından kabul edilen Kıbrıslı psikiyatri profesörü Vamık D. Volkan, ‘İntihar Bombacıları’ başlıklı makalesinde intihar bombacısı Filistinli çocukların yaşadığı travmalar dolayısıyla benliklerinde oluşan çatlakların grup kimliği ile doldurulmaya çalışıldığına vurgu yapıyor. Sabra ve Şatilla katliamından sağ kurtulmayı başaran çocuklar üzerinden yaptığı analizlerle intiharın karmaşık süreçlerine eğilen Volkan’ın belirttiği üzere intihar bombacılığı sadece Ortadoğu’ya mahsus bir eylem biçimi değil. Sri Lanka’daki Tamil Kaplanları da bu türe örnek gösterilebilir. Bireyin kendisine güveninin yetersiz olduğu ve aşırı suçluluk duyguları hissettiği durumlarda intihara yatkın olduğunu söyleyen Volkan, aşağılanma ve çaresizlik duygularıyla travmatize olmuş ‘İslamcı’ intihar bombacılarının kendilerini öldürerek özgüvenlerini artırmaya çalıştıklarını vurguluyor.
   </p>
   <p>
    Konu ile ilgili bilimsel araştırmalar bireylerin şiddete yönelmesinde farklı pek çok motivasyonun en az din kadar belirleyici olduğunu gösteriyor. Terör eylemlerinin sosyo-psikolojik zemini ve bu zemini oluşturan dış şartları hesap etmeden sadece İslam’a vurgu yapmak iyi niyetli bir yaklaşım değil ve meseleyi gerçekten anlamak isteyenler için ikna edici olmaktan uzak. Terör-şiddet-İslam bağlantısını bu şekilde anlamlandırmak İslamofobinin haklı gerekçeleri olduğu iddiasına teslim olmamıza da yol açıyor. Oysa özellikle Batı’da İslamofobi söylemi, şiddet eylemlerini bahane ederek tüm Müslümanları tehlikeli unsurlar olarak damgalayan bir damardan ilerliyor. Bu yaklaşımın ne kadar problemli olduğunu, kısa vadede çok tehlikeli sonuçlar doğurabileceğini öngörmek zor değil. Onun için masum sivillerin İslam adına katledilmesini kınarken, bu şiddeti ortaya çıkaran sosyo-psikolojik şartları gözden kaçırmamak gerekiyor. Sovyetlere karşı cihad söyleminin Afganistan ve Pakistan’daki radikal İslami akımları nasıl beslediğini ve buna kimlerin destek verdiğini, bugün bu şiddetin hangi amaçlar doğrultusunda araçsallaştırıldığını görmeden sadece Selefiliğe vurgu yapmak resmin tamamını görmemizi engelliyor. Bunun gibi Ortadoğu’da Filistin coğrafyasında yaşanan travmaların şiddet sarmalını nasıl tetiklediğini de teslim etmek zorundayız. Şiddeti meşru görmek ya da anlayışla karşılamak değil bu, sorunu temelden çözebilmek için manzaranın tamamını doğru teşhis etme çabası. İslam’ın ana omurgasının ve Müslümanların kahir ekseriyetinin şiddet eylemlerine samimiyetle karşı olduğunu, İslam ve terör arasında doğrudan bir bağ olmadığını görebilmemiz ancak bu şekilde mümkün olacaktır.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-36657-terore-uymayan-kilif-din.html), [web.archive.org (arşiv bağlantısı)](http://web.archive.org/web/20131225021856/http://www.aksiyon.com.tr/aksiyon/haber-36657-terore-uymayan-kilif-din.html)
