# Boston saldırısı: Travma geri mi dönüyor?

*Pınar Demir 2013.04.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   ABD, Boston’daki iki patlamayla sarsıldı. 3 kişinin ölümü, 176 kişinin yaralanmasıyla sonuçlanan patlamanın 11 Eylül travmasını canlandırmasından korkuluyor. Asılsız ihbarlar, yalanlanan haberler bu psikolojiyi gösteriyor.
  </font>
 </div>
 <div id="newsText">
  <font class="detail-text">
   <p>
    Atlas Okyanusu kıyısında yer alan Boston, Amerika’nın en eski şehirlerinden biri. Kuruluşu 1630’lara  uzanan kentte 1897 yılından beri her nisanda maraton düzenleniyor. Dünyanın en eski ve prestijlilerinden sayılan Boston Maratonu bu yıl terör saldırılarıyla dünya gündemine girdi. Geçen pazartesi günü düzenlenen maratonda bitiş çizgisine yakın iki ayrı bombanın patlaması sonucu biri çocuk 3 kişi öldü, 176 kişi yaralandı. Araştırmalar düdüklü tencereden yapılan bir düzeneğin patlatıldığını ortaya çıkardı. 6 litrelik tencere, içine yerleştirilen çivi ve metal parçaları ile ölümcül bir bomba hâline getirilmişti.
    <p>
     Dünyanın önde gelen yayın kuruluşları tarafından takip edilen maratondaki patlama, bir anda dikkatleri Boston’a çevirdi. Sosyal medya aracılığıyla hızlanan anlık bilgi akışı bir süre sonra bilgi kirliliğine dönüştü. 11 Eylül travmasının psikolojik zemini her türlü provakasyona açık vasat oluşturmuştu. İslamofobik çevreler bu vasatı iyi değerlendirdi. Ana akım medya temkinli bir dil kullansa da dolaşıma sokulan haberlerin birer birer tekzip edilmesi köklü yayın kuruluşlarının kötü sınav vermesine sebep oldu. Mesela Associated Press, cep telefonu şebekelerinin kapandığı haberini geçti. Kısa süre içinde haberin doğru olmadığı anlaşıldı. Muhafazakâr tandanslı New York Post gazetesi ise ölü sayısını 12 olarak bildirdi. Fakat Boston Polis Departmanı sadece 3 ölü olduğunu açıkladı. Değişik kaynaklardan ulaşan haberler JFK Kütüphanesi’ne de bombalı saldırı olduğuna yönelik bilgiler veriyordu. Kütüphanedeki olayın mekanik bir yangın olduğu anlaşıldı. Suudi asıllı bir kişinin şüpheli olarak gözaltına alındığı haberi yine New York Post tarafından verildi. Oysa şahıs sadece sorgulananlardan biriydi. The Wall Street Journal 5, The New York Times ise 3 patlamamış düzenek bulunduğunu yazdı. Oysa yetkililer pek çok şüpheli paket ihbarı yapıldığını; ama patlamamış bomba bulunmadığını duyurdu.
     <p>
      Büyük yayın kuruluşları kaos ve şaşkınlık ortamında yanlış haberlerle travmatik bir atmosfer oluşmasına katkıda bulunsa da ilerleyen günlerde ihtiyatlı bir dilde karar kıldı. Bunun 11 Eylül benzeri bir toplumsal  histeriyi önleme adına sorumlu yayıncılık anlayışı olduğu muhakkak. Zira söz konusu histerinin büyük oranda medya eliyle kışkırtıldığı biliniyor. Özellikle İslamofobik çevrelerin yayın organları değişik gerekçelerle bu histeriyi canlı tutmaya çalışıyor. 11 Eylül ruhunun geri dönmesi en çok onların işine yarıyor.
      <p>
       Son 11 Eylül anmalarındaki  nispi soğukkanlı atmosfer, travmanın yavaş yavaş atlatıldığına dair iyimser yorumlara sebep olmuştu. Hemen arkasından gelen provakosyon filmi ‘Müslümanların Masumiyeti’ne yönelik tepkiler, Libya’da Amerikan elçisinin öldürülmesi boyutlarına ulaşınca endişeler canlandı. Anlaşılan İslamofobi’nin körelmesine izin verilmeyecekti. Akıl dışı paranoyalarla İslam karşıtı kampanyalar üreten çevreler için Boston’daki patlamalar bulunmaz fırsat oldu. Bu çevreler patlamaların peşinden sosyal medya aracılığıyla Müslümanları hedef göstermekten çekinmedi. Ortada olayın ayrıntılarına dair hiçbir delil yokken, Başkan Barack Obama halka hitaben yaptığı konuşmada ‘terör’ kelimesini bile telaffuz etmekten çekinirken, İslamofobik çevreler “Boston’da Cihad” başlığını atmıştı bile. Arap asıllı bir şüphelinin yakalandığına dair haber asılsız çıksa da Müslümanlara yönelik nefret söylemleri sosyal medyada yayılmaya devam etti. Fox News kanalında bir yorumcunun bütün Müslümanların öldürülmesi gerektiğine yönelik hezeyanları ise nefret söyleminin zirvesini teşkil ediyordu. Müslümanlar ortalama Amerikalının zihninde ‘olağan şüpheli’ olarak kodlanmaya çalışılıyordu.
       <p>
        İslam karşıtı reklam kampanyalarında Başbakan Tayyip Erdoğan’ı bile ‘cihadist’ olarak takdim eden bu çevrelerin önde gelen figürleri, suçlunun kim olduğundan emin görünüyor. 1995 yılındaki Oklahoma saldırısının ‘Ortadoğulu karakterde’ olduğu skandalına imza atan ‘terör uzmanı’ Steve Emerson, Boston’daki bombanın da tarz olarak ‘cihadistleri’ işaret ettiğini söyledi ve Suudi asıllı bir Arap’ın şüpheli olduğunda ısrar etti. Aynı çevreden Pamela Geller, Robert Spencer gibi tanınmış isimler de benzer iddialarla İslam karşıtı fikirlerini yaymaya çalıştı. Bazı medya kuruluşları ise İslam dünyasındaki münferit olayları ‘saldırı sonrası sevinç gösterileri’ temasıyla aktarmakta sakınca görmedi.
        <p>
         Amerika’da İslami temsili olan kişi ve kuruluşlar ise her vesilede İslam ile terör arasında ilişki kurulmasından rahatsız. Boston patlamaları sonrasında üzüntülerini ve tedirginliklerini dile getiren bazıları, tüm Müslümanları  şiddetle özdeşleştirme çabalarının iyi niyetli olmadığına dikkat çekti ve bunun Amerikan toplumuna hayır getirmeyeceğinin altını çizdi.
         <p>
          Afganistan, Pakistan yahut Filistin’de, yani İslam dünyasının kriz bölgelerindeki karanlık atmosfer, bir kısım insanları aşırı grupların şiddet yöntemlerine ikna edebilir. Boston’daki patlamaların faili bir Müslüman da olabilir. Sorun, diğer ihtimallerin göz ardı edilerek İslam ve terör kelimelerini yan yana getirmedeki kötü niyetli acelecilikte. Oysa  Amerika’da aşırı sağ gruplar ve bireylerin şiddet eğilimleri ihmal edilemeyecek bir problem olarak alarm veriyor. West Point Askerî Akademisi’ne bağlı  Terörizmle Mücadele Merkezi’nin yeni yayımladığı rapor, tehlikenin boyutlarını gözler önüne seriyor. ‘Şiddet Yanlısı Amerikan Aşırı Sağını Anlamak’ başlığıyla yayımlanan raporda, aşırı sağ gruplardan kaynaklanan saldırı ve şiddet eylemlerinde ciddi bir artış olduğu ortaya konmuş. Neonaziler, Hristiyan fundamentalistler, kürtaj karşıtları, dazlaklar, Milis hareketleri gibi kendilerini aşırı sağ siyasetlerle tanımlayan grupların şiddet eylemleri, 1990’larda yılda ortalama 70,1 iken, 2000’lerde 307,5’e cıkmış. Muhafazakârlar, dış kaynaklı şiddet eylemlerine karşı şahin kesilirken, aşırı sağcı terör karşısında  sessiz kalmakla eleştiriliyor.
          <p>
           ABD Ulusal Güvenlik Bakanlığı, şüphelilerin Djohar Tsarnaev (19) ve Tamelan Tsarnaev (26) isimli iki Çeçen kardeş olduğunu ilan etti. FBI’ın desteği ile cuma günü yapılan operasyonda büyük kardeş öldürülürken, küçüğünün yaralı olarak kaçtığı kaydedildi. Operasyon sürerken polis sokağa  çıkma yasağı ilan etti ve  bütün şehir eve kapandı. Watertown banliyösünde sürdürülen operasyon neticesinde cumartesi sabaha karşı Djohar Tsarnev de yakalandı. Öte yandan NBC televizyonu, öldürülen zanlı Tamerlan Tsarnaev’in Türkiye’de bir yıl askeri eğitim aldığını iddia etti. Ancak İçişleri Bakanı Muammer Güler, Tsarnaev’in 2003 yılında Türkiye’de sadece 10 gün kaldığını ve başka bir ilgisi olmadığını açıkladı.
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=DFAE938B7E2454D3CE95A29B28825BAC?newsId=35371), [web.archive.org (arşiv bağlantısı)](http://web.archive.org/web/20131211053028/http://www.aksiyon.com.tr:80/aksiyon/newsDetail_getNewsById.action;jsessionid=DFAE938B7E2454D3CE95A29B28825BAC?newsId=35371)
