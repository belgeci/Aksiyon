# Çıkarda birleşmiş milletler!

*Pınar Demir 2013.09.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye’deki insanî kriz her geçen gün derinleşirken, BM bir türlü harekete geçemiyor. Güvenlik Konseyi’ndeki kilitlenmeyi aşamayan BM üyeleri, 68. Genel Kurul toplantısı için bu hafta New York’ta bir araya gelecek.
  </font>
 </div>
 <div id="newsText">
  <font class="detail-text">
   <p>
    Geçen yüzyılın başında dünya, daha önce görmediği ölçekte iki büyük savaşa sahne oldu. Milyonlarca insanın ölümüne, büyük göçlere, soykırımlarına, atom bombalarının yıkımına şahit olan insanlık, uluslararası barış ve güvenliği kalıcı hâle getirmenin arayışı içine girdi. Bu arayış I. Dünya Savaşı sonrasında Birleşmiş Milletler’in (BM) öncü kuruluşu olarak Milletler Cemiyeti’nin kurulmasına sebep oldu. 1919 yılında Versay Anlaşması’yla kurulan cemiyetin varlığı II. Dünya Savaşı’nın çıkmasını engelleyemediği için son buldu. II. Dünya Savaşı’nın bitiminde, tekrar aynı acıları yaşamamak ve uluslararası ihtilafları barışçıl yollarla çözmeye çalışmak için daha güçlü bir irade ortaya çıktı. BM bu ortak iradenin sonucunda; fakat savaşın galibi devletlerin nezaretinde şekillendi. ABD, Rusya, Çin, İngiltere ve Fransa’nın öncülüğünde bir araya gelen 51 ülke tarafından 24 Ekim 1945’te kurulan BM, öncelikli hedefini ‘uluslararası barış ve güvenliği korumak’ olarak ilan etti. Türkiye’nin de aralarında bulunduğu 51 ülke, aynı zamanda ekonomik, sosyal, kültürel sorunların çözümünde işbirliği yapmayı kararlaştırdı. Bugün itibariyle üye sayısı 193’e ulaşan BM’nin, bünyesindeki örgütlerle sosyal, kültürel ve ekonomik alanda önemli işler başardığı inkâr edilemez. Fakat uluslararası ihtilafların çözümünde kurucu ilkelerinin gerektirdiği rolü oynamaktan çok uzakta. Bosna, Ruanda, Filistin’de iyi bir sınav veremeyen BM, son olarak Suriye krizindeki kilitlenmiş hâliyle de eleştirilerin hedefinde.
   </p>
   <p>
    <img alt="" height="291" src="http://web.archive.org/web/20130921142210im_/http://medya.aksiyon.com.tr/aksiyon/2013/09/16/pinar-bm-5.jpg"/>
   </p>
   <p>
    BM ile ilgili eleştiriler yeni değil. Kuruluşun yapısı ve işleyişi konusundaki reform talepleri son yirmi yıldan beri değişik platformlarda dile getiriliyor. Milletler camiasını adil bir şekilde temsil etmediğine, II. Dünya Savaşı sonrasında oluşan güç dengelerini esas aldığına, Güvenlik Konseyi’nin yapısının hakkaniyetli olmadığına dair haklı eleştiriler var. Güvenlik Konseyi’ndeki daimî üyelerin veto hakkı, BM’yi pek çok siyasî ihtilafta fonksiyonsuz bırakıyor. Reform için atılması gereken adımlar da yine Güvenlik Konseyi’nin yapısı yüzünden karşılıksız kalıyor. BM’nin Genel Kurul, Güvenlik Konseyi, Ekonomik ve Sosyal Konsey, Vesayet Konseyi, Uluslararası Adalet Divanı ve Genel Sekreterlik gibi 6 temel organı bulunuyor. Bunlar içinde Güvenlik Konseyi’nin kritik bir konumu var. Konsey veto hakkı olan ABD, Çin, Rusya, Fransa, İngiltere gibi 5 daimî üye ile veto hakkı bulunmayan 10 geçici üyeden oluşuyor. Görev süreleri iki yıl olan geçici üyeler her yıl toplanan Genel Kurul’da yapılan seçimle belirleniyor. 2009-2011 yılları arasında Güvenlik Konseyi’nin geçici üyesi olarak görev yapan Türkiye, 2015-2017 yılları için tekrar aday olacak. BM’ye üye 70 ülkenin veto hakkı olmayan GK geçici üyeliğine şimdiye kadar hiç seçilemediğini de hatırlatalım.
    <p>
     Güvenlik Konseyi uluslararası barış ve güvenliğin korunmasında birinci derecede sorumluluğa sahip. İdarî konulardaki kararların alınabilmesi için 15 üyenin 9’unun evet demesi yeterli. Fakat siyasî kararlarda 5 daimî üyenin tamamının evet oyu gerekiyor. Bu da uluslararası ihtilaflarda BM’nin büyük ölçüde kilitlenmesine sebep oluyor. Emekli diplomat ve eski Dışişleri Bakanı Yaşar Yakış, daimî üyelere veto hakkının, savaşları önlemeye gücü yetebilecek ülkelere geniş yetki verme düşüncesiyle tanındığını söylüyor. BM’nin Viyana ofisinde bir süre Türkiye’nin daimî temsilciliği görevini yapan Yakış, bu mekanizmanın nasıl ortaya çıktığını şöyle anlatıyor. “Böyle bir veto mekanizmasının mevcut olmadığı Milletler Cemiyeti, İtalya’nın Etiyopya’yı işgal etmesine ve İkinci Dünya Savaşı’na giden sürece engel olamadı. Daimî üyelere veto yetkisi verme düşüncesinin fikir babaları savaşları önlemeye gücü yetebilecek ülkelere böyle geniş yetki vermek suretiyle barışı daha iyi koruyacaklarını düşünmüştü. Bu düşünceleri aslında bir ölçüde gerçekleşti. Bugün henüz üçüncü dünya savaşı patlamadı ise BM’deki kuralların bunda önemli katkısı olduğunu kabul etmemiz gerekir.”
     <p>
      Ankara Üniversitesi Siyasal Bilgiler Fakültesi Uluslararası İlişkiler Bölümü’nden Prof. Çağrı Erhan, BM’nin kuruluşundan bu yana iki dünya savaşında ölenden daha fazla insanın uluslararası ve iç savaşlarda öldüğünü hatırlatıyor. BM’nin kuruluş ilkelerinde üye ülkelerin eşitliğine atıf yapıldığına ama sadece II. Dünya Savaşı’nın galibi olduğu için 5 daimî üyenin veto hakkını kendi çıkarları doğrultusunda kullanabilmesinin bu eşitlik ilkesiyle çeliştiğine dikkat çekiyor. II. Dünya Savaşı’ndan bugüne uluslararası dengelerin çok değiştiğini, Soğuk Savaş’ın bittiğini, eski düşmanların dost olduğunu vurgulayan Erhan, ekonomik, demografik ve bölgesel olarak güçlü pek çok ülkenin denkleme dahil olduğunu söylüyor. Buna rağmen kuruluşundan beri değişmeyen 5 daimî üyenin tüm üye ülkeleri ilgilendiren konulara dair veto hakkını kendi çıkarları doğrultusunda kullanabilmesi, ne evrensel değerlerle ne demokratik standartlarla ne de BM”nin kuruluş ilkeleriyle bağdaşıyor. Prof. Erhan bu durumu George Orwell’in Hayvan Çiftliği kurgu romanındaki bir ifadeye atıfla özetliyor: “Bütün hayvanlar eşittir, ama bazıları daha eşittir.” Yaşar Yakış ise bu noktada diplomasinin tanımlarından birini hatırlatarak aksini beklemenin gerçekçi olmayacağı fikrini savunuyor: “Diplomasi bir ülkenin çıkarlarının uluslararası alanda korunmasıdır.” Söz konusu ülkeler evrensel değerlerle kendi ulusal çıkarları çatıştığında kendi menfaatlerini öne çıkarıyor.
      <p>
       Abant İzzet Baysal Üniversitesi İktisadi ve İdari Bilimler Fakültesi Uluslararası İlişkiler Bölümü’nden Prof. Muhittin Ataman, BM’nin ‘uluslar üstü’ değil ‘uluslararası’ bir kuruluş olduğuna dikkat çekiyor. BM’nin öncelikli amacını ‘uluslararası barış ve güvenliği sağlamak’ şeklinde ilan ettiğini; ama asıl niyetin savaştan galip çıkan devletler tarafından oluşturulan uluslararası sistemin istikrarını devam ettirmek olduğunu söyleyen Ataman’a göre, BM daha çok güçlü devletlerin küresel çıkarlarını gözetiyor. Çin hariç, Güvenlik Konseyi’nin diğer daimî üyelerinin Batı’yı temsil ettiğini, konseyde Latin Amerika, Afrika ve İslam dünyasını temsil eden bir ülke bulunmadığını söyleyen Ataman, bu durumun adaletsizliğine dikkat çekiyor. Reform çabalarının da aynı adaletsiz yapı yüzünden karşılık bulamaması BM’nin etkinliğini her geçen gün biraz daha azaltıyor. BM’nin inandırıcılığını sağlaması için hiç olmazsa zaman zaman etkili olduğunu hissettirmesi şart.
       <p>
        BM’deki krizi aşmanın yolu var
        <p>
         BM diğer etkili organları ve yan organizasyonları aracılığıyla ekonomik ve sosyal konularda önemli icraatları olan bir örgüt. Gelişmekte olan ülkelerin kalkınmasına yönelik organizasyonlar, çocuk sağlığı ve gelişimi ile ilgili yürüttüğü programlar, Soğuk Savaş sonrası silahsızlanma çalışmalarına katkıları, küresel ölçekte çevre koruma faaliyetleri gibi pek çok alandaki çabası ve başarısı inkâr edilemez. Prof. Muhittin Ataman, dünyanın farklı bölgelerine gönderilen barış gücü askerlerinin ateşkesi denetlemesi ve gerginliğin sıcak çatışmaya dönüşmemesi konusunda da BM’nin başarılı işleri olduğunu hatırlatıyor. Mesela Kıbrıs’ta Yeşil Hat’ta görev yapan BM askerlerinin varlığı sınırda muhtemel bir çatışmanın önlenmesine büyük katkı sağlıyor. Fakat Ruanda’da 800 bin, Bosna’da 250 bin kişinin ölmesi BM’nin zamanında hareket etmeyişi yüzünden engellenemedi. Suriye’de uzun zamandan beri devam eden iç savaş kimyasal silahların kullanılmasıyla büyük bir insanî felaket yaşanmasına sebep oldu. 2 milyon insanın mülteci durumuna düştüğü savaşta BM Rusya’nın vetosu yüzünden harekete geçemiyor. Bu noktada Çağrı Erhan, BM’nin bunu aşmak için bir yolu olduğunu hatırlatıyor. Erhan o yolu şöyle anlatıyor: “BM Güvenlik Konseyi’nin bir daimî üyesi uluslararası barış ve güvenliği ilgilendiren konuda sürekli veto hakkını kullanıyor ve karar alınmasını engelliyorsa, BM Genel Kurulu, Güvenlik Konseyi’nin yetkilerini üzerine alarak bu konuda karar verebilir. Tarihte örnekleri olan bu karara ‘Barış için BM Kararı’ diyoruz. Mekanizma şöyle işletilir: Güvenlik Konseyi üyelerinin en az 9’unun oyuyla Genel Kurul toplantıya çağırılır. Burada veto mekanizması çalıştırılamaz. Herhangi bir BM üyesi toplantı çağrısı yapabilir. BM Genel Sekreteri, toplantıyı yapmak için Genel Kurul üyelerinin salt çoğunluğunu arar. Yani üye sayısının yarısından bir fazlası toplantı çağrısına onay verirse, yapılır. Toplantıda yaptırım ya da müdahale gibi herhangi bir karar yine çoğunlukla alınır. Ama Genel Kurul kararları tavsiye niteliğindedir. İsteyen devlet bu karara uyar, istemeyen uymaz. Yine de böyle bir karar büyük meşruiyet sağlar.” Prof. Erhan, Suriye konusunda Güvenlik Konseyi kilitlenmiş olmasına rağmen niçin diğer ülkelerin bu yolu çalıştırmadığını anlayamadığını, bunun bir ikiyüzlülük olduğunu söylüyor: “Bu yolu çalıştırmayanlar da en az veto edenler kadar sorumluluk taşıyor.”
         <p>
          Mevcut şartlarda reform çok zor
          <p>
           BM özelinde uluslararası hukukun bir kısır döngüye girdiğini görüyoruz. Uluslararası hukuk reel-politiğe, menfaat siyasetlerine feda ediliyor. Yaşar Yakış hukukun sürekli evrim hâlinde olduğunu, uluslararası hukukun ise daha ağır ilerlediğini söylüyor. Bundan birkaç yüzyıl öncesiyle karşılaştırıldığında ulaşılan noktanın küçümsenmemesi gerektiğini hatırlatan Yakış, BM’nin reform sürecinin de olgunlaşma aşamasından geçtiğini ifade ediyor. “Bütün engelleri ortadan kaldıran, hiçbir eksiği olmayan bir reform talebi henüz önerilmiş değil.” diyen Yakış’a göre, önerilse bile veto hakkı olan ülkeler buna direnmek için her türlü çareye başvurabilir. Muhittin Ataman da aynı çıkmaza vurgu yaparken BM’de ilk reform taleplerinin 77’ler denilen Güneyli Ülkeler grubuyla başladığını ve yine daimî üyelerin kayıtsızlığıyla karşılaşıldığını anlatıyor. Çağrı Erhan bunlara ilaveten BM’nin mali yapısına dikkat çekiyor. ABD’nin tek başına BM bütçesinin dörtte birini karşıladığını söyleyen Erhan, Filistin’in BM üyeliği söz konusu olduğunda ABD’nin “BM’ye verdiğimiz maddi desteği gözden geçiririz.” açıklamasını hatırlatıyor.
           <p>
            Bütün bunları göz önüne aldığımızda BM’nin bir tür kilitlenme yaşadığını görebiliriz. Reform çabalarının bu şartlarda netice almasını beklemek gerçekçi görünmüyor. BM, kuruluş antlaşmasında görüldüğü üzere, özünde bir erdem ve evrensel değer arayışının ifadesiydi. Fakat insanlığın ortak menfaatleri ve yüksek insanî idealler adına ulusal menfaatleri aşmak bir türlü mümkün olmuyor. Bunun maliyetini de Suriye’de olduğu gibi savunmasız insanlar ödemek zorunda kalıyor.
           </p>
           <hr/>
           <p>
            <img alt="" height="291" src="http://web.archive.org/web/20130921142210im_/http://medya.aksiyon.com.tr/aksiyon/2013/09/16/pinar-bm-4-falk.jpg"/>
           </p>
           <h3>
            <span>
             BM REFORMU İÇİN KÜRESEL KAMPANYA ŞART
            </span>
           </h3>
           <p>
            Birleşmiş Milletler ile ilgili eleştirileri ve reform imkânlarını uluslararası hukuk uzmanı Richard Falk’a da sorduk. Princeton Üniversitesi’nde Emeritus (fahri) Profesör olan Falk, beş yıldır BM Filistin İnsan Hakları Özel Raportörü olarak görev yapıyor.
            <p>
             -BM’de uluslararası hukukun adil bir şekilde işlemesini mümkün kılacak esaslı bir reform niçin yapılamıyor?
             <p>
              Şunun anlaşılması gerekir ki, BM uluslararası hukukun, özellikle barış ve güvenlik konusunda uygulanmasını sınırlayan bir formda kurulmuştur. Karar gücünü münhasıran Güvenlik Konseyi’ne vermek ve 5 daimî üyeye veto hakkı tanımak suretiyle, uluslararası hukukun uygulanmasını, bu devletler ve onlarla yakın ittifak hâlinde olan ülkeler lehine bloke edecek takdir yetkisi anayasal olarak sağlama alınmış oldu. Başka bir deyişle, BM’nin anayasal yapısında jeopolitiğe, uluslararası hukuk karşısında öncelik verildi.
              <p>
               -Böyle bir şey hangi gerekçeyle yapıldı?
               <p>
                Bunun gerekçesi, çoğunlukta olmamalarına rağmen büyük devletlerin örgütün çalışmasına katılımını teminat altına alabilmekti. Bu kaygı özellikle BM’nin otoritesi bu surette sınırlanmadıkça katılmayacağı düşünülen Sovyetler Birliği içindi. I. Dünya Savaşı sonrasında kurulan Milletler Cemiyeti’nin, bütün önemli devletlerin katılımını sağlama ve bunu sürdürme konusundaki başarısızlığı da bu kararda etkiliydi. Mesela ABD, kurulmasında birinci derecede sorumlu olmasına rağmen Cemiyet’e katılmamıştı. Bu açıdan, uluslararası hukuku, jeopolitiğin önceliklerine tabi kılma, bütün devletlerin BM’ye katılmasını ve kendi politikaları reddedilse bile birlik içinde kalmasını teminde başarılı olan bir düzenlemeydi. İsrail ve apartheid (ırk ayrımcılığı) rejimi boyunca Güney Afrika, BM’den ayrılmayı hiç düşünmedi. Çünkü birbiriyle çatışan konumların ifade edilebildiği, rakip iddiaların meşruiyeti üstünde süren mücadelelerin hükme bağlandığı bir yerdi orası.
                <p>
                 -BM bağlamında Suriye’deki durumla ilgili ne söylenebilir?
                 <p>
                  BM Güvenlik Konseyi’nin daimî üyeleri arasındaki güven eksikliği Suriye’de insanlığa karşı işlenen suçları durdurmada ve ülkeyi yıkımdan kurtarmada BM’nin daha fazla şey yapması noktasında başarısız olmasına sebep oluyor. Şunun anlaşılması gerekir ki BM, uluslararası savaşların önlenmesiyle yükümlüdür; barış ve güvenlik bakımından etkisi sınırlarının ötesine taşmadıkça iç veya sivil savaşları engellemek ya da kontrol etmekle değil. Tabii, mülteci akını ve ihtilafın her iki tarafında bulunan haricî güçlerin dahlini icap ettiren ‘vekaleten savaş’ yönleri ile birlikte düşünüldüğünde, devletlerin iç işlerine müdahale konusundaki BM Şartı’ndan kaynaklanan yasak, böyle durumlarda bir BM karşılığını engellememeli denebilir. Fakat Suriye örneğinde dile getirildiği üzere, arzu edilir bir siyaset söz konusu olduğunda ne siyasî bir mutabakat ne de müdahale riskini alacak ve faturasını ödeyecek siyasî iradenin ortaya çıkacağına dair emare var. Suriye’deki güçler dengesi sivil savaşı sona erdirmenin veya Esed rejimini düşürmenin hiç de kolay olmadığını akla getiriyor.
                  <p>
                   -Bu tür durumlar için BM’de nasıl bir reforma ihtiyaç var?
                   <p>
                    Bu tür ihtilafları, savunmasız insanları kendi hükümetleri tarafından işlenen suçlardan koruyacak şekilde ele alabilecek bir kabiliyet kazandırmak üzere BM’de reforma niyetlenildiğinde, örgütün usul ve imkânlarında köklü değişiklikler yapılması gerekir. Mesela veto gücü sınırlanmalı ve insanî ve doğal felaketlerin önlenmesini içeren durumlarda devre dışı bırakılmalıdır. Yerine Güvenlik Konseyi’nin üçte iki çoğunluğu karar için yeterli olmalıdır. Aynı zamanda Güvenlik Konseyi’nin üyelik yapısı dünyanın 1945’lerde donmuş hâlinden ziyade mevcut güç ve otorite dağılımını yansıtmalıdır. En azından Hindistan, Brezilya, Güney Afrika ve Nijerya’nın daimî üyeler listesine dahil edilmesi gerekir. BM’ye en çok ödeme yapan devletlerin örgüt içindeki mevcut ayrıcalıklı konumlarını ortadan kaldırmak için BM’nin fon tabanının da küresel finans ve döviz işlemlerine, uluslararası hava seyahatlerine küresel bir vergi koyarak reforme edilmesi arzu edilir.
                    <p>
                     -Reform çabaları neden başarılı olamıyor?
                     <p>
                      BM Şartı hâlihazırda Güvenlik Konseyi’nin daimî üyelerinin elinde bulunan veto gücünü ıslah etmeyi neredeyse imkânsız kılmaktadır. Bu ülkelerin pek çoğunun, etkilerini azaltacağı için, bu reformları reddetmede sağlam menfaatleri vardır. Örgütün çoktan değişmiş olan küresel yapıya intibak etmesini ve şu anki küresel çıkarları daha iyi korumasını sağlayacak fikir iklimini oluşturma şansına sahip olan sadece, BM Reformu için yürütülecek büyük bir küresel kampanyadır.
                      <p>
                       -BM Filistin İnsan Hakları Özel Raportörü olarak karşılaştığınız problemleri özetleyebilir misiniz?
                       <p>
                        Görev aldığım 5 yıl boyunca karşılaştığım problemler şöyle özetlenebilir: Tek misyonu BM bağlamında İsrail’in tavrının eleştirilmesini defetmek olan STK’lar tarafından güçlü bir şekilde desteklenen İsrail ve Amerika’nın soruşturmaları engellemesi. Ortaya çıkan yapısal problemler de şunlar: İsrail’in koşulsuz destekçisi olarak ABD’nin sahip olduğu jeopolitik ayrıcalık, İsrail’in Filistinliler üzerindeki uluslararası hukuk ihlallerini azaltmaya yönelik her türlü çabanın tatbikini engelliyor. Bununla birlikte, BM üyelerinin büyük çoğunluğu Filistin’in özellikle self determinasyon (kendi geleceğini belirleme hakkı) gibi haklarını kullanma yönündeki çabalarını sempatiyle karşılıyor. Bu da BM’nin organlarının Filistin’e çok önemli bir sembolik destek vermesini mümkün kılıyor. Bu destek Filistin’e yönelik yaklaşımını değiştirmesi konusunda İsrail’e bir dizi baskı uygulayan küresel dayanışma hareketine de güç veriyor. Benim sahama giren bir konu, İsrail’in Doğu Kudüs ve Batı Şeria’daki kanunsuz yerleşimleriyle ilgili uluslararası hukuka saygı gösterilmesine dönük müşterek sorumlulukla ilişkiliydi. Yeni Avrupa Birliği kılavuzu ve uluslararası hukuk bakımından problemli bir durumda olduğu uyarısını alan Hollanda firması Royal Haskoning DHV’nin su arıtma projesini sonlandırma kararı, İsrail ile ekonomik ilişkilerin uluslararası bir mahiyete sahip görüldüğü, sapmalara yol açabilecek büyük bir gelişmedir.
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36540-cikarda-birlesmis-milletler.html), [web.archive.org (arşiv bağlantısı)](http://web.archive.org/web/20130921142210/http://www.aksiyon.com.tr:80/aksiyon/haber-36540-cikarda-birlesmis-milletler.html)
