# Türkiye, Esed konusunda yapabileceklerinin sınırına geldi

*Pınar Demir 2012.10.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Suriye’de Beşşar Esed’in gidişi geciktikçe kaos ortamı derinleşiyor. Prof. Richard Falk’a göre, tüm bölge dinamiklerini ilgilendiren Suriye meselesinde çözüm ihtimali yakın görünmüyor.
  </font>
 </div>
 <div id="newsText">
  <font class="detail-text">
   <p>
    Geçen hafta İstanbul, Başbakanlık Kamu Diplomasisi Koordinatörlüğü ve SETA Vakfı’nın birlikte düzenlediği İstanbul Küresel Forumu ile çok önemli konukları ağırladı. Princeton Üniversitesi Uluslararası Hukuk Fahri Profesörü Richard Falk onlardan biriydi. Birleşmiş Milletler Filistin İnsan Hakları Özel Raportörü olan Prof. Falk ile Türk dış politikası ve Suriye meselesini konuşma fırsatı bulduk.
   </p>
   <p>
    <strong>
     -Türk dış politikası son dönemde bazı eleştirilere maruz kalıyor. “Komşularla sıfır problem” politikasının başarısı sorgulanıyor. Siz bu konuda ne düşünüyorsunuz?
    </strong>
   </p>
   <p>
    Bence başarılı mı değil mi şeklinde bir yaklaşım doğru değil. Komşularla sıfır-problem politikası Dışişleri Bakanı Sayın Davutoğlu tarafından ilk kez başlatıldığı zaman çok doğru bir girişimdi. Çevre ülkelerle mümkün olabildiğince olumlu ilişkiler geliştirme arayışı üzerine kurulmuştu. Komşu ülkelerle istikrarlı, karşılıklı faydaya dayanan ilişki kurma teşebbüsünün nasıl olup da eleştirilebildiğini anlamıyorum. Aslında sadece komşu ülkelerle de değil, tüm bölge ülkeleriyle ve diğer ülkelerle. Bu, son derece bilgece ve arzu edilir bir politika. Bölgede, özellikle de Suriye’de var olan durumun değişmesi dış politikanın ne kadar karmaşık ve sıfır problem yaklaşımının istikrarlı bir şekilde uygulamasının ne kadar çetrefilli olduğunu gösterdi. Sayın Davutoğlu’nun, değişen şartlara göre uygulamada düzenlemeler yapıldığını açıklarken vurguladığı gibi, bir hükümet kendi vatandaşına karşı kötü muamele, işkence ve öldürme gibi insanlık suçları işlediğinde sıfır-problem politikası odağını hükümetlerden insana ve topluma çevirir. Medya, bu süreçte herhangi bir çelişki olmadığına dair açıklamayı anlayabilmiş değil. Bu pek çok beklenmedik gelişmenin vuku bulduğu karmaşık bir dünyada yapılması zorunlu tercihlerin teşhis edilmesi ihtiyacıdır.
   </p>
   <p>
    <strong>
     -Yeterince anlaşılamadığını mı söylüyorsunuz?
    </strong>
   </p>
   <p>
    Bence tek bir eleştiri yapılabilir. O da Sayın Dışişleri Bakanı en başta bunu ortaya koyduğunda karmaşıklık algısını yeterince aktaramadı. Benim eleştirim uluslararası ilişkilerin karmaşıklığını, şartların, hükümetler ve vatandaşları arasındaki ilişkilerin değişkenliğini hesap etmek durumunda olan herhangi bir yaklaşımın dogmatik olamayacağını izah konusunda eksiklik gösterildiği yönünde olabilir. Aynı zorluklar bu dönemde Türkiye’nin İran ve İsrail ile ilişkilerinin bozulmasıyla birlikte de ortaya çıktı. İsrail’in uluslararası hukuku ve ahlakı ihlal eden saldırgan davranışlarda bulunması Türkiye’nin hatası değildir. Türkiye’nin uluslararası hukuktan doğan haklarında ısrar eden pozisyonu sürdürülmesi gereken doğru bir karardır. Bu yine ‘sıfır problem’ politikasından bir kopuştur. Çünkü bu bir problemdir. Fakat bu problem karşı tarafın uluslararası hukuka ve ahlaka uygun davranma mecburiyetine riayet etmemesinden kaynaklanıyor.
   </p>
   <p>
    <img alt="" height="332" src="http://web.archive.org/web/20121104121422im_/http://medya.aksiyon.com.tr/aksiyon/2012/10/22/pinar-richard-falk-3.jpg"/>
   </p>
   <p>
    <strong>
     -Türkiye’nin, bölgenin geçiş süreci yaşadığı şu dönemde üstlendiği liderlik rolünü ve stratejik vizyonunu nasıl değerlendiriyorsunuz?
    </strong>
   </p>
   <p>
    Bence Suriye’deki durumun bölgenin farklı ülkeleri tarafından farklı şekillerde algılanması Türkiye’nin pozisyonunu daha ihtilaflı hâle getiriyor. Türkiye, Suriye meselesinde sağlam bir dayanak olmaksızın mezhepçi bir politika izlemekle suçlanıyor. Sünni muhalefete destek vererek, Suudi Arabistan, Katar gibi Sünni emellerle hareket eden ve lider Şii ülkesi İran’ın agresif bir şekilde karşısında olan ülkelerle aynı tarafta yer alıyor. Bu yüzden Türkiye’nin bu çatışmaların üzerinde görünme konusundaki eski kapasitesinde bir azalma söz konusu. Yani Türkiye’nin Arap Baharı’ndan Suriye ve Libya’daki çatışmalardan önceki liderlik vasfı hâlihazırda mevcut değil. Ama bana göre bu geçici bir durum. Türkiye’nin bölgesel ve global olarak insan haklarına ve uluslararası hukuka saygılı vizyonuyla yürüttüğü ‘ince güç’ politikası büyük saygı uyandırıyor. ‘İnce güç’ sorun çözümünde özellikle son yıllarda ABD ve İsrail’in dış politikalarında gördüğümüz türden militer tabanlı kaba güç yaklaşımının zıddıdır. Bence şu dönemde Türkiye’nin dünya düzeni ve küresel adalet adına ince güç yaklaşımına bağlılığını teyit etmesi çok önem arz ediyor.
   </p>
   <p>
    <strong>
     -‘İnce güç’ ne demek, bunu biraz daha açabilir misiniz?
    </strong>
   </p>
   <p>
    İnce güç dünyada nüfuzun ve etkilemenin yolu olarak askerî kapasiteye dayalı kaba güç kullanımının zıddıdır. İnce güç gelişmelerin ve değişimin savaşlarla, onların kazanımıyla geldiğine yönelik uluslararası tarih anlayışının gerçekçi bir okumasını da beraberinde getirir. Geçen yüzyılın sonlarına dek baskın bir şekilde uygulanagelen kaba güç diplomasisinin tarihî olarak geçerli olmadığı gitgide daha çok anlaşılıyor. İnce güç, uluslararası hukuka, ahlaka, ekonomik ilişkilere ve insan haklarına, başka insanların acılarını ciddiye almaya dayalı bir diplomasidir ki bunun da küresel adalet ve istikrara büyük katkısı vardır. İnce gücün iki farklı yorumu var. Başlangıçta Harvard Profesörü Joseph Nye’in ince gücü kaba gücün bir aracı olarak tanımlayan görüşleriyle birlikte yorumlanması söz konusudur. Başka ifadeyle kaba gücü daha etkin kılabilmek için yumuşak güç kullanılmaya çalışılmıştır. Bu, dünyanın daha militer bir şekilde anlaşılmasının bir parçasıdır. Bunun karşısında David Thorne’un, dünyada gücün kullanımını ekonomik ilişkiler, insan hakları, ahlak, hukuk gibi barışçı yollar aracılığıyla etkin kılmayı vurgulayan anlayışı vardır. Yani bu yorumda ince güç kaba gücün bir aracı ya da bileşeni değil bir alternatifidir. İnce gücü anlayabilmek için bu ikisini iyi ayırmak gerekiyor.
   </p>
   <p>
    <strong>
     -Yani ince güç emperyal hedeflere ulaşmak için bir araç olarak kullanılmaz?
    </strong>
   </p>
   <p>
    İnce güç ahlakının özü, insanların kendi siyasi toplulukları içinde self determinasyon hakkına saygı duymaya dayanır. Temel yaklaşım biçiminde dışarıdan müdahaleye karşıdır. Fakat Suriye krizinin gösterdiği üzere bundan kaçışın olmadığı zamanlar da olabilir.
   </p>
   <p>
    <strong>
     -Suriye’de Esed’in gidişinin gecikmesi Türkiye’nin pozisyonunu zorluyor. Türkiye’nin Suriye politikasını nasıl değerlendiriyorsunuz?
    </strong>
   </p>
   <p>
    Bu tip durumlarda sorunsuz bir yol yok gibidir. Her şey uzlaşma ve ödün içerir. Takdir edersiniz ki bir şey hakkında gerçekleştikten sonra yargıda bulunmak ne yapılacağını önceden bilmekten daha kolaydır. Türkiye’nin söz konusu ihtilafta safını değiştirmesi muhtemelen biraz fazla ani ve keskin oldu. Esed’in kendi halkına karşı bu derece korkunç bir muamelede bulunacağı hesap edilemedi. Bu şartlar altında olaya etkili bir şekilde müdahale etmek çok zordur. Benim Türkiye’nin pozisyonu ile ilgili olarak yapacağım tek eleştiri şudur ki Suriye’de demokratik ve adil bir toplum oluşturmak ve insanları bu baskıcı kanlı rejimden daha insani bir yönetime ulaşma konusunda yönlendirmenin hiç kolay olmadığını değerlendirme noktasında bir eksiklik söz konusu.
   </p>
   <p>
    <strong>
     -Suriye muhalefetinin Mısır’daki gibi barışçı gösterilerle değil, silahla rejimi değiştirmeye kalkması eleştiriliyor. Tahrir yöntemi Suriye’de işe yarar mıydı?
    </strong>
   </p>
   <p>
    Suriye’de olan biten hakkında değişik perspektifler açısından pek çok değerlendirme yapılabildiği için bir hükümde bulunmak zor. Benim izlenimim o ki Suriye’deki ayaklanma barışçı yollarla başladı. Fakat buna rejim tarafından çok şiddetli bir şekilde karşılık verildi. Muhalefet de şiddete şiddetle karşılık vermeyi seçti. Ben Tahrir metodunun Suriye’de başarılı olabileceğini sanmıyorum. Maalesef bu çok trajik bir durum. Bu sadece Suriye’de böyle değil; Bahreyn de başka bir vaka. İran ve Suudi Arabistan da bu yeşil devrimlerin baskısı altında. İnsanların, masum sivillerin ölümüne sebep olan şiddet hareketlerine angaje olması ile mücadelelerinden vazgeçme arasında tercih yapmak zorunda kalışları gerçekten çok korkunç. Pek tabii Suriyeli isyancıların Esed rejimi yanlısı olduğu için aşırı güç kullanarak sivilleri cezalandırmaları da aynı zamanda eleştirilmelidir. Suriyeli muhaliflerin şartların el verdiği ölçüde uluslararası hukuka uygun bir şekilde sivillerin yaşam hakkına riayet etme zorunluluğu vardır.
   </p>
   <p>
    <strong>
     -Türkiye’nin Suriye’de daha etkili bir politika izlemesini isteyenler var. Türkiye daha fazla ne yapabilir?
    </strong>
   </p>
   <p>
    Pek tabii Türkiye’nin bu savaşa askerî kapasitesini kullanarak aktif bir şekilde müdahil olması mümkündür. Fakat bunun başarılı olması mümkün değildir, dahası bölgeyi tümden savaş alanı hâline çevirebilir. Türkiye’nin yapabileceklerinin sınırına geldiğinin kabul edilmesi lazım. Bölge barışı için olduğu kadar Suriye’de süregiden durum açısından da makul ve ihtiyatlı bir politika izlemesi gerekiyor. Bu gerçekten trajik bir durum. Bu, insanları kendi yönetimlerinin işlediği suçlara karşı korumanın araçlarına sahip olmayan uluslararası toplumun zayıflığı aynı zamanda. Böyle bir dünyada yaşıyoruz. Burada sorumlu hareket yöntemi, bölgesel şiddeti minimize etmeye çalışmak, çözüm için diplomatik yolları kullanmaktır.
   </p>
   <p>
    <strong>
     -BM’nin bu konuda etkin bir rol oynayamaması da Suriye’deki kaos ortamını derinleştiriyor. BM bu konuda neden daha aktif olamıyor?
    </strong>
   </p>
   <p>
    Bu tür barış ve güvenlik konularında BM özellikle güvenlik konseyinin beş daimi üyesinin izin verdiği ölçüde etkili olabiliyor. Suriye konusunda görüş ayrılıklarında olduğu gibi bir bölünme yaşandığı zaman bağımsız bir aktör olarak BM’nin yapabileceği fazla bir şey yok. BM yapabileceğini yapıp ateşkes imkânları ve politik çözümleri müzakere etmek üzere Kofi Annan gibi iyi bir diplomatı özel temsilci olarak atadı. Kofi Annan’ın yerine gelen Cezayirli saygın diplomat Lakhdar İbrahimi de şiddeti bitirmenin yollarını aramakta.
   </p>
   <p>
    <strong>
     -Bu çatışma ortamında İran’ın pozisyonunu nasıl değerlendiriyorsunuz?
    </strong>
   </p>
   <p>
    Benim baktığım yerden İran’ın ne yaptığını anlamak zor. İran; ABD ve İsrail tarafından tehdit ediliyor. Suriye’deki çatışmayı kendisine yönelik saldırı için bir atlama taşı olarak mı algılıyor yoksa Esed rejimini yükselen Sünni güce karşı bir tür güvenlik duvarı olarak mı görüyor, söylemek zor. Bana kalırsa İran kendini tecrit edilmiş hissediyor. Esed rejimi laik, İran dinî bir rejim olmasına rağmen Suriye’yi bir tür müttefik olarak algılıyor. Aralarında doğal bir yakınlık, bir bağ yok aslında. Her ikisi de güvenlikleri için Suriye’de olduğu gibi isyancıların ve onların dış destekçilerinin saldırılarına direnmeleri gerektiğini düşünüyorlar. İran’ın durumu pek tabii Suriye meselesinin çözümünü zorlaştırıyor. Bu aynı zamanda daha geniş bir bölgesel problemin de bir parçası. Amerika diplomatik gücünü kullanarak İsrail dâhil bütün bölgede nükleer silah bulundurulmayacağı konusunda ısrarcı olsaydı şimdi bir İran problemimiz olmazdı. İran’ın durumunu anlayabilmek için bölgeye yönelik politikalarda İsrail lehine müdahaleleri anlamamız gerekiyor. Tüm bir bölgeyi savunmasız bırakacak şekilde İsrail’e tek taraflı olarak nükleer silah edinme hakkı tanınması kabul edilemez. Bunlar Suriye’yi ve İran’ı tartışırken konuşulması gereken şeyler.
   </p>
   <p>
    <strong>
     -Suriye’deki sürecin gidişatı hakkında ne söylersiniz?
    </strong>
   </p>
   <p>
    Bu kadar karmaşık ve kafa karıştırıcı bir konunun geleceğini öngörmek zor. Bununla birilikte çözümünün çok zor olduğunu düşündüğümüz bazı meselelerin eninde sonunda neticelendiğini de biliyoruz. Taraflar arasında çözüme yönelik bir iradenin oluşmasını mümkün kılan bir gelişme ortaya çıkabilir. Bir taraf yenilebilir veya her iki taraf birden bitap düşebilir ve 15 yıl önce Kuzey İrlanda’da olduğu gibi bir anlaşma yapmaya karar verebilirler. Fakat bunun nasıl olacağını kestirmek çok çok zordur. Hâlihazırda hızlı bir çözüm ihtimalini güçlü görmüyoruz. Şu an ne bölgede ne de Suriye’deki taraflar arasında bu çatışmayı bitirecek ve Suriyelilerin daha barışçı ve demokratik bir hükümete sahip olmalarına müsaade edecek bir dizi koşulun oluşmasına yönelik bir istek mevcut görünmüyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33885), [web.archive.org (arşiv bağlantısı)](http://web.archive.org/web/20121104121422/http://www.aksiyon.com.tr:80/aksiyon/newsDetail_getNewsById.action?newsId=33885)
