# Barışın dilini edebiyatın gölgesinde aramak

*Pınar Demir 2011.12.26*

<font class="agenda2NewsSpot">
 Genellikle şiddet ekseninde çözüm aranan ‘Kürt sorunu’nda zaman zaman siyaset ve müzakere yolu da denendi. Fakat çok daha naif bir öneri gündemde: Edebiyat... Yazar Emine Uçak Erdoğan, edebiyatı çocuk masumiyeti ile kararak bu yolu deniyor.
</font>
<font class="newsDetail">
 <p class="MsoNormal">
  Emine Uçak Erdoğan çocukluğunu (80’li yıllar) Güneydoğu’da geçiren, Kürt sorununun her aşamasını farklı tonlarda yaşayarak büyüyen bir yazar. Bu yakıcı sorunun içinde olgunlaşan kişiliği ona zor zamanda konuşabilme cesareti de kazandırmış. Kürt siyasetinin şiddet tarafından esir alınmasına itirazını ‘Ji bo min nekuje! (Benim için öldürme!)’ inisiyatifi çatısı altında yazdığı yazılarla dile getirdi. Değişik platformlarda ifade ettiği görüşlerinin yanı sıra, şimdi de şiddetin gölgesinden kurtulmuş yeni bir dil üretmek adına edebiyatın imkânlarına başvuruyor. ‘Keje: Bir Gecede Büyümek’ böyle bir çabanın ürünü. Kitap, şiddetin uğursuz dokunuşuyla hayatları bir anda değişen bölge insanının gündelik hayatını çocukların gözüyle anlatan hikâyelerden oluşuyor. Eşkıya filmiyle zihinlerimize kazınan ‘Keje’ ismi, öykülerdeki tüm çocukların ortak adı oluyor. Bölge insanının ezanla, duayla, evliya kültüyle yoğrulmuş sade ve sıradan hayatı aynı sadelikle aktarılıyor. Meselenin ‘nedenine, nasılına’ değmeden sadece bir anın insana dokunuşu üzerinden, hayattan çekilip gidenlere, kaybedilenlere işaret ediyor Erdoğan. Kendisiyle kitabı etrafında Türkiye’nin değişmeyen gündemini konuştuk.
 </p>
 <p class="MsoNormal">
  -Böyle bir kitap yazma fikri nasıl ortaya çıktı?
 </p>
 <p class="MsoNormal">
  İki önemli sebebi vardı. Birincisi Güneydoğu’nun artık sadece çatışmalı dönemle anılıyor olması. Yani normal bir hayatın hiç yaşanmadığı ve bunun hep böyle olduğu şeklinde yerleşen kanının aslında eksik bir bakış olduğunu vurgulamak. İkincisi bu süreçte kaybedilenlerin ne kadar önemli ve değerli olduğunu tanıklıklarla hatırlatmak ve yeni nesillere bunu aktarabilmek. Bir fikir kitabından çok öykülere yani edebiyata sığınmamın sebebi ise, artık keskinleşen, ayrışan ve bir buluşma noktası bulamayan sözcüklere, edebiyatın geniş ve sakin penceresinden bakma özgürlük ve kuşatıcılığıyla yaklaşma düşüncesi idi.
 </p>
 <p class="MsoNormal">
  -Kürt meselesi hakkında o kadar çok şey yazılıp söylendi ki edebiyat fazladan ne söyleyebilir?
 </p>
 <p class="MsoNormal">
  Sahici bir edebiyat, yani samimi bir dil bize düşünme, sadece kendi penceresinden bakmama ve bu meselede sıkça göz ardı ettiğimiz hakikati hatırlatma açısından etkili olabilir. Taraf’tan Esra Yalazan kitapla ilgili yazısında bunu söylüyordu: ‘Eğer bir gün barış gelecekse buralara, birbirimizi bağışlamayı başarabileceksek, geçmişimizle hatıralara sahip çıkarak yüzleşeceksek, bunu kelimelerin, yazı sanatının sihriyle başarabileceğimizi ve hayatımızın geri kalanını ancak böyle anlamlı kılabileceğimizi düşünüyorum.’ Katıldığım ve çok doğru bulduğum bir değerlendirme bu.
 </p>
 <p class="MsoNormal">
  -‘Meselenin daha insani bir boyutta algılanıp tartışılmasına vesile olabilir’ diyorsunuz…
 </p>
 <p class="MsoNormal">
  Evet, öyküler çocukların dilinden aktarıldığı için insani bir damara değeceğini düşünüyorum. En sert bakışın bile konu çocukların tanıklığı olduğunda daha serinkanlı bakabileceği düşüncesindeyim.
 </p>
 <p class="MsoNormal">
  -Hemen herkesi etkileyen insani bir mesele, neden edebiyatta bu kadar az yer alıyor sizce?
 </p>
 <p class="MsoNormal">
  Bu, yakıcı bir mesele ve somut bir konu olduğu için genelde fikir tartışmalarının, gazete dizilerinin, televizyon polemiklerinin konusu gibi kabul görüyor. Ama bu da yanıltıcı bir durum. Ortalık durulunca herkes başka yazı konularına yöneliyor. Edebiyatçılar ise biraz daha farklı konulara eğiliyor genelde. Bir de nihayetinde bu sıcak çatışmaların geçtiği yerler, İstanbul’un ve diğer büyük şehirlerin taşrası. Taşra edebiyatta da ikinci planda, diğer tüm konularda olduğu gibi.
 </p>
 <p class="MsoNormal">
  -Şiddet ve ideolojik kalıplarla yüklü bir dili edebiyata tercüme etmek zor olsa gerek…
 </p>
 <p class="MsoNormal">
  Bir kere şiddete öykünmeden, ideolojilere yaslanmadan, hakkaniyet çerçevesinde bir dil tutturmak zor. İster istemez bilinçaltları, önyargılargiriyor devreye. Ama ben olabildiğince bundan uzak kalmaya çalıştım. Şansım kurmaca, zorlama bir edebiyat çalışması için masa başına oturmayışım oldu. Bu öyküler, olaylar, yıllardır birer ninni gibi zihnimde dolanıyordu. Manevi ve fiziki olarak hazır olduğumda ise, onları kâğıda dökmek ve üzerlerinde düşünmek kaldı bana.
 </p>
 <p class="MsoNormal">
  -Siz Kürt sorunu konusunda PKK-BDP çizgisine ve şiddete muhalif duran Kürtlerdensiniz. Yakın dönemde de ‘Benim için öldürme!’ hareketi içinde yer aldınız. Böyle bir muhalefetin oluşması neden gecikti?
 </p>
 <p class="MsoNormal">
  Geciktiğine inanmıyorum. Sadece şimdi yankı buldu diyelim. Kamusal alanda PKK eleştirisi yapmak kolay değil. Türkler için bile durum böyleyken Kürtler için daha zor. Yapı, içinde muhalefet barındırmayan bir yapı. Karşınızda eli silahlı bir örgüt olunca sözün hükmü kalmıyor. Bütün bunlar da muhalefet kültürünü zedeliyor. Ama basın da bu sese yeni kulak veriyor, alan açıyor. Yoksa ben bu yazıları yıllardır yazıyorum.
 </p>
 <p class="MsoNormal">
  -Bu son çıkış nasıl karşılandı, ne tür tepkiler aldınız?
 </p>
 <p class="MsoNormal">
  Her iki taraftan da büyük destek gördü. Yani Kürtler ve Türkler tarafından. Sanırım iki taraf da yalnız olmadığını, hakkaniyetin ölmediğini ve bizi bir arada tutan gücün önemini tekrar hatırlamış oldu. Suskunluklar insanlara ‘onaylamak’ olarak yansıyabiliyor. Bu durumda susulmamış ve yüksek sesli bir cevap verilmiş olması şiddetten bıkan herkese ‘yalnız olmadığı’ duygusunu yaşattı. Ve bu da şiddet ortamını bertaraf etmede hepimize yeni bir güç vermiş oldu. Ben yazımdan sonra PKK çevresindeki tepkilerde bile ‘yazının çok insana değdiğini’ fark ettiğim dönüşler aldım. Yani kızsalar bile bu çıkışın hakkını verdiklerini hissettiriyorlardı tepki maillerinde.
 </p>
 <p class="MsoNormal">
  -PKK’nın mağdur Kürtleri temsil ettiği söylenebilir mi?
 </p>
 <p class="MsoNormal">
  Mağdurluğun tanımına göre değişir bu. Bence şu an en mağdur olanlar, dağa gitmekten başka çıkış bulamayanlar. Yani mağdurların hakkı için şiddete başvuran bir örgütün militanları en başta mağdur. Çünkü onlar bu seçimleriyle hayat haklarını her anlamda kaybediyor. Ve içinde bulundukları yapı onları da çok rahat harcayabilen bir yapı. Onların deyimiyle ‘örgütle çelişen bir pratikte’ çok rahat infaza uğrayabiliyorlar. Kendisi türlü türlü mağdurluk oluşturan bir örgütün, mağdurun sesi olduğunu düşünmek akıl işi olmasa gerek.
 </p>
 <p class="MsoNormal">
  -PKK’nın makro politikaları ve hedeflerinden tabanı ne kadar haberdar?
 </p>
 <p class="MsoNormal">
  PKK’nın makro hedeflerini kim biliyor ki tabanı bilsin. PKK kimin ne tür hiyerarşi içinde olduğu belli olmayan bir yapılanma. Nihai hedefi vs. bunlar hep muamma. MİT’le görüşmelerinde öncelikle kendi akıbetlerini önemsediklerini, başka da bir gelecek planları olmadığını görüyoruz. Şahsen PKK’nın makro hedeflerinden, demokratik özerklik vs. gibi gelecek öngörülerinden önce dağda ‘yok etmeyi ve yok olmayı’ seçmiş binlerce militanın bundan sonra normal bir hayata dönüp dönmeyeceğini dert ediniyorum. Bugün herkes artık şiddetin bitmesini, kimliğe saygı ve gerekli hakların verildiği normal bir hayat istiyor. Bunun PKK’nın hedefleri içinde olmadığı çok açık.
 </p>
 <p class="MsoNormal">
  -Şiddetin hâlâ devam etmesi tabanda nasıl algılanıyor?
 </p>
 <p class="MsoNormal">
  PKK ve BDP tabanı dâhil, Kürtler homojen bir yapıda değil. Yani, buradan oturup sürekli onlar  adına yorumlar yapmayı çok doğru bulmuyorum; ama geçen haftalarda Diyarbakır’da idim. Bu olayların bitmesini, şiddetin şiddetten başka bir şey getirmediğini bizzat BDP’liler söylüyordu. İşin kötüsü bu şiddet ortamının giderek Kürtler içinde başka yarılmalara, öfkelere sebep oluşu. Ben yaklaşık 40 yıllık hayatım boyunca Kürtlerin birbirlerine bu kadar öfkeli olabildiği bir zamanı hatırlamıyorum. Kürtler artık birbirlerini ötekileştiriyor. Bu yarılmalar en çok onların zihnî ve maddi hayatını olumsuz etkiliyor. Bunun farkındalar üstelik. Ama nihayetinde hâkim kodlardan, travmalardan hemen sıyrılmak kolay olmuyor.
 </p>
 <p class="MsoNormal">
  -Şiddet ortamının Kürtlerin gündelik hayatına maliyeti ne oldu? Bunun muhasebesi yapılıyor mu?
 </p>
 <p class="MsoNormal">
  Kuşaklara göre bu muhasebenin durumu değişiyor. Şiddetin bu kadar yoğunlaşmasından önceki hayatı bilenler elbette bunun neye tekabül ettiğini, yitirilenleri iyi biliyor. Ama özellikle 90 kuşağı tam da şiddetin içine doğduğu için bütün hayatı böyle biliyor. ‘PKK olmasaydı bugün yok olurduk’ gibi bir düşünce yapısı hâkim.
 </p>
 <p class="MsoNormal">
  -Peki, PKK olmasaydı Kürtlerin kimlik taleplerinin karşılık bulamayacağına inanıyor musunuz?
 </p>
 <p class="MsoNormal">
  2007’de bir yazı yazmıştım. Tüm bunlar yaşanmasaydı da geldiğimiz noktada dünyada iletişim bu kadar hızlı artmışken Kürtlerin kimlik taleplerinin mutlaka kabul göreceğini yazmıştım. O zaman çok kızanlar olmuştu. Ama bugün hâlâ böyle düşünüyorum. Şiddetle, ölümlerle kazanılmış bir kimliktense daha uzun yıllar sürecek bir siyasi mücadeleyi yeğlerdim doğrusu.
 </p>
 <p class="MsoNormal">
  -Kürtlerin kimlik talepleri tümüyle karşılansa bile PKK’nın bitmeyeceği, onun ürettiği ilişkiler ağı ve endüstrinin çözümsüzlüğü besleyeceği söyleniyor…
 </p>
 <p class="MsoNormal">
  Kürtlerin kimlik taleplerinin PKK’nın varlığı ve şiddetine endekslenmemeli. Nihayetinde PKK’yı sahiplenen Kürtlerin sayısı belli. Onları kaale almayalım demiyorum. Ama kimlik başta olmak üzere ana dilinde eğitim gibi konular sadece PKK tabanının değil, tüm Kürtlerin talebi ve önemsedikleri konular. Eğer bu tip sorunlar çözülürse PKK varlığını sürdürse bile temsil imkânı ve destek bulması söz konusu olmaz sanırım.
 </p>
 <p class="MsoNormal">
  -Türk solunun PKK’ya şartsız desteğiyle ilgili süregelen bir tartışma var. Siz bu konuda ne düşünüyorsunuz?
 </p>
 <p class="MsoNormal">
  Bu şartsız desteği en güzel Halil Berktay özetliyor: Romantik devrim düşü. Kendilerinin yapamadığını PKK yaptığı için şiddetini görmezden geliyorlar yahut mazur görüyorlar. Kendi steril ortamlarında, rahat hayatlarında yaşayıp Kürt çocuklarına ‘ölün ve öldürün, bu sizin hakkınız’ diyorlar bir manada. Orhan Miroğlu bunu ‘edepsizlik’ olarak değerlendiriyor ve çok haklı. Ben Kürt meselesinin çözümünde 5 bin PKK militanının bundan sonraki hayatını nasıl kuracağını dert ediyorum; ama bu güya emeği, bireyi kutsayan solcular ‘önderliğin cezaevi koşullarını’ pazarlık konusu yapıyor. Bu güç tapınmacılığından başka bir şey değildir. Neyse ki sayıları az ve onları samimi, inandırıcı bulan da az.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31410-barisin-dilini-edebiyatin-golgesinde-aramak.html), [web.archive.org (arşiv bağlantısı)](http://web.archive.org/web/20120112084739/http://www.aksiyon.com.tr:80/aksiyon/haber-31410-barisin-dilini-edebiyatin-golgesinde-aramak.html)
