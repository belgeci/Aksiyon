# Kavramlar da insanlar da vuzûh’a muhtaç

*Ahmet Selim 2006.10.09*

<div>
 <p>
  <font>
   Hakikat sevgisi, bütün sevgilerin anasıdır. “Hasbîlik” itirazını hiç anlamamışımdır. Hakikat sevgisinin hasbîliği idrak edilmemişse; akıl bir “yanlış hesaplar üretme” makinesine döner, vuzûh yoksunluğu ve yoksulluğu bir “kısır döngü hicrânı” halinde yüreğimizi de zihnimizi de daraltır, bunalımların biri biter diğeri başlar. Hakikat sevgisiyle ruhumuzu aydınlatmadan en sarih kavram ve ifadelere dahi vuzûh kazandıramayız.
   <br/>
   <br/>
   Aslında târif edilmesi gereken kavram laiklik değil, irticadır. Çünkü laiklik evrensel bir kavramdır; çeşitli biçimlerde târif edilebilen, fakat bütün tarif özelliklerini içerdiği için etraflıca izah edilerek anlaşılmaya muhtaç olan bir muhtevâya maliktir. Bir gelişme tarihine sahip bulunan her sosyal kavram gibi, bir tek tarife sığdırılamaz. Buna karşılık “irtica” sözü bir suçlama ifade ettiği için, kesin sınırlı bir tarifini yapmak zaruridir. Nasıl kanunsuz suç olmaz ise, tarifsiz (tanımsız) suç da olmaz.
   <br>
    <br>
     Yobazlık, hurafecilik, çeşitli cehâlet aşırılıkları ve yanlışlıkları, aslen irtica kavramının içinde mütalaa edilmemek gerekir. Keza bid’atçilik de öyle. İrtica kavramı, bizdeki kullanımıyla, demokrasiyi reddedip, demokrasiden önceki bir antidemokratik siyasi düzenin savunulmasını ifade eder. Yani irtica, öncelikle siyasi bir nitelik taşır. Kendi halinde dinini yobazca yahut hurafecilikle yaşayan birinin bu kavramla bir ilgisi yoktur. Türbeye gider çaput bağlar, türbede yatandan dilekte bulunur (Allah’dan dileyeceği yerde), bir ayrıntı için ikazda bulunuyorum diye kalp kırar hattâ hakaret eder, hikmet planıyla ilgilenmeden biçimselliklere bağlanıp kalır, vs. Aklını kullanmaz ve aklını kullanmayı faziletsizlik sayar, birçok ölçüyü ve kuralı hikmetine tamamen aykırı bir uygulamayla yaşar; bu misaller saymakla bitmez.
     <br>
      <br>
       Suçlama amacıyla kullanılan irtica kavramı bunlardan apayrı bir kavramdır. Hukukumuzda bir irtica suçu tanımı yoktur. Bu kavramın kullanımı, antidemokratik bir düzen getirme unsurlarına atıfta bulunarak bir suçlama halinde gerçekleştiriliyor. Ama bunun yanı sıra, “yobazlık, hurafecilik…” gibi haller de kavrama dahil ediliyor ve bir müphemiyet alanı oluşuyor. Hukukun ve özellikle ceza hukukunun ilkelerinde belirtilen “açıklık”, “müşahhaslık” gibi hakkaniyet ve adalet unsurları da bu müphemiyet dolayısıyla sıhhatli biçimde korunamıyor.
       <br>
        <br>
         Eskiden “muhafazakâr-dindar” aileye “mutaassıp” aile denirdi. Bu bazen iltifat olarak bile söylenirdi. Mutaassıbın taassuptan geldiği de bilinmezdi, taassubun sapma ifade eden bir aşırılık olduğu ve yobaza tekabül ettiği de.
         <br/>
         <br/>
         Fakat çağdaşlık modernlik heveslerinin de çeşitli acayip görüntüleri vardı. Hafızamdaki bir fotoğrafı sunayım:
         <br/>
         <br/>
         Orta sınıftan dar gelirli bir aile, ahşap, viran bir evde kiracıdır… Çıkarken merdivenler gıcırdıyor… Sedirden başka oturacak yer yok… Ama yan tarafta keleş bir tahta masa ve üzerinde bir likör şişesi! Ne o, çağdaşlık! Bir tek bağlantı var; evin reisi küçük maaşlı bir memur. Kendileri bile gülüyor. Biz mutaassıbız, onlar çağdaş. Ailenin kökü, babamın  annemin köylüsü. Üstelik de merkez sağa oy veriyorlar! Likör şişesini o yampiri masanın üstüne kondurunca çağdaşlık oraya gelmiş oluyor!
         <br/>
         <br/>
         Çalkantılar ve görülmemiş çelişkilerle yaşadık, bugüne kadarki çeşitli safhaları. Ne kavramlar yerine oturdu, ne “nüansları temyiz” şuuru oluştu, ne de dil ve düşünce hayatımız sosyal değişimlere temel oluşturabilecek seviyede gelişti. Gelişmiş gibi göründü zaman zaman ama, gereken ciddi gelişmeler aslen idrak edilemedi.
         <br/>
         <br/>
         Aynı muhteva farklı kavramlarla, aynı kavramla farklı muhtevalar ifade edilebiliyor ve aslında kavramlar planı için bir dil birliği sağlanamıyor.
         <br/>
         <br/>
         Geçenlerde sol bir partinin lideri televizyonda “ben de bilirim” diyerek Fatiha tefsirini yapıyordu. Şu sözlerine bakın: “Gayril mabûdî (!) aleyhim…”, “Yani ondan başka mâbûd yok. “Magdub” yerine mâbud’u yerleştirmiş! Güler misin ağlar mısın?
         <br/>
         <br/>
         Bütünlük; kıvam ister, oturmuşluk ister, tutarlılık ister, dil şuuru ister. Çok bilgili olmayabilirsiniz; ama, neyi bildiğinizi, ne kadar bildiğinizi, neleri bilmediğinizi bilirsiniz, yani kendinizi bilirsiniz. Bu manada kendini bilenin bütünlüğü olur. Ve dinin bütünlüğündeki özü-ruhu sapmalar ifratlar tefritler göstermeden hem tevâzuyla hem vakarla yaşar.
         <br/>
         <br/>
         * * *
         <br/>
         <br/>
         Menderes’in idam yaftasında gericilik suçlaması da vardı. (Şevket Süreyya, Menderes’in dramı) oradaki anlamı, hükmün mahiyetinden de anlaşılacağı üzere, dinle ilişkilendirilen bir maksat ve kasıt güderek demokrasiyi kaldırıp dikta yönetimi kurmaktır. Gericilik (irtica) kelimesini hem hukukta böyle kullanmak, hem de her türlü taassup ve hurafeciliği kapsayan bir genişlik içinde tutmak, istismarların kaynağı olan belirsizliklere ve müphemiyetlere yol açıyor.
         <br/>
         <br/>
         Laikliğin en belirleyici özelliği, anayasa hukukundaki egemenlik (hakimiyet) kavramının kaynağı ile ilgilidir. Laiklik, “hakimiyet milletindir” ilkesinde ifadesini bulan bir anayasa hukuku (siyasi hukuk) kavramıdır. Hakimiyet hakkının millet tarafından kullanıldığı, milletin oylarıyla seçilmiş bir hür seçim parlamentosu tarafından icranın teşekkül ettirildiği; binnetice devlet kararlarının ve uygulamalarının hür tartışma ve kabul ortamında aklî tercihlerle gerçekleştiği bir düzenin irtica ile ilgisi olamaz. Tekrarlayalım: laiklik anayasa hukukuyla (siyasi hukukla) ilgili bir kavram, ve devletin temel özelliklerine ait bir kurumdur. İrticadan söz edilebilmesi için, bu kavramın ve kurumun ortadan kaldırılması amacının ve eyleminin var olması gerekir.
         <br/>
         <br/>
         Birine “sen mürtecisin” demek; onu demokrasi aleyhtarlığıyla, demokrasiyi kaldırıp bir dikta rejimi kurulmasını savunma kasdını taşımakla itham etmek anlamına gelir. Yassıada’nın hüküm gerekçesindeki kullanım buydu. Yobazlar, hurafecilik, her alanda ve her ülkede vardır. Amerika’da da vardır. Amerika’daki deli saçması bazı tarikat cereyanlarıyla ilgili bilgileri herkes biliyor, bunlarla ilgili haberler sık sık basında yer alıyor. İrticai yönelişlerin varlığı, demokrasiyi ve demokratik devlet düzenini kaldırma yönelişlerinin varlığı anlamına gelir. İrticai tehlikenin varlığı ise, bu yöneliş ve eğilimlerin ciddi bir tehdit oluşturacak duruma gelmiş olmasını ifade eder. İrticai eğilimlerin var olması ile, bir tehdit ve tehlike oluşturacak hale gelmesi de farklı kavramlardır. “İrtica yoktur, vardır” tartışmaları da bu açıdan gerekli vuzuha sahip değildir. Mesela şöyle denilebilir: irticai eğilim taşıyanlar muhtemelen vardır, ama bunlar bir tehdit ve tehlike oluşturabilecek durumda değillerdir. Türkiye’de hâlâ, 2006 yılında bile Marksist devrimi ve proletarya diktatörlüğünü savunanlar dahi vardır.  Bana göre 1980 öncesinde bunlar bir tehdit ve tehlike oluşturuyor idiler, şimdi oluşturabilecek halde değiller.
         <br/>
         <br/>
         Prof. Mehmet Aydın “irtica yoktur” diyemem demiş. Doğru demiş. 70 milyonluk Türkiye’de irticai eğilim taşıyan bazı kimseler de herhalde vardır ve yokluğunu kimse tekeffül edemez. Ama irticanın bir tehdit ve “tehlike” oluşturacak seviyede ve ciddiyette var olması başka bir değerlendirme ve düşünce konusudur. Yassıada’nın idam fermanında gericilik (irtica) bir hüküm gerekçesi olarak kullanılmıştır ama, hiçbir delil gösterilememişti. Bebek davası, köpek davası gibi dosyalar dahi açılmıştı ama, bir gericilik dosyası açılamamıştı. Çünkü Demokrat Parti’nin irtica ile falan alakası yoktu, o bir haksız ithamdı. Aynı haksız itham, hem de İnönü tarafından Adalet Partisi’ne ve Demirel’e de yöneltilmiştir. Ve o ithamlara, samimisiyle gayri samimisiyle hiçbir CHP’li dahi inanmamıştır! Siyasi polemik ve kavga şartlarının husumet heyecanı ve hesabı ile o türlü ithamları kullanmayı uygun buldular. Gerçek budur.
         <br/>
         <br/>
         … Kavramları içeriklerine ve nüanslarına uygun biçimde “vuzûh” dikkatiyle kullanmak, demokratik aklın ve samimiyetin vazgeçilmez şartıdır. Vuzûh, tariflerle değil, hasbî düşünce emekleriyle ve samimi diyaloglarla sağlanır. İfrat-tefrit dalgalanmaları ve hasmane tepkisellik üslupları, en sarih ifadeleri bile vuzûhtan uzaklaştırır ve bizi bir kısır döngü sislenmesine götürür. Sarahat ile vuzuh farklı kavramlardır ve biz sadece sarahat arıyoruz. Bazı tarifler faydalı ve gerekli olabilir; ama her şeyin tarifle halledileceğini sanmak, vuzûhu sarahatla özdeş sayma hatasının eseridir. Vuzûh denilen şey; kelimelerin ve ifadelerin, “bilgi” değil, “düşünce” sesleriyle oluşan bir zenginliktir. Ve bu zenginliğin anahtarı ‘hakikat sevgisi’dir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 96 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr/yazdir.php?id=25541), [web.archive.org (arşiv bağlantısı)](http://web.archive.org/web/20061010205524/http://www.aksiyon.com.tr/yazdir.php?id=25541)
