# Ne üretiyorsunuz?

*Ahmet Selim 2005.04.04*

<div>
 <p>
  <font>
   Medya ve reyting meselesi demokrasimizin bir büyük zaafıdır ve diğer bütün zaaflarımızla ilgisi vardır. Fark şuradadır ki; medya zaafların giderilmesinde ve oluşmasında rol sahibi olabilecekken, tam tersine o zaafların besleyicisi olmak durumuna gelmiştir.
   <br/>
   <br/>
   Reyting’i yüksek olan reklam alır, zâten de medyanın geliri reklamdan ve ilândan ibarettir; o halde medyanın üretimi kalite  sorumluluğundan yoksun kalacaktır.
   <br>
    <br>
     Basit bir denklem.
     <br>
      <br>
       “Üretim-tüketim” münâsebetinin bilinmeyen daha doğrusu düşünülmeyen bir yönü vardır. Önce bunun üzerinde biraz duralım:
       <br>
        <br>
         Gıda tüketiminden eğlence hizmeti faydalanmasına kadar, her harcama, insanın maddî-manevî bir denge sıhhati içinde yaşaması amacına bağlıdır. Yâni, daha üretken (verimli) olabilmesi içindir. Tüketim, bir ziyan oluş değildir. O türlüsünün adı zaten israftır ve ne ekonomiyle ne ahlâkla (ne akılla, ne manevi değer hükümleriyle) bağdaşır.
         <br/>
         <br/>
         Dengeli beslenme için harcama yapıyorsanız, üretim gücünüzü koruyor veya arttırıyorsunuz demektir.
         <br/>
         <br/>
         Değerli bir kitap alıp okuyorsanız, kendinize bir şey katıyorsunuz demektir.
         <br/>
         <br/>
         Her alanda ve her sektörde bu geçerlidir. Tatil yapmak, eğlenmek, film seyretmek, iyi giyinmek, rahat konutlarda oturmak; maddî-manevî sıhhat dengesi içinde yaşayıp gelişmenize, son tahlilde üretken ve mutlu olmanıza katkıda bulunan harcama konularıdır.
         <br/>
         <br/>
         ***
         <br/>
         <br/>
         Ünlü bir rejisör eski günleri anlatırken şöyle diyordu: “Filmlerde mezar olacak, gazel olacak. Böylesi iş yapıyordu.” Mezar da gazel de olurdu, ama onlara dayanan bir istismar şıpşakçılığı yerine seviye ve kalite de olabilirdi, olmalıydı. Derdin başı oradadır zâten. Her güzel şeyi almaya râzı ve lâyık olan hassas temiz ve sonsuz iyi niyetli alıcılara onları sunarak başladınız. Güzelim yıllar erişilmez imkânlarıyla harcandı gitti. O duygusallık talebine ve ortamına biraz düşünce biraz kalite emeği veremez miydiniz? Demokrasiye yeni geçmişiz, büyük eksikliklerimizle beraber büyük avantajların sahibiydik. O avantajları o eksiklerin giderilmesi yolunda adam gibi kullanmayı bilerek neler neler yapılabilirdi. Zahmete girmediniz. Tirajınızı da reytinginizi de gişenizi de olumsuz etkilemezdi. Hattâ, orta vâdenin yatırımlarını yapmış ve kendi denizinizi büyütmüş olurdunuz. Kimse sizden üryanlık ve cıvıklık beklemiyordu o zamanlar. Tanımını bilmese de, herkes, iyinin güzelin doğrunun eserlerini ve ürünlerini almaya hazır bir özleyiş içindeydi. Verseydiniz; okurlardı, seyrederlerdi, alırlardı. Şimdi, sizin getirdiğiniz bir sonuç olarak, maalesef aynı şartlarda değiliz.
         <br/>
         <br/>
         Kalitesiz üretim, üretime dönüşemeyen aldanış tüketimlerine yol açar. Onun adı da israftır. Kaynak kaybıdır, potansiyel mirasyediliğidir.
         <br/>
         <br/>
         Bugün ne üretiyor medyanız? Ürettikleri, müşterilerinin hayatına ne katıyor? Bilgi mi, düşünce mi, zihnî-ruhî tatminler mi, ne? Sokaktaki temizlik işçisi benim hayatıma bir şey katıyor; o işi, bir hizmet ve üretim sevinciyle yapabilir. Medya ne katıyor? Reklam ve ilân geliri mi üretiyor?! Gelir ve kazanç üretilmez, bir üretimin karşılığı olarak elde edilir. Ama “reyting sağla, karşılığında reklam al” kısır döngüsünün bir üretim konusu mevcut değil. Yarın ölçüm kıstasları daha da gelişirse(!), meselâ “Şu-şu-şu özellikteki kanalları ve gazeteleri şu-şu-şu kesimlerin şu-şu-şu oranlarda takip ettiği toplum analizleriyle kesinlik kazanmıştır” denilirse, gazeteler bedâva da dağıtılabilir! İsraf tüketimi yapacakları belli olan kesimlerin kapılarına 100 sayfalık cerideler bedava bırakılabilir! Diğerleri görse  ne olur, görmese ne çıkar! Muhâtap, israf harcaması yapacak olanlardır. Falanca eğlence yerine onlar gider, paranın sirkülasyon alanlarında onlar dolaşır; bedava broşürler helâl olsun onlara!.. Oraya doğru gidiyoruz.
         <br/>
         <br/>
         Öbür tarafta meselelerin çoğalmasından daha tabii bir şey olabilir mi? Sen müzik gibi müzik istersen, dert gibi bir adamsın, hiçbir şeye uymazsın. Sana göre üretim yapmanın kârlı olması mümkün mü? Senin okuyacağın gazete kitap dergi zarar eder. Senin dinleyeceğin müzik satmaz... Sen kalkıp belli bir uygunluk çerçevesinde “önce sağlamlık, sonra fonksiyonellik, sonra estetik” sıralamasına göre konut istersin; o dahi ekonomik değildir! “Yaşamak istiyorsan işte ev!” reklamına tabi olacaksın ki kıymet-i harbiyen olsun!
         <br/>
         <br/>
         ***
         <br/>
         <br/>
         Sami Selçuk, “birisi yeniden yazmalı bu TCK’yı” diyor. Doğru da söylüyor. Kendisine güvenmesini, bazı değişmez aşırılıkları olmasa kabul edebilirdim. Bunu yapabilecek biri olmalıydı. Zamanının Ahmet Cevdet Paşası gibi, bir yere günlerce kapanıp, bazı istişârelerle, bu Ceza Kanunu’nu yeniden ve büyük bir “dil-kavram-üslûp” dikkatiyle yazabilmeliydi. Böyle biri yok ve olabilmesi ihtimali de yok... Vecize netliği içinde kavramları yerli yerine oturtan muhkem ve vâzıh bir metin... İhâtası tam, yorumu teminatlı, gelişme istikameti ayarlı... Kanun yazmak, hukuk kitabı yazmaktan çok daha zordur.
         <br/>
         <br/>
         “Birçok” ve “birkaç” kelimelerinin 3 ve 4 ile bağlandığını söyledi Sayın Selçuk. Efendim, arada “kemmiyet” değil, “keyfiyet farkı” vardır. “Birçok”, çokluğu vurgular: “Bunun birçok örneği var” gibi... “Birkaç”, azlığı vurgular; “Birkaç aykırı örnek çıkabilir” gibi... Dil şuuru zedelenmişse, dil özeni uçmuşsa; bunun dipteki sebepleri, teselsül kaçınılmazlıkları dolayısıyla, bırakınız ilmi, edebiyatı, tefekkürü, ekonomiyi bile çıkmaza sokar. Yukarıda anlatmaya çalıştığım “üretim-tüketim” münasebetinin anlamı işte budur.
         <br/>
         <br/>
         Farklı olmayı göze alamayan, var olmayı başaramaz ki gelişmeyi başarsın. Taklitle, modayla, özentiyle, ezberle, benzeşmeyle, istismarla, kopyayla, biçimsellikle; kimse var olamaz, kimse gelişemez.
         <br/>
         <br/>
         “Küllî ve terkibî tutarlılık” yok ise, tezatlardan ve irtibatsızlıklardan kurtulamazsınız. Temel kanunların yazılmasındaki sıkıntı da budur, kişilik kazanmadan kimlik sahibi olmaya çalışmanın aldanışı da budur. Nasıl ilgili bütün maddeleri düşünmeden bir maddeyi yazamazsanız, ilgili bütün meseleleri düşünmeden de herhangi bir meseleyi çözemezsiniz.
         <br/>
         <br/>
         Medya ve reyting meselesi de bağımsız değil. Bu mesele de demokrasimizin bir büyük zaafıdır ve diğer bütün zaaflarımızla ilgisi vardır. Fark şuradadır ki; medya zaafların giderilmesinde ve oluşmasında rol sahibi olabilecekken, tam tersine o zaafların besleyicisi olmak durumuna gelmiştir. Var oluşunun sorumluluğunu hissetmeyene, görev sorumluluğu benimsetmek imkanı bulunamaz. “Bîderd olanın derdine derman olmaz.” O memnundur kendi hâlinden!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1081 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20740), [web.archive.org (arşiv bağlantısı)](http://web.archive.org/web/20051228090458/http://www.aksiyon.com.tr:80/yazdir.php?id=20740)
