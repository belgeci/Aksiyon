# Fikren çözülemeyen fiîlen de çözülemez

*Ahmet Selim 2006.04.03*

<div>
 <p>
  <font>
   Bu dünyada, mutlak adalet ve dirayet sahibi bir yargıcın başkanlığında manevi (ruhani de diyebiliriz) bir divan kurulması mümkün olsaydı, 12 Eylül sebebiyle önce aydınların ve medyanın büyük çoğunluğunu mahkum ederdi, Deniz Gezmiş’leri de “kurban tanıklar” sırasına oturturdu.
   <br/>
   <br/>
   Yıllardan beri devlet ile PKK arasında fiilî bir mücadele var. PKK'nin amacı, Türkiye'yi bölmek. Hiçbir insanî ve meşru kural ile hiçbir mukaddes kırıntısı ile kendini bağlı saymadan, o amaca varmak için gücünün yettiği her türlü eylemi yapıyor… PKK, bir militanlar topluluğundan ibâret değil. Dokümanları, tezleri, "aydınları" etnik ideolojisi, stratejistleri, taktisyenleri, ortakları, destekçileri var. Yaptığı eylemleri bu çerçevenin ürünü olarak gerçekleştiriyor.
   <br>
    <br>
     Peki devlet ne yapıyor?
     <br>
      <br>
       Dağdakileri, şayet tespit ederse, vurmaya çalışıyor. Herhangi bir eylem ortaya çıkarsa, polisiyle bastırmaya çalışıyor.
       <br>
        <br>
         Peki bu mücadeleyi devlet nasıl kazanacak?
         <br/>
         <br/>
         Herkes bilir ki, alelâde mafya çeteleriyle bile böyle mücadele edilmez. Olay çıkarsa, şikâyet olursa, savcı polis harekete geçer; devletin yargısı da var, cezalandırır!… "Olay" dediğiniz nedir? Mafya çetesi; haraç alıyor, uyuşturucu işi yapıyor, tehdit mesajıyla emirler gönderip uygulatıyor, etkili çevrelerle ilişkiler ağı kuruyor; ama "olay" yok! Silah patlamıyor, kimse şikâyetçi olamıyor; olay yok efendim!
         <br/>
         <br/>
         Nevruz kutlamalarında da olay yok! Apo'nun posterleriyle gösteriler yapılmış, bölücü sloganlar haykırılmış, apaçık tavırlar sergilenmiş; sen "olay çıkmasın" gibi bir sağduyu (!) tavrıyla seyretmişsin; olay yok!
         <br/>
         <br/>
         Birileri PKK hesabına düşünüyor, stratejiler planlar programlar taktikler üretiyor ve bir istikamet çiziyor, eylemleri oraya oturtarak gerçekleştiriyor. Devlet, son "açığa çıkma" noktasında şekillenen duruma bakıyor, gerekli görürse de bazı müdahalelerde bulunuyor.
         <br/>
         <br/>
         Böyle bir mücadele nereye gider, nereye varır?
         <br/>
         <br/>
         NEDİR PROVOKASYON?
         <br/>
         <br/>
         Provokasyon, "bir fiilin, faili tarafından başkalarına mal edilebilecek tarzda özel tahrik kastıyla gerçekleştirilmesi" demektir. Ortada bir açık aksiyon, ajitasyon veya taarruz varken; biz provokasyon'dan söz edebiliyoruz. PKK tarafından yapılmayıp da PKK'ya mal edilen olaylar mı var? Asıl bunun tersi var: PKK bazı eylemlerini sahipsiz bırakıyor. Tamamen tahminim olarak söylüyorum; Uğur Mumcu'nun öldürülmesi bunun örneklerinden biri olabilir. Nitekim ağabeyinin böyle bir açıklama yaptığını kulaklarımla duydum. (Sonradan rücû etti!)
         <br/>
         <br/>
         Provokasyonları 1970'li yıllardan tanırız. Solcular yapmış gibi, sağcılar yapmış gibi gösterilen bazı eylemler vardı o dönemde. Şimdi böyle bir halin şartları mevcut değil. Eskiden "tedhiş" denirdi; dehşet salma dehşet saçma demektir. Bugün Güneydoğu'da PKK tedhişi var mı yok mu? Oradaki insanlar devletten değil, PKK'dan korkuyor. Bu durum bir 'eylemler bileşkesi' bir 'eylemler hasılası'dır ve 'en büyük olay'dır. Oraya gidenlerden bazıları "burada devlet yok, vatandaş devletin varlığını hissetmiyor" demekte.
         <br/>
         <br/>
         "En büyük olay" diye nitelendirilmesi gereken bu durumu kim değerlendirecek, önünü arkasını unsurlarını köklerini bağlantılarını tek kelimeyle mahiyetini kim ve kimler, hangi sorumlular ve yetkililer analiz edecek, şerh eyleyecek; teşhisini tedavisini çözümünü bir "düşünce + strateji + taktik" bütünlüğü içinde ortaya koyup uygulamaya geçirecek? Sayın Demirel'in en büyük hatası buydu; "Askere görev ve yetki verdim, önlemediler. Ben ne yapacaktım?" deyip geçiyor. "11 Eylül'de neden durmadı terör?" sorusunu da bu maksatla soruyor. 11 Eylül 1980'de terörün durdurulabileceğine inanan, terörün hangi demokratik tedbirlerle durdurulabileceğini bilen; herhangi bir parti, herhangi bir siyasi, herhangi bir düşünür, aydın, vatandaş var mıydı? Demirel'in kendisi bir çözüm fikrine ve umuduna sahip miydi? İşte asıl vahamet buradaydı.
         <br/>
         <br/>
         Halk, tarihten gelen acı tecrübelerinin etkisiyle, meşruiyeti, gücünü ve varlığını hissettirenlerin yanında ve etrafında arar. Devlet bir yerde varlığını hissettiremiyorsa, devletin yasaları orada meşruiyetin referansı olmaktan çıkar. Birileri "kapatın dükkânları" diyor, kepenkler iniyor. "Olay yok!" Öyle mi?
         <br/>
         <br/>
         Oradaki belediye başkanı "polis çekilsin" diyor. Belki de "zaten bir şey yapması mümkün değil, yapmaya çalışarak gerginliği arttırmasın" demek istemiş de olabilir. Gösterileri önleyemiyor; önlemek, "polisin müdahalesiyle gösterilerin önündekilerin yakalanıp adliyeye sevk edilmesi ve kalabalığın da evlerine gitmek mecburiyetini hissetmesidir." Yani inisiyatifi ele geçirmesi ve devletin varlığını kabul ettirip yasaların uygulanmasını mümkün kılmasıdır. Karşılıklı rakipler ve hasımlarmış gibi, polisin yaralanmasıyla darbeler almasıyla araçlarının yakılmasıyla cereyan eden bir mücadelenin "polis müdahalesi" kavramına uygun düşen bir tarafı var mıdır? Polis'e de yazık, günah.
         <br/>
         <br/>
         Ülkenin güvenliğinden parlamento sorumludur, siyasiler sorumludur, siyasi iktidar sorumludur, hükümet sorumludur, başbakan sorumludur. Bana göre aydınlar ve düşünürler dahi sorumludur. Çözüm fikrini bunlar oluşturup olgunlaştıracak, eleştirilerle tekliflerle düşünce üretimleriyle oluşturup olgunlaştıracak, devletin güçleri de uygulayacak. "Polisin, askerin işi" denilirse, sizin sorumluluğunuzdaki görev sarsıntıya uğrar.
         <br/>
         <br/>
         KUYRUK ACISI MI ÖNEMLİ, EVLAT ACISI MI
         <br/>
         <br/>
         "Evren yargılanmalıdır" diyenler çıkıyor. Bir varsayımla kendi samimi inancımı açıklamak isterim:
         <br/>
         <br/>
         Bu dünyada, mutlak adalet ve dirâyet sahibi bir yargıcın başkanlığında manevi (ruhani de diyebilirsiniz) bir divan kurulması mümkün olsaydı, 12 Eylül sebebiyle önce aydınların ve medyanın büyük çoğunluğunu mahkum ederdi, Deniz Gezmiş'leri de "kurban tanıklar" sırasına oturturdu.
         <br/>
         <br/>
         Biz (Allah korusun) yıkılırsak samimiyetsizlikten yıkılırız. Biraz şöyle biraz böyle olursun, beşersin şaşarsın; ama bu kadar samimiyetsiz bu kadar sistematik bencil olunmaz ki. Adam sanki İsviçre kantonunda, sanki bir Japon adasında yaşıyormuş da buradan ısmarlayıp istemişler gibi yazı yazıyor: "Kronik semptomları elimine etmek için plüralist deneyimlerin açılımlarını yapılandırıcı demokratik atılımlara gereksinim vardır !!!" Osmanlıcaya "ağdalı" diyorlar ya, şimdi post modern versiyonu seyrettiğimiz üç dört yüz kelimelik dağarcığa sahip medyatik aydın tipinin keçiboynuzu meşrebindeki söylem dili, her teşbihi aciz bırakır. Lütfen inanın; bu söylemi sökmek için üç yüz cilt okudum, üç cümlelik bir usare çıkaramadım. Okuyuşum sırasındaki söylenmelerimi yazsam birkaç cilt tutardı.
         <br/>
         <br/>
         Solculuk hiç işe yaramıyor; (şahsen hiçbir işaret kastı taşımayacağımı beni tanıyanlar bilir), fakat eski solculuk çok işe yarıyor. Bir değişim geçirmeniz, hem size entelektüel bir gelişmecilik itibârı kazandırıyor; hem de, bazı şaibelerden ve zanlardan vareste kılınma güvencesi elde edilmiş oluyor. Olsun, öyle olsun. Ama, biraz sahiden farklılaşmak gibi bir borcumuz da olsun.
         <br/>
         <br/>
         Her insan bir 'öncelikler düzeni'ne göre yaşar ve bu düzenin değer ölçüleriyle bir kişiliğin sahibi olur. İçgüdülerine göre yaşayanın ne öyle bir iç düzeni, ne bağlandığı değer ölçüleri, ne de herhangi bir kişilik tavrı, duruşu ve üslubu vardır. Sevgileri de içgüdüsel bir basitlik seviyesindedir, aidiyet duyguları da, tatmin ihtiyaçları da. Ama samimiyetleri konusunda bir şey diyemem. Samimiyetsiz aydının karanlığını varın kıyaslayın!
         <br/>
         <br/>
         Yetersiz bile olsa bilgisi ve yeteneği var, fakat her ikisini de bencilce belirlediği marazi bir öncelikler düzeni için kullanıyor. Değer ölçülerinin ve kişiliğinin var oluşunu, güya "özgürlük" adına kendi iradesiyle engelliyor, adeta iğdiş ediyor. Ve bütün bu dramatik operasyon sürecini de "öcümü başka türlü alamam" mazeretine yaslayıp mutlu olmaya çalışıyor. Kendisinden geriye ne kaldığını düşündürebilecek, çağrıştırabilecek iç gözlem imkanlarını ve ihtimallerini de, yapay soyutlama hücrelerine sığınarak bertaraf ediyor. Bunca zahmetin, (mezbuhane gayretin), onda birini, "faziletli" demiyorum, "normal" biçimde ve "doğal" yönde gösterseydiler, Türkiye bugün ışıklar ve sevgiler içinde yükseliyor olurdu.
         <br/>
         <br/>
         Terörle ve bölücülükle mücadeleyi fikren halledemedik ki, fiilen halledebilelim. Bir mesele fikren halledilemediği için fiilen de halledilemiyor ise; bunun sorumluluğu kime ait olur? Polise mi, jandarmaya mı; kalemini arabesk mikrofonu gibi kullanan bülbül-ü şeyda'ya mı?
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1498 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23794), [web.archive.org (arşiv bağlantısı)](http://web.archive.org/web/20070807235354/http://www.aksiyon.com.tr:80/yazdir.php?id=23794)
