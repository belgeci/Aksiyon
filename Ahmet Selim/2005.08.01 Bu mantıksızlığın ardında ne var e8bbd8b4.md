# Bu mantıksızlığın ardında ne var?

*Ahmet Selim 2005.08.01*

<div>
 <p>
  <font>
   Daha dün gibi... Büyük firma gelirlerinin yüzde sekseni faiz geliriydi. Yani bir şey üretmiyorlar, parayla oynuyorlardı. Bunun adı ekonomi değil, rezillikti. Firmaları da bankaları da bir çeşit tefeciliğe iten “iç borç” merkezli para politikaları ülkeyi felakete sürüklüyor, ne enflasyonun ve faizlerin düşürülmesi bir umut kapısı görünüyor ne de büyümenin yeniden başlatılması hayal edilebiliyordu.
   <br/>
   <br/>
   <br>
    Bugün tek rakamlı enflasyonlara gelmişiz, buna rağmen büyüme gerçekleşmiş; ama ekonomist sıfatını taşıyan birileri kriz tellallığı yapar gibi konuşabiliyor. Hem de “ekonomik çözüm yok” deyip siyasi iktidarın değiştirilmesini tek kurtuluş yolu olarak ‘bilimsel gerçek’miş gibi savunabiliyor.
    <br>
     <br>
      Bu kadar olmaz.
      <br>
       <br>
        1994, 1999, 2001 krizleri ne çabuk unutuldu. İktisatçı, yarım asırlık trend verilerini bile zihninde canlı tutan insandır. Dünkü olayları milâttan önceymiş gibi, öyle bile değil, “hiç yaşanmamış” gibi nasıl böyle dışlayabilir?
        <br>
         <br/>
         Kaynaklarımızı sömürmek için Batı bu oyunları oynuyormuş. Hangi kaynaklarımızı? Linyiti mi, buğdayı mı, fındığı mı? 40 yıldır kasten çıkarılmadığı masalı anlatıladuran petrolümüzü mü? İktisadi coğrafya’nın el kitapları var, bir bakıversinler. Herkesi kovup kapatacağız kapıları, bir otarşi cennetinde gül gibi yaşayacağız! Borçlarımızı da reddederiz, gel keyfim gel! Bir ay dayanamazsın, bir ay! Şimdiki durum 1970’li yıllara da benzemez; o zamanın ekonomisi ve rakamları kuşatılabilir cinstendi, siyasi ve iktisadi konjonktür, öyle odalarda paltoyla oturup ideolojik kara mizah gevezeliklere yapmaya müsaitti. Şimdi bir küreselleşme belası ve basıncı var ki, büyük hataları asla affetmez. “İthal ikamesi” bir zamanlar mümkündü ve bence gerekliydi. Şimdi hiçbir şeyin ikamesi yok. Herkesin ürettiği şartlarda üretmeye mecbursun. Burası Küba değil; petrol dolarları sayesinde kapalı alan inatlarını sürdürme lüksüne şimdilik sahip olabilenler kadar şanslı da değiliz. Aklımızı başımıza alalım. Böyle bir ciddiyetsizlik bağışlanamaz.
         <br/>
         <br/>
         Kendi gölgemiz
         <br/>
         <br/>
         Kendi gölgemiz kendi görüşümüze engel oluyor. Gölgemiz; yani şuuraltımız, nefsimiz, inadımız, komplekslerimiz, çeşitli zaaflarımız... Bütün bunların altında dev gibi bir kültürel problem var. Niçin bizde bu gibi sıkıntılar daha çok? Ekonomide bile niçin bu derece soyut bocalamalar ve karmaşık duygular içindeyiz?
         <br/>
         <br/>
         Önce teşhisimi tekrarlayayım:
         <br/>
         <br/>
         Fikri hayattaki dağınıklık ve verimsizlik, günlük hayatın basit mantığını da köreltiyor.
         <br/>
         <br/>
         Ve hemen Nehru’nun şu sözlerini hatırlayalım:
         <br/>
         <br/>
         “Sık sık düşünmüşümdür, (Ben kimi temsil ediyorum) diye... Bana karşı iyi, dostça duygular besleyen çok insan olmasına rağmen, gene de kimseyi temsil etmiyorum gibime geliyor... Doğu ile Batı’nın garip bir karışımı olmuşum. Hiçbir yere tam uymuyorum. Hiçbir yerde evimdeymişim gibi rahat hissedemiyorum kendimi... Benim düşünüşüm, hayata bakışım, belki Doğu’dan çok Batı’ya yakın... Ama Hindistan,  ruhumda, şuur altımda, yine duruyor... Ne o Brahman nesillerinin hatıralarından, ne de yeni kazanmış olduklarımdan kendimi kurtaramıyorum... Manevi bir yalnızlık duygusu içindeyim. Sadece sosyal münasebetlerimde değil, gönlümün zihnimin derinliklerine yerleşmiş bir yalnızlık duygusu bu. Öz yurdumda bazen bir sürgün gibi hissediyorum kendimi! (Toward Freedom, 353-353)
         <br/>
         <br/>
         İşte bu açıdan hepimiz arızalıyız. Kapitalizmin gereklerine dikkat etmemizi hatırlatırken bir zarureti dile getiriyoruz; bir fazileti savunuyor değiliz.
         <br/>
         <br/>
         Adam gelmiş bizi bakınız nasıl teşhis etmiş uzun yıllar önce: “Burada Batı bitiyor ama Doğu başlamıyor.” Tersi de doğrudur: “Doğu bitiyor ama, Batı başlamıyor.” Layık bulduğu sıfat ne? Şu: “Batı’nın trajikomik bir karikatürü gibi.”
         <br/>
         <br/>
         İstanbul âşığı Yahya Kemal, Paris dönüşünde İstanbul’u nasıl görüyordu: “Etrafımdaki binalar basık, insanlar bücür, esvaplar soluk görünüyordu.”
         <br/>
         <br/>
         Kullandığımız kavramların çoğu Batı’nın kavramları. Binalar ve makineler değil, asıl bu çok önemli. Yine bir yabancıdan: “Ruede la pax’den giyinen, piyanoda Cesar Frank çalan genç hanımlar... Çarşıda tefrika romanlar, resimli dergiler, operetler kantolar, 15. Louis stili koltuklar...” Ne zaman? 100 yıl önce. Bunlar var. Ama, iktisadi-siyasi-fikri-içtimai kavramlar ve kurumlar konusunda, kendi terkip arayışımızı kendi tekamül mihverimize oturtma alameti olabilecek hiçbir şey yok. Zannımız şundan ibaretti: “Batı’da düşünülmüşü var işte! Biz neyi düşüneceğiz ki!” Peki senin 17. asrın düalizmine, 18. asrın deizmine ve rasyonalizmine, 19. asrın pozitivizmine verilecek “kavramsal” cevapların yok muydu, olamaz mıydı? “Fikrî” kokulu tek satır yoktur, tek satır. Bâzı aile büyüğü nasihatları vardır, o kadar. Onlar şimdi de var: “Çalışın, becerin, atlayın-zıplayın, bilgisayar öğrenin, adam olun” üslubunun tarihî kökleri mevcuttur! Vehbi Koç bir tarihte Teknik Üniversite’ye gitmiş, “Ehliyetiniz olsun, daktilo öğrenin” demiş. Cemal Gürsel’in sesi hâlâ kulaklarımda: “Çalışınız, çalışınız, çok çalışınız!”
         <br/>
         <br/>
         Gençleri çileden çıkaran, dengesizliğe iten işte bu boşluk edebiyatıdır. Sonra yatışıyorlar ama, içlerine gömdükleri tepkisellik komplekslerinin gölgelerinden asla kurtulamıyorlar. Bugünkü yetişmişler, dünün gençleri! Sayın Baykal durup-dururken nasıl coştu? Bizde “fikri tepki” dışında her türlü tepkinin daniskası var.
         <br/>
         <br/>
         Anlayın lütfen
         <br/>
         <br/>
         Onları biliyoruz. Kökleriyle, dramatik hikâyeleriyle biliyoruz... Aradığımız; devamlılık ve hayatiyet imkânıdır. Onun kaçınılmaz dengesidir. Batı medeniyeti, kendi bunalımlarının pençesinde kıvranıyor. Bizim övmemiz yahut yermemiz neyi değiştirecek? Ama düşünmemiz çok şeyi değiştirebilir. İçinizi oraya akıtın, oraya yönlendirin. Kapitalizm (liberalizm onun kartvizit unvanı!) müthiş bir değişim kabiliyetine sahiptir; onun kurumlarıyla kavga edilmez. Ama, üzeri düşünülebilir ve onun devre dışı (denklem dışı) bıraktığı unsurlar “düşünce” ile hayata kazandırılabilir. Bunun yasağı yok; sadece dolaylı ve zımmi engelleyiciler var. Bırakın düşüncesiz asabiyet tepkiselliklerini ve ifratlarını da, oraya yoğunlaşalım.
         <br/>
         <br/>
         Makineleri âletleri kullanmak pek önemli değil. Önemli olan, kavramları kullanabilmektir. “Tasarrufuna alma” anlamında kullanabilmek. Dünya’da terör, bir düşüncenin sonucu olmaktan ziyade, düşünce acziyetinin ve yokluğunun eseridir.
         <br/>
         <br/>
         Şiddet uygulamasını eğitime bağlayanlara itiraz ediliyor: Üniversite mezunları da uyguluyor. Bu cevap, eğitimi diplomaya indirgeyen anlayışa aittir. Düşünce ve kişilik eğitimiyle ilgisi kalmamış diplomalar basit bir uzmanlık sertifikasından başka bir şey değildir. Düşünce ve kişilik eğitimi vermek, dili ve kavramları öğretme metoduyla olur. Ayrı bir müfredatı ve kürsüsü yok onun. İhtiyaçlarını yanlış yerlerde yanlış metotlarla tatmine çalışanlar, o ihtiyaçları hüsranlı yoksulluklara dönüştürmekten başka bir şey yapamazlar.
         <br/>
         <br/>
         Önümüzde bir istikrar fırsatı var. Bu, “düşünebilme ve hesap yapabilme” fırsatıdır. Bu fırsatı da kaçırırsak, ipin ucunu bir daha yakalayamayız. Düşünce hürriyetine asliyetine iksirine hasret ruhlarımızı etnikçi mezhepsel ideolojik nefsaniyet zehirleriyle karartırsak, her türlü mehil ve kredi liyakatini kaybederiz. Günlük hayatın test konusu yapılmaya çalışılan mantık sefaletini asıl o zaman en dramatik biçimde yaşamaya başlarız.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1363 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22252), [web.archive.org (arşiv bağlantısı)](http://web.archive.org/web/20060106060934/http://www.aksiyon.com.tr:80/yazdir.php?id=22252)
