# Bunalımın da globali var

*Ahmet Selim 2005.06.20*

<div>
 <p>
  <font>
   Medeniyetler çatışması doğru vasıflandırma değil. Dünya müşterek bir medeniyet problemi yaşıyor. Medeniyet planında büyük güçler ve ihtiraslar değil, büyük zaaflar ve ihtiyaçlar göze çarpıyor. Ters gibi gelen, ama düşünüldükçe haklılık payı “öyle galiba” dedirterek anlaşılan bir söz vardır: “Sıkıntılı zamanların günleri zor, yılları çabuk geçer.”
   <br>
    <br/>
    <br/>
    Ne demek istiyor? Şöyle açıklamaya çalışayım:
    <br>
     <br>
      Sıkıntılı anlar geçmek bilmez. Sıkıntılar azalmıyorsa, hep aynı günü yaşıyormuş gibi olursunuz zaten. Ha dün, ha önceki gün... Geçen yıllar, kendini başarı mutluluk değişim renkleriyle çizgileriyle köşeleriyle hatırlatır. Onlar size çok şeyler yapmış ve yaşamış olduğunuzu hissettirir. Bu renkler çizgiler köşeler yoksa; akıp giden nedir? Sadece sayıyla ifade edilen bir mat yoğunluk... Bir düşünün: İlkokul, ortaokul, lise, üniversite, delikanlılık... Hepsi 15 yıl ama, 15 milyon dönemeci, 150 milyon rengi var! Daha sonraları bir 15 yıl yaşanmış olabilir ki, sıkıntı yeknesaklığının renksizliğinde ve biçimsizliğinde o 15’i nereye oturtup nasıl okuyacağınızı bilemezsiniz! Öbürünü anlat anlat bitmez, beriki için kelime bulmakta bile zorlanırsınız.
      <br>
       <br>
        Her gün yazmak, geniş periyodlu yazmaktan daha kolay. Çünkü günün akışına bağlanıp gitmenin vesileleri çok... Aksiyon’daki haftalık yazılarım daha zor; çünkü “günlük” değil de “haftalık” bakınca pek çok şeyin değişmediğini görüyorsunuz. Yani haftalar günlerden daha çabuk geçiyor!
        <br>
         <br/>
         Bunu yılbaşı yazılarında çok açık görürdüm... Kalem çok zor hareket eder. Bu yılbaşının geçeninden farkı ne? Ha 2001, ha 2005! Eskiden yılını şaşırmış tarihlere hiç rastlamazdım; şimdi tek tük de olsa 2005 yerine 2004 yazan çıkıyor… Hele “2002 miydi 2003 mü” türünden hatırlama gayretlerinin şansı hiç yok. Belki de 2001’dir!
         <br/>
         <br/>
         Hafızalarda gönüllerde zihinlerde iz bırakmadan geçen, çabuk geçmiş gibidir. Sevgiyle neşveyle duyguyla heyecanla yaşananlar; “nasıl geçti...” şarkısının tersine, hiç geçmemiş gibidir ve içinizi doldurmaya devam ederler…
         <br/>
         <br/>
         Meseleyi yaşlanma gerçeğine bağlamak çok kolaycı bir yoldur. Oraya sığmaz, anlatmaya çalıştığım. ‘Zaman’ın genel karakterindeki özel farklılaşmayı işaret etmek istiyorum. Teknolojinin eşyaya tasarrufundan doğan maddi rahatlıklara rağmen; insanlarda, o ışıltı o doluluk sevinci ve özgüveni yok. Kelimeler, sözler, olaylar, eski ağırlıklarından uzak... Baykal’ın nahoş çıkışı bile pek önemsenmedi. Şimdi neyi hatırlıyorum biliyor musunuz? “Bizatihi” kelimesini ben bir siyasî polemikten öğrenmiştim. Namık Gedik (1950’lerin İçişleri Bakanı) CHP’nin sataşması üzerine bir demeç vermiş ve o demeç şu cümleyle manşete çıkmıştı: “Bizi vatan hainliğiyle itham etmek, bizatihi vatan hainliğinin ta kendisidir.” ‘Bizatihi’yi şimdi “bizzat” yerine kullanıyorlar. Öyle değil. Bizatihi, “kendiliğinden olan” demek. Namık Gedik o cümlesiyle şunu demek istiyordu: “Bizim gibi vatana hizmet için çırpınan insanlara vatan hainliği sıfatını yakıştırmak, hizmet edenlerine iftiralar savurduğunuz için vatana kötülüktür ve ihanet budur.”
         <br/>
         <br/>
         ...Şimdi kelimeler, cümleler ‘mana çekimi’nden mahrum bir halde bir boşlukta uçuşup duruyor. Hikmetin, hakaretin, iftiranın, bühtanın, muaşeretin, edebiyatın, üslubun hiç önemi yok. Nüanslar zaten “kapsam alanı!” dışında... Bunları geçtik, “ekonominin de önemi yok” diyorlar. Birisi çıkıp da ‘önemli’nin ne olduğunu bir anlatsa. Ama adam gibi anlatsa. Öyle nevzuhur bıçkınlar gibi ağzını bozarak değil.
         <br/>
         <br/>
         (Kabadayılık hevesleri hep vardı. O heveskâr gençlerden biri, dayısına güvenerek zıpırlık yapmaya kalkışınca Dayı Bey aynen şöyle çıkıştı ona: “Gel lan buraya. Çok mu cesursun sen? Senin korktuğunu söylemeye bile cesaretin yok. Otur yerine ve sus.” Birileri de üslub-u mahsusuyla birilerine “sen bilmediğini bile bilmiyorsun” diyebilseydi ne iyi olurdu.)
         <br/>
         <br/>
         Bir türlü yaranamadık
         <br/>
         <br/>
         Tanzimat’la başlatsan, 1,5 asırdan fazla bir zamandan beri Batılılaşıyoruz. Alfabemizden temel kanunlarımıza kadar her şeyi değiştirmişiz. 1950’den sonra NATO’da Avrupa Konseyi’nde OECD’de yerimizi almışız. Inkıtalar olsa da, yarım asırdır seçimle, parlamentoyla, partilerle, anayasayla anayasal kurumlarla yönetiliyoruz... Bunlara rağmen AB’nin nezdinde biz Afganistan’dan farklı değiliz!
         <br/>
         <br/>
         Bu ülkede oldum olası, pozitivist köke bağlı eğitim yapılır. ‘Resmi ideoloji’yi “Türküm doğruyum” için söylüyorlarsa, kötü yanılıyorlar. Ben okuduğum okullarda hiç milliyetçi öğretmene rastlamadım. Tabiat Bilgisi öğretmeni Cemil Raşit Unatlıgil daima “Tabiat yarattı” derdi. Bildiğimiz deizm... Astronomi Hocası “Yobaz kafası buna bir sahip bulur ve Allah der” cümlesini söyleyebilecek yapıdaydı. Darwin’in dönüşüm tablosu duvarda asılı dururdu... Matematik Hocası Ömer Bey, “Cemal Gürsel gibi bir paşa varken Ali Fuat Başgil adında benim gibi bir hoca aday olmuş. Şaşkına bak!” kafasındaydı... Öğretmenler bürokrasisinde bir oylama yapılsaydı Demokrat Parti yüzde 1 bile oy alamazdı.
         <br/>
         <br/>
         Bizde moderniteyle birlikte ana akım Batıcılıktır; diğer akımlar onun belirlediği kaygan zeminde tutunmaya çalışmışlardır. Ona da kısmen tabi olarak... Ekonomik zaaflar engelliyordu; yoksa aklımıza ve irademize kalsa, biz Avrupa’dan daha çok Batı’lı olurduk!
         <br/>
         <br/>
         Şimdi Nazım Hikmet’in “vatan haini” şiiri moda oldu. Kimse sorup araştırmıyor, “ne zaman yazmış?” diye. Ve acaba Nazım Hikmet birilerine vatan haini demiş mi dememiş mi? Nazım Hikmet, Adnan Menderes için vatan haini diyordu. Demokrat Parti için “vatanı sattılar” diyordu. Bunları derken de Doğu Avrupa’daki bir Sovyet peykinin gizli radyosundan Türkiye’nin aleyhinde konuşuyordu.
         <br/>
         <br/>
         Öyle bir noktaya geldik ki, Demokrat Parti hareketi hiç olmasaydı ve Köy Enstitüleri açık kalsaydı kurtulmuş gitmiştik kanaatine vasıl olmuş bir haldeyiz. Ve bunu, AB paralelinde işliyorlar! Buna rasyonellik bilimsellik falan değil, akıl’la boğazlaşmak denir. Bütün bunlar daha batılı daha çağdaş görünme aşkına yapılıyor.
         <br/>
         <br/>
         Tanımlarda anlaşmaktan söz edilir. Ben tersini söylüyorum. Tanımlar yazılıdır, izahlarda muhtevalarda anlaşalım. Uzlaşalım değil, anlaşalım. Önce anlaşalım; birbirimizi anlayalım, kafa ve ruh yapılarımızı anlayalım. Fikri mesele bu kaosun neresinde var olacak? Hangi kavrama kim ne yüklemiş, nasıl yüklemiş, hangi amaçla ve hesapla yüklemiş; önce bunları aydınlatalım.
         <br/>
         <br/>
         AB bizi kasten incitiyor. Bu kadar savruk ve mantıksız olamazlar... Peki biz bunu nasıl anlamıyoruz, yahut niçin anlamak istemiyoruz? Asıl düğüm burada.
         <br/>
         <br/>
         Adamlar, incitme üslubuyla bizim statümüzü belirliyor ve inşa ediyor. Biz hâlâ “alacaklar mı acaba?” diye araştırma yapıyoruz. Almayacaklar, bir yere oturtacaklar. Sonrasını sonra düşünecekler.
         <br/>
         <br/>
         Elif Şafak güzel bir şey söyledi ve kategorize edilmiş kimliklerin peşinden yürüme icbarını dile getirdi. İnsanların önüne bir mobil kimlik maketi konulacak, herkes de kişiliksiz adımlarla onun peşinden yürüyecek tıpış tıpış. Rol dağıtımı böyle. Peki bu dünya insanları nasıl “özgür, üretken, mutlu” olacak? Terör, kavga, nefret, acımasızlık, dangalaklık nasıl yok edilecek?
         <br/>
         <br/>
         Fikirsiz medeniyet
         <br/>
         <br/>
         Medeniyetler çatışması doğru vasıflandırma değil. Dünya bir “müşterek medeniyet problemi” yaşıyor. Batı’sıyla Doğu’suyla yaşıyor. Medeniyet planında büyük güçler ve onlarla ilgili ihtiraslar değil, büyük zaaflar ve ihtiyaçlar göze çarpıyor.
         <br/>
         <br/>
         Düşünceyle kültürle idealle oluşturulacak şeyler zorla sopayla oluşturulamaz. Madde’nin elbette ki yeri ve rolü vardır; ama onun müspet tezahürü zor ve sopa değil, yardımdır. Bağışlama türünden değil, kendiliğinden dönüşümü olacak ekonomik yardım. Bir adıyla yatırım yardımı, diğer adıyla yardım yatırımı. Fakat Batı’nın “sömürü ve dialektik” kafası bunu kabullenemiyor, ön vechesini kabullenemediği için de düşünüp kavrayamıyor.
         <br/>
         <br/>
         Batı’ya önce demokrasi gelmiş de, sonra mı sanayi devrimi ve kapitalizm gelmiş? Demokrasi mi getirmiş onları? Bu kadar ters mantık olur mu? Bazı prof.lar bunu laf diye söylüyor ve “demokrat olun şıp diye zenginleşirsiniz” gibi bir mizah yaklaşımını ciddi bir iddiaymış gibi savunuyor.
         <br/>
         <br/>
         Onların 25-30 bin dolar milli geliri var, benimki (bol kepçe) 4 bin dolar. Bir ayniyet uygulaması düşünülebilir mi? Öyle bir vurgulamayı dayatmak “beş basamak yukarı zıplamaya çalış da, dibe yuvarlan” demektir. Eleştirirken bile seviyesizlikten gönlüm bulanıyor, böyle bir mantık sefaleti olur mu?
         <br/>
         <br/>
         Öyleyse ne, ne istiyor bu Batı?
         <br/>
         <br/>
         Postmodernizmin literatüründe hiçbir ipucu yok. Orada sadece kendi ihtiraslarını da kısıtlayan bazı kural kalıplarını ifade oyunlarıyla geçirgen kılma arzusu var. Amacını değiştirmemiş; yolunu genişletmeye çalışıyor boş laflarla ve beyhude gayretlerle.
         <br/>
         <br/>
         İşimiz çok zor. Hem kendi düşünemiyor, hem de bize düşünme fırsatı hakkı tanımıyor. Bunu ne kadar kaba uygulamalarla ve farklı sebeplere bağlayarak sahneye koyuyorsa, o kadar da ince ayarlı hesaplara dayandırıyor. Bizi çaresiz ve mecalsiz bırakmak için kendi medeniyetini israf etmeyi dahi göze alabiliyor... Diyalog’un lüzumu değil, nasıl zenginleştirilebileceği ve nasıl etkin kılınabileceği tartışılmalıdır.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1010 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22005), [web.archive.org (arşiv bağlantısı)](http://web.archive.org/web/20051228103401/http://www.aksiyon.com.tr:80/yazdir.php?id=22005)
