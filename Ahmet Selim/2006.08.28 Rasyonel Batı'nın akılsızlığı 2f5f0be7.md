# Rasyonel Batı’nın akılsızlığı

*Ahmet Selim 2006.08.28*

<div>
 <p>
  <font>
   Bu şartlarda askerimizi göndermemeliyiz. Bilmediğimiz ve onayını yapmadığımız bir belirsiz projeye katkı sunmamız söz konusu olamaz. Hâlen Ortadoğu’da “ne yaptığını bilmemek”ten başka bir ortak nokta bulunmuyor. Böyle bir ortamda askerimizle yapabileceğimiz bir görev yoktur; fakat riskler çoktur.
   <br/>
   <br/>
   Son Lübnan olayının galibi İran, mağlubu Amerika. Görüntülerin ardındaki gerçek, bu. Güçlenen İran’dır, kayba uğrayan Amerika. Hem Hizbullah Lübnan boşluğundan sökülüp atılamamış ve bu yönde bir süreç başlatılamamıştır, hem de bunun daha sonra da başarılamayacağı ortaya çıkmıştır. Irak’taki durum da, Suriye’deki durum da, Lübnan’daki durum da, İran’ın lehine çalışan gelişme dinamikleriyle doludur.
   <br>
    <br>
     Amerika’da eski askerler ve bazı aydınlar Bush’u uyarıyor: “İran’la diyalog kurunuz. Zor kullanarak sonuç alınamaz. Ayrıca bilinen nükleer teknik kontrol imkânları da yetersizdir.”
     <br>
      <br>
       …İngiltere’de Kraliyet Enstitüsü adında bir kurum, “Türkiye için tek çare, nükleer silaha sahip olmasıdır” diyor. Amerika’nın bu işi halledemeyeceğini, İran’ın nükleer silaha sahip olma hedefine er-geç ulaşacağını kabul ettiği gibi, kurulacak nükleer denge için de bizi uyarıyor. O kabule göre bu uyarı mantıklıdır bence de! İran’ın açtığı yol oraya gider. Milyonlarca doları nükleer silah gücü için harcamak durumunda kalabiliriz. “Nükleer silah” kullanılmak için değildir. Konvansiyonel saldırı cesaretini kırmak içindir. Nükleer silahınız varsa, çok güçlü bir ülke bile size saldıramaz; ama siz nükleer silahı olmayan bir ülkeye konvansiyonel silahlarla saldırabilirsiniz. Nükleer barış dengesi kurmak, insansız ekonomi zulmünü artırır. İnsan için kullanılması gereken imkânlar, nükleer yatırımlara gider.
       <br>
        <br>
         “Nükleer enerji üreteceğiz, nükleer silah değil” sözü beylik bir sözdür. Öyle denilir hep. Nükleer enerji üretebilen bir ülkenin, nükleer silah da üretme arzusunu ve niyetini kimse yok edemez. Bu Saddam’ın da büyük hülyası idi. Nükleer silaha sahip olacaktı ve etrafına normal silahlarla saldırdığında kimse ona engel olamayacaktı.
         <br/>
         <br/>
         İran’ın “nükleer silah”a endekslendiği hususunda kesin bir şey söyleyemeyiz. Ne var ki nükleer silah üretmeyeceği sözüne de gönül rahatlığıyla inanamayız. Nükleer enerjiyi üretip de silahını üretmeyeceğini kim söylerse söylesin inanamam. Çünkü inanmamak burada, aklın ve sorumluluk duyarlılığının gereğidir.
         <br/>
         <br/>
         Aslında nükleer dengenin barış görüntüsü aldatıcıdır. Bölgesel savaş alanlarına ait senaryolar, nükleer şemsiye altında da yürür. İki kutuplu denge dönemlerinde Rusya bize saldırsaydı Amerika nükleer mi kullanacaktı? Yoo! O da aynı şemsiye altında mümkün olan konvansiyonel cevapları verecekti. Küba krizinde o zımni uzlaşma, bozulur gibi olduysa da çabuk düzeltilmişti.
         <br/>
         <br/>
         …İran yanlış yolda. Amerika da sürekli olarak yanlış tepkiler veriyor ve yanlış metotlar uyguluyor adeta İran’ın yanlışlarını haklılaştırıp güçlendiriyor. Lübnan vakası bunun en tipik örneği.
         <br/>
         <br/>
         Dengelerle oynayarak denge kurulmaz. Denge faktörleri, bu oyunlarla harabiyete uğrarsa, hiçbir denge için sağlıklı malzeme (yapı taşı) kalmaz. Orada Şiileri, beride Sünnileri, başka bir yerde onların uzlaşamayan türevlerini, yerine göre de etnik farklılıkları kışkırtarak yahut tokuşturarak bir sonuca ulaşılamaz.
         <br/>
         <br/>
         ***
         <br/>
         <br/>
         Ortadoğu’nun aktüel jeopolitik ve jeokültürel tablosuna göz gezdiriyorum: İbni Cibrin fetva vermiş. “Hizbullah’a yardım etmek haramdır” diyor. İhvancılar buna tepki verdi… Mısır yönetimi, İhvancı tutuklamalara devam ediyor… Lübnan’da Hizbullah’ı destekler görünen Sünniler, Irak’ta farklı bir durum sergiliyor… Bir sitede şunlar var: “Elbani’nin, İbn Usayme’nin, Haddadi’nin beyanlarında Seyyid Kutup tahkir ediliyor. Şiilerin etkisinde kalmakla suçlanıyor.”
         <br/>
         <br/>
         Diğer notlar: “Hizbullah’a dua etmek haramdır” (Şeyh Havali). “Hizbullah’a karşı olmak farzdır” (Şeyh Nâsır el-Amr)
         <br/>
         <br/>
         …Notlarımın hepsini aktarmak istemiyorum. Bunaltıcı oluyor. Fakat bilmeliyiz ki bu coğrafya çok dertli bir coğrafyadır. “Sert tepkiler vermek ve mukabilinde sert tepkiler doğuracağı belli olan şeyler söylemek” belli bir tatmin diyalektiği halinde bu coğrafyaya yerleşmiştir. Halkın ve toplumların günlük yaşayışları bakımından değil, eli kalem tutanlar açısından dili dönebilenler açısından böyledir. Farklı sitelere bir göz atıyorum; hâlâ Haveb ırmağındaki seslerden, şundan bundan söz ediyorlar; sanki dün cereyan etmiş olayları anlatma aktüelliğinin heyecanıyla… Esaslara yönelme ve esaslara yöneldikçe ufuk aydınlığında yakınlaşıp birleştirici ortak noktalar görme arayışı yok. Hâlis düşünceye sahih düşünceye, sevda ile, sabır ve metanet ile yönelme arınması yok. İhtilaflarla çerçevelenmiş dar bir alanda derinleşmeye çalışıyorlar, bunun kaçınılmaz sonucu olarak da sadece çaresiz tepkisellikler üretiyorlar. Siyaseti, bu tepkiselliklerin kıskacında anlamsızlaştırıyorlar. “Çözüm” yok sanki lügatlerinde. Çözümü düşünmek gerekmiyor, çünkü o kendiliğinden gelecek! Hâlbuki düşünce olmadan, düşünce üretmeden; sevgi bile kıvam bulmaz. Düşünmeyen sevemez de. İfrat-tefrit dalgalanmalarına tutkuyla bağlanmak sevgi değildir. O bir çeşit ihtiyaçtır. Nefsanî ihtiyaçtır.
         <br/>
         <br/>
         …Konumuz bunlar değil ama, bunlarla çok yakînen alâkalı.
         <br/>
         <br/>
         Biz bu Ortadoğu’ya asker gönderemeyiz. Bir “niyetler karmaşası”nın ortamına girmemeliyiz. “Duruş, yöneliş, yürüyüş” şartlarının tamamen belirsiz olduğu bir ortama girmenin de oradan çıkmanın da çok riskli tarafları vardır.
         <br/>
         <br/>
         Ortadoğu’da huzur, Ortadoğu’da huzurlu denge; Batı’nın, bizimle var olan, (henüz Ortadoğu ile var olamayan) ilişkilerini samimiyetle geliştirmesine bağlıdır. Batı’nın, yani ABD’nin ve AB’nin.
         <br/>
         <br/>
         “Yahudi kartı, elde var bir! Peşmerge kartı, elde var iki! Rum kartı, elde var ikibuçuk! Biri oradan biri buradan, biri şuradan üslük yapar. Diğerlerini de birbirine ezdirir kullandırırım.” basitliğiyle, çocukluğuyla, durumu daha da kötüleştirmekten başka hiçbir marifet gösteremez Amerika ve Avrupa. Bu oyunlar yeteri kadar oynandı.
         <br/>
         <br/>
         …Karşımıza geçmişler, pırıltılı bakışlarla “Hadi sen de gel” diyorlar. “Ay-yıldız” arada olsun! Bakınca göze çarpsın. Denge faktörlerine Türkiye’yi hatırlatsın, düşündürsün. Görünmemizi ve görülmemizi istiyorlar… Peki niçin? Biz oraya gideceksek, bütün bunların bizimle konuşulmasından ve gerekli uzlaşmaların sağlanmasından sonra gideriz. Asla bu şartlarda değil.
         <br/>
         <br/>
         Vülgarize edelim. Oraya onların ağabeyi olarak gideceğiz, diyelim. Peki, Batı’nın nesi olmak sıfatını taşıyacağız orada? Hiç istemiyorum öyle bir tabiri kullanmak ama “hırpalanan çocuğu” olmak izlenimi silinmeden biz bir yerlere ağırlık koyamayız. Önce Batı bize “saygı duyulan bir dost ve müttefik” olarak samimiyetle davranmayı benimsemelidir. Bunu ahlak değil, önce akıl gerektirir. Akıl, bildiğimiz akıl, Allah’ın verdiği akıl.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 595 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=25135), [web.archive.org (arşiv bağlantısı)](http://web.archive.org/web/20061031210522/http://www.aksiyon.com.tr:80/yazdir.php?id=25135)
