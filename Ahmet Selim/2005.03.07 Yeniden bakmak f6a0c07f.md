# Yeniden bakmak

*Ahmet Selim 2005.03.07*

<div>
 <p>
  <font>
   Keyif için sakatladık dilimizi. Hiçbir mecburiyet yoktu. Dil’den tâviz vermemizi kimse istemedi bizden. En zararsız tâviz alanı olarak görüp, birtakım kabullenilme umutları uğruna biz sunduk o tâvizleri.
   <br/>
   <br/>
   Delil yerine “kanıt” dersek, “öteki” sayılmaktan kurtulacağımızı zannettik. Ama gördük ki “saptasak” bile faydası yok!
   <br>
    <br>
     Dil konusundaki en büyük ihmallerden biri, dilin sadece bir şeyi ifade etmeye yaradığının sanılmasıdır.
     <br>
      <br>
       O ifade etmek istediğin şeyi nasıl ürettin? İfade etmek için, önce ifade edilecek düşüncenin (bilginin yorumun) üretilmesi gerekir.
       <br>
        <br>
         Basit düşünceler, yorumlar, bilgiler nasılsa ifade edilir. Kırık dökük cümlelerle, tam tekabül etmeyen yaklaşık yahut benzer parçacıklarla, el kol ve mimik çabasıyla, merâmını derdini anlatırsın, Ârif olan zaten anlar! “Te o şey, şey gibi şeyttiriyor” da desen, görüntülerden çıkarılabilir anlatmak istediğin. Arada bir sorarsın “bilmem anlatabildim mi?” diye. “Yanlış anlama sakın” perçinlerini de koyarsın. Adın hoşsohbete bile çıkabilir!
         <br/>
         <br/>
         * * *
         <br/>
         <br/>
         Fakat, kötürüm edilmiş bir dille, düşünce üretilemez, ilim ve edebiyat yapılamaz. Bir husus daha var: Öyle bir dille, nüans ve “incelik-derinlik” özeni gerektiren diyaloglar da kurulamaz. Argo bundan dolayı hoşa gider. Yüz kelimeyle hayatını idâme ettirebilirsin! “Kıyak adam” der geçer. Ne gibi meziyetleri vardır? Cömert midir, cesur mudur, yardımsever midir, nüktedan mıdır, dürüst müdür, uğraşmaz bunlarla. Kızarsa “uyuz oldum” der. Gücendi mi, hüzünlendi mi, kederlendi mi; hissettiği teessür müdür, teessüf müdür, kahır mıdır, azap mıdır, tedirginlik midir, kasvet midir, tehevvür müdür; ne haldedir bu uyuz olup kaşınan adam? Bilemezsiniz. Kavga, sözün bittiği yerde çıkar. Ve günümüzde söz o kadar çabuk bitiyor ki!
         <br/>
         <br/>
         “Kelek yaptı bana!” Nasıl yani? İhânet mi, aldatma mı, hakaret mi, haksızlık mı, zulüm mü, kabalık mı; yaptığı kelek nedir?
         <br/>
         <br/>
         Ve günümüzdeki dar ve kısır kelime dağarcıkları, irtibatsız yükleme komiklikleri yüzünden bir çeşit argoya dönüşmüştür. “Öyle demek istemediğini biliyorum, başka kelime bilmediği için öyle konuşuyor” dedirten hal.
         <br/>
         <br/>
         Anlama hikâyeleri iki ayrı seyir takip ediyor:
         <br/>
         <br/>
         a- Kısa ve öz olsun... Sanatkâr gibi kısaltmaya çalışırsın. Bir daha kısalt, bir daha... Cümleler vecizeye döner, yahut çok ihtimalli sembolik bir işaretler manzumesi çıkar ortaya... Oldu mu, oldu!
         <br/>
         <br/>
         b- Öte yandan bir ifadenin açıklanması istenir. Sağından solundan deşer durursun, açıklamanın açıklaması, onun da açıklaması! Aslında açıklamaya çalıştığın ifadeye geri dön, en açığı odur!
         <br/>
         <br/>
         Kavramlara kelimelere gerektiği gibi âşinalığı olmayan için, cümlelerin ağırlığı da hafifliği de, müphemiyeti de açıklığı da, ciddiyeti de perendeler atması da hiçbir şey ifade etmez... Okumayı sevmek için sebep bırakmadılar. Mecbur olduğu şeyi mecbur olduğu kadar okuyor, diğer “okuma benzeri” ilgileri ise bakmaktan ve seyretmekten ibaret. İyimser olmaya çalışabilirsiniz, ben de çalışıyorum;  ama yaşadığımız hayat buna izin vermiyor. Herşey ortada.
         <br/>
         <br/>
         * * *
         <br/>
         <br/>
         Darlık, olumsuzluk getirir. Ruhu, zihni, ufku dar bir insan; hep olumsuzluğa meyleder. Hem tatminsizliği var, hem  de arama ışığından mahrum. Ne yapacak? Hataya suça çirkinliğe doğru bir takım tepkisellikler göstermesi tabiîdir. Aile huzursuzluklarının temelinde bu vardır. Önce anlamak gerekir ki, anlaşmak mümkün olsun. Kendilerini bile anlayamayan insanlar birbiriyle nasıl anlaşacak?
         <br/>
         <br/>
         Her soyutun tepesine bir somut çengel takılamaz. Kavramlar, girintisi çıkıntısı olmayan kaygan bir zeminden boşluğa doğru yuvarlanıyor. Tutunması sağlanamıyor. “Aşinalık” dediğim, tutunma karşılıkları yok. Hiçbir temas vuku bulmadan geçip gidiyor. Anlamak demek, tanıma ve yorumlama izlerinin içimizde bir varlık bir imaj oluşturması demektir. Bu ünsiyet bir kıvamlanma sürecinde çeşitli tasarruflarla (kullanımlarla) anlamaya dönüşür. Böyle bir hal yaşanmıyor ise, bir yabancılaşma ortamında trafik kazalarından başka bir buluşmaya rastlanmaz! Aydınlanmamış yolda, imla kuralları da başka kurallar da bu kazaları önlemeye yetmez. O düzen öyle yürür!
         <br/>
         <br/>
         Piyango çarptı derler ya. Sahiden çarpar. Kavramlar da çarpar. İdeolojik çarpılmaları görmek kolay. Ama çarpılma sadece ideolojik  değildir. Şuurlu ve aydınlık buluşmalarla düşünce üretimine vücut vermeyen istismar ve gaflet buluşmaları, insanı çok kötü eder. Hakkı ödenmemiş, hatta “hakarete maruz bırakılmış” düşünce değerleri sizi cezalandırır. Farkına bile varmazsınız. Yaşadığınız sonuçları başka sebeplerden doğdu zannedersiniz.
         <br/>
         <br/>
         Paradoks gibi görünen, çaprazlama tersliklerin izahı burada aranmalıdır. Bazı gelişmelere, “fikrî gelişme” de refâkat etmiyor ise, siz  o gelişmelerin hayrını göremezsiniz. Hatta bunalımlarınız daha da yoğunlaşır. Çünkü elde ettiğiniz imkanları yanlış kullanırsınız. Yanlış kullanım, hiç elde etmemekten daha kötüdür; çünkü tehlikelidir. İnsanın zekâsı bedenine paralel olarak gelişmezse; o beden bir silah gibi tehlike arz edici bir hal alır. Dil’in önemini, bu merkeze oturtursanız daha iyi tasavvur edebilirsiniz.
         <br/>
         <br/>
         Keyif için sakatladık dilimizi. Hiçbir mecburiyet yoktu. Dil’den tâviz vermemizi kimse istemedi bizden. En zararsız tâviz alanı olarak görüp, birtakım kabullenilme umutları uğruna biz sunduk o tâvizleri. Delil yerine “kanıt” dersek, “öteki” sayılmaktan kurtulacağımızı zannettik. Ama gördük ki “saptasak” bile faydası yok!
         <br/>
         <br/>
         * * *
         <br/>
         <br/>
         Bazı kavramlar birbiriyle sımsıkı irtibatlıdır.
         <br/>
         <br/>
         Dil ve düşünce üzerinde durduk. Düşünce ile inanç ve sevgi arasındaki münasebet bundan ayrı değil ki: Ve bizim aslî konumuz zaten insan değil mi? Herşey insan için değil mi? Kelimelerle boğuşurken cümleyi kaybettik. Terkip dağıldı. Üslup bir lüks artık. Biz hâlâ, “onun yerine bu” basitliğinin çerçevesinde kayıtsızlığı seçiyoruz. Nereye vardığını, neleri tetiklediğini, nasıl bir menfilikler koalisyonu oluştuğunu, ana-litik (ikinci hecede bir vurgun topuzu var, kafama inen!) düşünce teraneleri arasında hiç fark edemiyoruz. Neyi analiz edeceksin? Göremediğini nasıl analiz edebilirsin? Terkibi teşhisi koyamayan, hangi noktada analiz yapacak? Önce görmek lâzım. Görmek düşünceyle olur.
         <br/>
         <br/>
         Her devirde eleştiriler yapılır. Bunlar çok kötümser boyutlara da varabilir. Derler ya, “Pahalılıktan şikayet edilmediği dönem mi var sanki? Açıp gazeteleri, bakın.” Haklılık payı inkâr edilemez. Yüzde 10-15 enflasyonlarda da şikayetler var olmuştur. Asırlar öncesinin şairleri de zamanın kötülüğünden şikayet etmişlerdir. Fakat, bugün, çok özel bir bunalım yumağının içinde bulunduğumuz gerçeğini o gerçek payları örtmemelidir. İnsanlık, salgınlar, felaketler, savaşlar yaşamış. Ama bugünkü tıkanmalar, güvenilen ve umulan gelişmelerden sonra başımıza gelen ve nasıl çözümleneceği üzerinde düşünce üretilmeyen özel bir mahiyet taşıyor. Dünyanın sonu, tarihin sonu; sonra da medeniyetler çatışması ile o durmuş olan dialektiğe bir yol açma komikliği. Çözüme bakın. Tam bir çözümsüzlük perçinlemesi. İnsan’ın sonunu getirmek istiyor gibidirler.
         <br/>
         <br/>
         Böyle bir dünyada, biz ayrıca kendi şartlarımızın ve talihsizliklerimizin baskısı altındayız. Yeniden bakmak, bir daha bakmak; akılla, sezgiyle, bütün iptilâ ve yutturmaca setlerini aşabilecek bir fikri şuurla bakmak; içimize, yüreğimize bakmak ihtiyacındayız.
         <br/>
         <br/>
         Bazen bir zarı delmek, dağları devirmekten zordur. Özel bunalımın en öndeki karakteristik vasfı da işte bu...
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1399 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20267), [web.archive.org (arşiv bağlantısı)](http://web.archive.org/web/20051201001840/http://www.aksiyon.com.tr:80/yazdir.php?id=20267)
