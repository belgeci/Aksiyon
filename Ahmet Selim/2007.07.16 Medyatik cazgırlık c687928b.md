# Medyatik cazgırlık

*Ahmet Selim 2007.07.16*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <img border="0" height="58" hspace="10" src="/web/20071029031017im_/http://www.aksiyon.com.tr/images/yazar_32.jpg" vspace="10"/>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   Kendinden bîhaber olan, nelerden haberdar olabilir? Sorumluluk şuuru olmayanın, özeleştiri dengesini kuramayanın; bilgi, düşünce haber alanlarındaki ciddiyetinden ve pozitif üretiminden söz etmek mümkün mü?
  </font>
  <!--- yazar spotunu ayirmak icin koyduk ---->
  <hr noshade="" size="1"/>
  <!--- yazar spotunu ayirmak icin koyduk ---->
  <!--- Baslik, Spot, Resim kutusu ---------->
  <p>
   <font class="content">
    Önce tenzih görevimizi yapalım ki, bir yanlış anlama doğmasın. Güreş sporundaki cazgırlık, pehlivanları överek tanıtmaya ve bunu hoş sözler söyleyerek yapmaya dayanan bir meslektir. Er meydanıyla ilgili “sportif” vurgusu öne çıkan bir centilmenlik (efendilik) çağrısıdır. “İki taraf da değerlidir, onurludur, niteliklidir” seslendirmesidir. Güzel bir geleneğimizin süsü ve rengi olarak herkesçe bilinir.
    <br>
     <br>
      Ama günlük hayatın tabii akışı içinde insanları kapıştırmaya birbirine düşürmeye de insanlarımız “cazgırlık” demiştir. Mizahi, hatta hicivli bir benzetmedir bu. “Cazgırlık etme” denir. “Ne cazgır adam” denir. Argo olsa da çok bilinip kullanılır idi.
      <br/>
      <br/>
      Şimdi medyanın bazı zaaflarını görünce hemen o “cazgırlık etme” mecazı aklıma geliyor. Magazinde de öyle, ciddi sayılabilen programlarda da…
      <br/>
      <br/>
      Adam öyle dememiş. Virgülü var, parantezi var, rezervi var. Onları sıyırarak batıcı bir mesaj çıplaklığı oluşturuyor ve gidip bir başkasına “bak ne dedi, hadi cevap ver!” diyor, aldığını aynı biçimde sıyırıp sivrilterek diğer tarafa taşıyor! Yani kızıştırıyor, kapıştırıyor.
      <br/>
      <br/>
      Mananın hiç önemi yok! Amacın, muradın, niyetin, hiç önemi yok. Ona göre bütün bunlar vesile malzemesidir. Önemli olan, kavga ve kapışma seslerinin ilgi uyandırması reyting almasıdır.
      <br/>
      <br/>
      Cazgırlık bizim insanımızın hiç sevmediği, tam tersine çok kınadığı bir haldir. Daha doğrusu öyle idi. Kardeşlerimle bana, rahmetli babam “önce şikâyet edeni cezalandırırım” derdi. “Çünkü yol olur ve karakteriniz o yolda oluşur.”
      <br/>
      <br/>
      Delikanlılık çağının raconunda “cazgırlık”, isminin üzerine bir çarpı (sakıncalıdır) işaretinin konulmasını gerektiren çok olumsuz bir sıfattır. Öyle biri meclise gelince, gündem hemen askıya alınır ve nötr bir teyakkuz durgunluğuna geçilir. Yüzüne vurulmaz, ama gereği böyle yerine getirilir. Onun övgüsü dinlenilmez, yaranma gayretine boş verilir, ancak kendisi gibilerle yakınlaşmasını mümkün kılan bir blokaj tedbiri uygulanır. Tabii, vakarlı ve olgun bir tavırla yapılır bu. Tahkir edip yüze vurmayan, ama “adam ol da gel” mesajını içeren bir uyarı tavrı…
      <br/>
      <br/>
      Çok eskiden şöyle bir olay yaşamıştım… Bir tanıdık, birisinin aleyhimde sayılabilecek sözlerini gelip bana nakletti. Söyleyeceğini bitirdikten sonra aynen şu cevabı verdim: “Sen bunları niçin ifade ettin? İletmen istenildi de o görevi mi yerine getirdin? Onun düşüncesini benimsediğin için kendi takdirinle ve iradenle mi konuştun? Üzüntü duydun da benimle o üzüntünü mü paylaşmak istedin? Nâkil (postacı) durumundaysan şimdi telefonu açıp mesajın sahibine cevabını göndereceğim. Kendi düşüncen ise seni muhatap alacağım. Yok benim hesabıma üzüntümü paylaşıyor isen; gerekli cevabı kendisine ve yüzüne karşı ifade etme görevini yapmadığına göre senin samimiyetine inanmamakla mazurum.”
      <br/>
      <br/>
      Benim yetişme tarzım; hayatımın oluşumu, yapılanması; böyle davranmamı gerektiriyordu. Çok geniş olmasam belki biraz daha detaylı ve dolaylı bir tepki tavrı belirleyebilirdim; ama esasta bir hata yaptığımı, defalarca özeleştiri süzgecinden geçirdiğim halde, göremedim, tespit edemedim. Hakikatin hatırı, kul hakkının üstündedir. Nefsimizle ilgili bulunan fakat nefsimizle sınırlı olmayan konularda irademiz çok “özgür” değildir. Nefsime ve keyfime kalsaydı defalarca özür dilemeyi tercih ederdim.
      <br/>
      <br/>
      Üslup, sadece manayı ifade etmez; onun mahiyetini, uygunluk göstererek korur. Esasen, mahiyeti korunamayan muhtevanın (içeriğin) ifade edilmesi şartları da bozulur.
      <br/>
      <br/>
      Mesela ‘ilmî-fikrî tartışma’yı düşünelim… Kavga-rekabet üslubu, hiçbir fikrin ve bilginin ifade edilmesine ve korunmasına uygun değildir. O bilgi ve düşünce, o üslup içinde o kab’ta bozulmaya uğrar. Çok doğru ve değerli olsa da bozulur. Dinleyenin ve okuyanın onu anlamaması değil, yanlış anlamaması düşünülemez! Sen belki daha iyi anlaşılsın diye öyle bağırıp çağırıyorsun ama, yanlış anlaşılmasına hizmet ettiğinin farkında bile değilsin. Medya seni bağırıp çağırmaya teşvik ediyor, itiyor, yönlendiriyor… Dekoru, senaryosu, sahne ışıkları ona göre ayarlanıyor! Medyatik cazgırlığın bütün hallerini kullanıyor. Bunu tam görebilsen ve değiştirebilme cesaretini gösterebilsen, üslubunu ve tavrını kendi kişiliğinin parametrelerine sımsıkı bağlarsın; o kavgaya şartlandırma ortamı da çöker. Medyanın gücü zaaflarımızdan kaynaklanıyor ve zaaflarımızı derinleştirici yönde faaliyet göstermek medyatik cazgırlık mantığına uygun düşüyor. Ve bu sarmal böyle halkalanıp gidiyor. “İlimde mücadele ve mükabere  üslubu mezmumdur. Hüsrana sebeptir” geleneğinin zerafeti bir mahzun hatıradır bugün. Bazılarının yarım kiloyu bulan nüsha ağırlıkları var ama keyfiyet ağırlığı sıfırın altında.
      <br/>
      <br/>
      YAN ÜRÜNLER
      <br/>
      <br/>
      İspiyonculuk, dostluk çerçevesinin imkanlarından yararlanarak elde edilen bilgileri dostlukla bağdaşmayan bir yönde istismar etmek demektir. Burada, bazı “özel profesyonel” işleri ayırıyorum, onlar ayrı bir bahis. Dostluk ilgilerini, hem yararlanma hem yararlandırma hem de birtakım manevî-insanî sorumluluk iştiraklerini kabullenme ciddiyetiyle düşünürüz. İspiyonculuk bu çerçevedeki bir olumsuzluk eylemidir. Bu anlamdaki dostluk ilişkilerini medya malzemesi olarak kullanmanın gerçek habercilik gazetecilikle hiçbir ilgisi yoktur.
      <br/>
      <br/>
      İstismar edilmeye bilerek rıza göstermek, istismar etme yolunun kaçınılmaz sonuçlarından biridir. İstismar etme işini sürdürebilmek için, bazen istismar edilmeye katlanacaksın! Bu noktada tiyoculuklar, suflörlükler çeşitli biçimlerde devreye girer…
      <br/>
      <br/>
      Bütün bunlar, habercilik şöyle dursun; habersizliği bilgisizliği, düşüncesizliği, besleyen kışkırtan, derinleştiren ve sebep-sonuç ilişiklerinin tam bir karanlığa gömülmesini sağlayan sapma ve saptırma oyunlarıdır. Beni bilinmesi duyulması hiç önem taşımayan istismar malzemeleriyle boğarsan; benim doğru bilgiler edinmeye doğru düşünceler ve değerlendirmeler üretmeye vaktim de kalmaz, mecalim de! Ve bu hal, bilgilenme ve düşünme özgürlüğünün belini kıran en büyük tahdid ve tehdiddir. Sansür falan vızıltı kalır!
      <br/>
      <br/>
      KAHREDEN ÇAPRAZ
      <br/>
      <br/>
      Bazı düğümler kurcaladıkça dolaşıp pekişir, bazı konular konuşuldukça karışır. Komplo teorileri, bir çeşit tesellidir! “Boş atalım, belki dolu tutarız. Hiçbir şeyin içyüzünü bilememe zaafımızı bu yolla örtebiliriz, birilerine ‘bunlar bir şeyler biliyor’ dedirtebiliriz belki!” arayışı gibi bir şey. Karanlıkta türkü söyleyen de var ıslık çalan da; hayalini yaldızlayan da var, vehmini mırıldanan da…
      <br/>
      <br/>
      Kalıbı cesameti kemmiyeti makyajı ne olursa olsun, nasıl olursa olsun, medya hiç iyi bir durumda değil.
      <br/>
      <br/>
      Şuur sahibi olmadan sorumluluk sahibi olunmaz. Sorumluluk şuuru olmadan, özeleştiri dengesi kurulamaz. Özeleştiri dengesi kurulmadan medyanın kendinden haberi olmaz ki, gerçek haberciliğin ciddiyetine ve idrakine kavuşsun.
      <br/>
      <br/>
      Asıl çapraz şurada: medya bu halde iken, sadece aydınlar olarak değil, toplum olarak fevkalade medyatikleştik! Medya sistemin dördüncü kuvveti olamıyor ama, toplumsal çözülmemizin birinci kuvveti!
      <br/>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=27904), [web.archive.org (arşiv bağlantısı)](http://web.archive.org/web/20071029031017/http://www.aksiyon.com.tr/detay.php?id=27904)
