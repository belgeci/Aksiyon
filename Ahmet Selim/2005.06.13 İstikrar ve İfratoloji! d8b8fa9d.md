# İstikrar ve “İfratoloji”!

*Ahmet Selim 2005.06.13*

<div>
 <p>
  <font>
   Kendi kendimize dert açmazsak, amiyane tâbirle “kaşınmazsak”, mevcut siyasî istikrarın korunması bizi düze çıkarır. Yani, “hatırı sayılır” ve “kıyasa gelir” bir fert başına düşen millî gelir seviyesine ulaşırız, hem Avrupa ile hem ABD ile olan ilişkilerimiz iyi gider, dumanlı havayı seven negatifler familyası da bir noktadan sonra kaidesi üzerine oturur.
   <br/>
   <br/>
   <br>
    Özetle böyle ifade edilir.
    <br>
     <br>
      AB’ye alırlar mı?
      <br>
       <br>
        Önem taşımaz. İstikrar içinde büyüyen, enflasyonunu kontrol altında tutan bir Türkiye her konuda pazarlık gücüne sahip olur, her konuda “alternatif olmak” vizyonunu telkin eder. Türkiye için 10-12 bin dolar, 20-25 bin dolar demektir... 7-8 bin dolar 10-15 demektir... Sosyo-psikolojik ivmemiz çok farklıdır bizim. Birikmiş bastırılmış hasretler, yol biraz elverişli ve hoş hale gelince, büyük bir motivasyon oluşturur. En iyimser olduğum yer burasıdır. “Asgarî iyileşme” şartları gerçekleşince, biz bütün tahminleri aşarız.
        <br>
         <br/>
         AB’nin yaşadığı sarsıntı, bizim için iyi olmuştur, kötümser olanlara da kötümserliğini gizlemek için uçuk iyimserlik perendeleri atanlara da şaşmak gerekir. AB kendi hayat testini yaşıyor ve daha da yaşayacak.
         <br/>
         <br/>
         Türkiye meselesi, AB için bir realizatör gibidir. Çekinecekler, “olmazsa da olmaz” diyecekler, bir sürü med-cezir çalkantısı geçirecekler; ama biz, yukarıda anlattığım gibi istikrarımızı korursak, onlar da kendi değişim zaruretlerini görecekler.
         <br/>
         <br/>
         Avrupa’daki toplumları bizim aleyhimize düşündüren, hep Kürtlükle Alevilikle Ermenilikle ilgili “mesele ve şikayet” söylemlerinin öne çıkarılarak bir “problemli toplum” görüntüsünün sürekli pompalanıyor olmasıdır. Bunun somut gerçekliği değil, oluşturduğu imaj önemlidir. Doğrulabilmiş bir Türkiye’de bu negatif imaj silinip gidecektir.
         <br/>
         <br/>
         Ama ille de siyasî ve (dolayısıyla) ekonomik istikrar... Vazgeçilmez bir gerekliliktir bu.
         <br/>
         <br/>
         Kendi geçmişimiz kendimize engel
         <br/>
         <br/>
         Bir kanalda gördüm. Eski edebiyatçılar oturup sohbet ediyorlar; hüzünlü bir kötümserlik, Selim İleri’nin gayretine rağmen oraya yapışıp kalmış. “Ne oldu bize” deyip duruyorlar. Gençler okumuyor pek. Ne yazsan eski cazibesi yok. Zaten şimdi herkes kendine göre bir şeyler yazıyor. Nerede o 1970’li yıllar? Nerede o fotoğraflar? O programı izlerken eski albümlere bakıp içi ezilen hüzünlü bir grubu seyrediyormuş gibi oldum... Hâlâ Kafka’dan Sartre’dan söz ediyorlar, dekorlarını tamamlamak istercesine... Ve sonunda teşhisi koydular: “Ah o 12 Eylül! Depolitizasyon her şeyi bitirdi!” Ondan öncesi çok mu güzeldi acaba? O dönemlerde moda olanları yeniden okusak mı acaba?! Mesela Doğan Avcıoğlu’nun o iki cildini yeniden bassalar da şöyle bir “bilimsel” nostalji rüzgarları esse! Yılmaz Güney’in filmleri yeniden piyasaya sürülse, belki eski nostalji salonları yeniden açılır! Ali Rıza Binboğa’nın enfes şarkıları şöyle en yakın çekimlerle yenilenip ekranları şenlendirse! Kimse kimseye armağan vermiyor şimdi. Yahut veriyorsa da kimse duymuyor, bilmiyor. 79 Nesin Yıllığı’nı arka taraftan çekip şöyle bir baktım, birkaç isim sıralayayım diye. İçim öyle bir karardı ki, daha da arkalara attım...
         <br/>
         <br/>
         12 Eylül olmasaydı o hal öyle devam mı edecekti? Kerim Korcan’ın nasıl kendi kendini yetiştirdiğini mi okuyacaktı günümüzün insanları?
         <br/>
         <br/>
         Büyük çoğunluğuyla işimizin gereği olarak ve eleştiri amacıyla öyle yayınlar okumuşumdur ki; isimlerini hatırlamak bile istemiyorum. Yeterli donanıma sahip olmayan biri o kitapları en büyük iyi niyetlerle ve dikkatlerle okusa bile, fark edemeyeceği bir zihin kirliliğine maruz kalır... Kolay negatifler önem taşımaz, en fazla vakit kaybettirir. Fakat “ille de bundan kendine bir şeyler katmalıyım” türünden masum bir güzellikle gerçekleştirilen bulanık okumalar var ya, onlar çok önemli. Onlardan kendine bir şey katamıyor, fakat içini hiçbir şeyle dolduramayacağı bir önemlilik rolünü üretiyor ve üstleniyor... Sonra günler yıllar, dönemler geçer. Fakat, bir derin hüznün izleri kalır. Hüznü bir yönüyle severim; düşüncenin sanatın konusu olabilecek cinsten bir farklı etkileniştir hüzün. Bitmişlik tükenmişlik batmışlık yoktur onda. Ne var ki burada işaretlediğim hüzün, bir ukdeye bir saklı öfkeye bir rövanş özleyişine dönüşebilen ayrı bir özellik taşıyor. Şuur altına çekilse bile o özelliğini koruyor.
         <br/>
         <br/>
         Bir düşünür, “hatalar değil, onların bıraktığı iz önemlidir” diyor. Hatalar anlaşılabilir, itiraf olunabilir; ama izleri ve iz sürüşleri devam edebilir. Bunalımlı dönemlerin belki en büyük tahribatı da burada yaşanıyor. Öyle bir noktaya geliyorsunuz ki, geçip gittiği söylenen dönemlerin tortuları yaşadığımız günlerin meselelerine doğru dürüst yaklaşmamızı engelliyor.
         <br/>
         <br/>
         Günün kıymetini bilmemek
         <br/>
         <br/>
         Siyasî ve ekonomik istikrar içinde büyümenin sağlanması adeta önemli bir şey değilmiş gibi ağır gerginlikler oluşturabilecek tavırlar içinde bulunulmasını anlamak mümkün değil. Zaman zaman itidalli örnekler verdiği için takdir edilen Deniz Baykal’ın “ülkeyi satacaklar ama biz engelliyoruz” şekline konuşabilmesi ne kadar hayret ve acı vericidir. Bir an önce erken seçime gidilmesini bir fırsatın doğması gibi değerlendiren yaklaşımların hiç tahmin edilemeyecek kişilerce bile paylaşılması ne kadar üzücüdür. Henüz, sabahtan akşama kahredici sürprizlerin yaşanabileceği korkusuyla sarsılıp durduğumuz kriz günlerini ne kadar da çabuk unuttuk.
         <br/>
         <br/>
         Gelecekteki cumhurbaşkanlığı seçimi için, istikrarı bozma riski çok yüksek ihtimaller üzerinde durmak da aynı kategoriye girer. Henüz hiçbir bilgi kesin değil; fakat Sayın Tayyip Erdoğan’ın cumhurbaşkanı olması konusunu da öyle görüyorum. Sayın Demirel’in bu konuda “Devrim Kanunlarına bir ekleme yapıverin canım” deyişi de çok şaşırtıcı bir durum. Devrim Kanunları devrim tasarrufu olarak var olur. Bunun eklemesi olur mu? Niçindir bütün bunlar? Sayın Erdoğan’ın cumhurbaşkanı olması, olmasının gündeme getirilmesi, hangi sebeple bu kadar gereklidir?
         <br/>
         <br/>
         Amerika gezisi çok önemliydi. Bir tv kanalında “gerginlik oluştuğu” şeklinde yorum haberlerin yer alması üzerimde şok etkisi yaptı. Daha sonraki bilgiler biraz teselli ediciydi ama, o kadarına yol açan ‘bir  şeyler’in var olduğu zannı bile çok sarsıcı bir keyfiyettir. Biz şu  dünyada niçin böyle bir gezi vesilesiyle öyle bir olumsuzluk yaşayalım. Herkes biliyor ki bütün global meselelerin ucu oraya bağlı. Böyle bir üst düzey gezi görüşmesi, bizatihi “mücamele (karşılıklı güzel davranma)” ortamı oluşturmak özelliğine sahipken böyle bir gerginlik niçin ve nasıl olur? Gezilerde, var olan gerginlikler bile giderilir; bazı pürüzler, gündemsiz olarak dahi çözülüp gider.
         <br/>
         <br/>
         Neler oluyor? Ne arıyoruz, ne düşünüyoruz? Güzelliklerin sahibi yok mu bu ülkede?
         <br/>
         <br/>
         Avrupa Birliği’ni reddetmek, “istemiyoruz” restini çekmek, bugün hiçbir meşru ve rasyonel değer ölçüsü adına savunulamaz. Ticaret Odası başkanlığı gibi ekonomik ve entelektüel ağırlık taşıması düşünülen bir görevin sahibi, nasıl oluyor da AB için IMF için “rest çekme” tercihini savunur? Bu dünyanın ekonomik coğrafyasında, AB’yi ABD’yi dışlayarak yaşanabilecek bir faaliyet ve gelişme alanı var mıdır? Milliyetçilik niçin böyle bir tersliği gerektiriyor olsun?
         <br/>
         <br/>
         Karşı tarafta durup AB’yi savunmaya soyunmuş olanlar da bir başka ifrat içinde, demokratikleşme adına sadece marjinallikleri savunmak, AB’yi adeta millî gerçeğini yok eden bir dönüşüm gibi göstermek... İngiltere, Almanya, Fransa... Bin tane AB deneyi yaşansa, bu gerçekler, tarihî-siyasî-kültürel gerçekler olarak var olacak değil midir? AB var; İngiltere yok, Fransa yok, Almanya yok! Hiç akla sığar şey midir? Onların var da, bizim millî kimliğimiz niçin bir ‘ayıp’mış gibi konuşulacak?
         <br/>
         <br/>
         Değişmeyen ideoloji
         <br/>
         <br/>
         Hiç değişmeyen ve hep var olan ideolojinin adı ‘İfratoloji!’dir. İfratoloji’nin solu sağı altı üstü fark etmez.
         <br/>
         <br/>
         Sonra oturup dertleşeceğiz; bu “roman”, bu “şiir”, “bu müzik” ne olacak? Niçin okumuyor bu gençler? Ne güzeldik bir zamanlar? Tiyatro biletini ne de özenle saklardık, kitapçı vitrinlerini sevdalılar gibi dolaşırdık; para pul düşünmeden ne hülyalara nice bedeller öderdik? Türkçeyi bilirdik, Küçük mutlulukları deryalara çevirirdik falan... Geçmez, hiç geçmez bütün bunlar. Şu istikrar gerçeği bizim için önemsizse, bizi konuşturan nostaljik saygılarımız değil, tortularımızdır. İfratoloji musibeti edebiyatsız müziksiz ruhsuz bir sırıtkanlıkla devam ediyor demektir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 914 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21954), [web.archive.org (arşiv bağlantısı)](http://web.archive.org/web/20051228091204/http://www.aksiyon.com.tr:80/yazdir.php?id=21954)
