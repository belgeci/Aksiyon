# ‘Kıvam’ sohbeti

*Ahmet Selim 2006.09.18*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <img border="0" height="58" hspace="10" src="/web/20061019112139im_/http://www.aksiyon.com.tr/images/yazar_32.jpg" vspace="10"/>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   Hep bir tarafımız eksik gibi. Bir tam olmamışlık, oturmamışlık var üzerimizde. Bu halimizi bir "düşünmeye başlayış" sebebi olarak değerlendirmeyi bilirsek; aradığımız sırrın, çözmeye çalıştığımız bilmecenin ilk işaretini daha başlangıçta tavren yakalamış oluruz. Sûretimizi yansıtan aynalardan ayrılıp içimizi gösteren aynaya da şöyle bir bakmayı başarmak demektir bu.
  </font>
  <!--- Baslik, Spot, Resim kutusu ---------->
  <p>
   <font class="content">
    İki eski radyocu hakkındaki programı ilgiyle izledim. Bir sürü eski radyoyu hem de çalışır ve bakımlı bir vaziyette muhafaza ediyorlar.
    <br>
     <br>
      Bunu neden istemiş olabilirler? O radyolar ilkel radyolardı. Hele uzak bir noktadaysanız net bir ses alamazdınız pek. İstanbul'da İstanbul'u iyi dinlerdiniz de, Ankara'da çatallaşırdı. Bundan dolayı da özel antenler kurmaya çalışırdık. Bizim, bahçe tarafında, çatının üzerine yerleştirilmiş bir antenimiz vardı. Paralel ve çapraz örülü tahtalardan oluşmuş heybetli bir antendi. Kabloyla içeriye alınır, radyonun yanındaki "aç-kapa" şalterine bağlanırdı. Gürültülü havalarda kapatırdık ki yıldırım düşmesin!
      <br/>
      <br/>
      Objektif bakarsanız, radyo değil dert gibi bir şeydi. Hele taşrada, elektriğin olmadığı yerlerde, koca bataryalar bağlanır, ara sıra da yumruklanırdı. Haber iletişimiydi o, müzik sesine elverişli sayılmazdı.
      <br/>
      <br/>
      Peki niçin unutulmuyor? Ben bile o koleksiyonları seyrederken niçin bir tuhaf oldum?
      <br/>
      <br/>
      Marifet radyolarda değil, onları kullananlarda. Aslında özlenen onlar, onların hayatı.
      <br/>
      <br/>
      Radyo tiyatrosu vardı, Arkası Yarın vardı. Hâlâ kulaklarımdadır: "Mikrofona geliş sırasıyla… Asistan, Hakkı bilmem kim; efekt şu, bu…" Yağmur sesleri, rüzgâr uğultuları, köpek havlamaları, sanki görüntü karşımızdaydı… Bir köşeye çekilir, ablamla beraber, çıt çıkarmadan merakla heyecanla takip ederdik… Babam, ajansa bağlıydı. Haber bültenini hiç aksatmazdı. Hafızamdaki en çarpıcı gençlik resmi bile radyoyla ilgiliydi. 27 Mayıs 1960'ın karanlık sabahında bir radyo sesiyle ve ona karışan ağlama sesleriyle uyanmıştım. Babam elini radyonun setine dayamış, başı öne eğik, "gitti Menderes" deyip gözyaşlarını saklamaya çalışıyordu. Gerçi Menderes'e değil, Bölükbaşı'na oy verirdi ama, bu kadar etkilenişinin sebebi particilikle ilgili değildi. "Sesi duyulsun" diye oy verirdi Bölükbaşı'ya sonra da Erbakan'a… "İktidarı millet tayin edecek" derdi. İsterdi ki "ciddi ve seviyeli" eleştiri sesleri de olsun. CHP'yi hiç sevmezdi, "sadece iktidarı değil, muhalefeti seçmek de önemlidir. Demokrasi için iyi iktidar yetmez, iyi muhalefet de lâzım." derdi. O sabah da aynı şeyi tekrarladı: "İşte İsmet Paşa ve CHP budur." Darbenin sonunu da başlangıcında söylemişti: "Bakma sen biz hakemiz, kardeş kavgasını önledik demelerine… Çok sevilmiş birini deviren, onu korkudan asar. Menderes gitti de Bayar'ı bilmem." Radyo başındaki tahminleri aynen gerçekleşti.
      <br/>
      <br/>
      Ülkenin yönetiminde sanki bizim evin bir yeri vardı! Sadece o da değil. Mahalledeki komşularımızın ahvalinden de bir ölçüde kendimizi sorumlu hissederdik. Mesela doktora gidemeyen hasta seyredilemezdi. Çeşitli sıkıntılara karşı kayıtsız ve suskun kalınamazdı. "Karışma" hissini asla vermeden, saygı ve mahremiyet sınırlarına tam riayet ederek, duyarlılık antenleriyle olurdu bu iş. Çatıdaki antenin yanında bir de "gönül anteni" var gibiydi. Her ev böyleydi.
      <br/>
      <br/>
      Ne radyodur özlenen, ne yazlık sinema, ne sütçülerin yoğurtçuların sesleri… Özlediğimiz insandır; o insanların özüdür, ruhundan yansıyan sevgi saygı samimiyet güzellikleridir…
      <br/>
      <br/>
      Siyasi tercihi, bir ölçüde ona bağlı yaşayış yorumu ne olursa olsun; belirli değer ölçülerinin ortaklaşa benimseniyor olmasıdır özlenen. İnsan gönülden bir merhabayı bile özler; ihtiyaç duyduğu, fıtratında bu ihtiyaca yer bulunduğu için özler. Rutine bağlanmış biçimselliklerin var olmasıyla olmaması arasında bir fark yok.
      <br/>
      <br/>
      * * *
      <br/>
      <br/>
      Ara sıra internette Bağ-Kur, SSK ve kimlik araştırmaları yapıyorum. Aktif, pasif, "hak sahiplerine ödeniyor" notlarından çok şey çıkıyor. Artık hayatta olmayanları anlayabiliyorum… Bazen içim cız ediyor, bazen seviniyorum. Ben görmeyeyim ama, yaşadığını bilme duygusuna sahip olabileyim… İstediğim bu. Güzel, yiğit bir sınıf arkadaşım vardı. Sakindi, temizdi, şefkatliydi ama; ayranları kabarınca önünde kimse duramazdı. Sahilde arabasıyla gezerken birileri üstüne çullanmıştı, gayet canı sıkkın bir vaziyette gelip anlattı. Güya yatıştırdım ama, araştırma yapıp onları tespit etmiş ve o semtin ileri gelenlerine şu mesajı vermiş: "Onları tek tek karşıma çıkaracaksınız, hepsiyle ayrı ayrı dövüşeceğim. Hele kalabalıkta külhanlık yapan bir boksör vardı, gardını alıp öyle duruyordu. Onu mutlaka isterim!" Dediğini yaptı ve hakem heyeti yanında hepsini üst üste koydu! (Şahitlerden dinledim) Kendisine Bağ-Kur araştırmalarında rastladım. "Aylığı hak sahiplerine ödeniyor" denilmekteydi. Terminolojide bunun adı, "Kendisi yok artık!" demekti. Gırtlağım düğümlendi, gözlerim doldu…
      <br/>
      <br/>
      Kendisini bir gün çok fena haşlamıştım: "Sen kendini etkili çapkın falan zannediyorsun. Bu zaafını da bir üstünlük gibi görüyorsun! Fark etmiyorsun ki, senin başka ilgilerin yok ve o türlü işlere duyduğun ilgi böyle bir çoraklıkta sende 'etkili çapkın' vehmi uyandırıyor. Müzikle ilgilenmezsin, şiirle romanla hiç tanışmamışsın, siyasetle dinle uğraşacak halin yok, sporun seyircisi bile değilsin. Sana başka meşguliyet alanı kalmıyor ki! Ve zannettiğinin de aksine o meşguliyetini kimse ciddiye almaz senin. Bir tek sevda hikâyesi bile yaşayamazsın!" Sarsarak düşündürmek istiyordum.
      <br/>
      <br/>
      Baktı, baktı, "çok ağır hakaret bu" dedi. "Ağırına gitti ama hakaret değil; dost ve kardeş uyarısı" cevabını verdim. Pembeleşti, kızardı, sonra sarardı ve ben bir başka konu açana kadar dakikalarca suskun kaldı. Bu uyarıyı ve benzerlerini kim kime yapabilir günümüzde? Kim cesaret edebilir?
      <br/>
      <br/>
      Bir sıkıntımız var, onu dile getirebilmenin çarelerini üretmek umuduyla geçmişten söz etme ihtiyacı hissediyoruz. Beceremiyoruz belki ama, niyet bu. Radyo koleksiyoncusunun kırık dökük cümlelerindeki mahcup ve mahzun anlam kırıntıları da aynı niyete bağlı. Önce, "gösteriyorum ki gençler o hantal teknoloji ile şimdiki gelişmişliği fark etsinler" dedi, muhtemel istihzadan korunmak için. Sonra cesaret bulunca, "ne güzel zenginleştirip canlandırdık o oyun seslerini" yönünde birkaç adım attı. Ben anlıyordum ama o anlatamıyordu ve niye anlatamadığını da anlıyordum.
      <br/>
      <br/>
      Bir kıvam yetersizliği, zaafı, olmamışlığı var; hayatımızın genelinde. "Bir şeyler eksik ama ne?" deriz ya, işte öyle… Bilgiler çoğaldı da, bilinçler ne âlemde? Bu çelişkinin sebebi nedir? Acaba hatalarımız ihmallerimiz ve fark edemeyişlerimiz; en çok güvendiğimiz, hattâ övündüğümüz taraflarımızda mıdır? Balkonun bir köşesine oturup gelip geçenlere seyre dalınca; sanki insanlar değil de "devasa sosyolojik meselelerin mankenleri" yürüyormuş hissine kapılıyorum. Fazlalıklarımız eksikliklerimizi örtmeye yaramıyor, daha da çarpıcı hale getiriyor. Daha çarpıcı, daha rahatsız edici, daha dramatik. Nefsimize yönelik özeleştiri frenlemeleri özgüvenimizi korumuyor, sinsi sinsi kemiriyor. Yahut bana öyle geliyor, öyle görünüyor.
      <br/>
      <br/>
      Bir gün annem bir kardeşi hakkında şöyle demişti: "Ben kızmam ona. Bana ne yapsa affederim. Ama gücenmekten korkuyorum. Gücenmemin gayretullaha dokunmasından korkuyorum." Annem belki hiç kitap okumamıştı. Onun bu sözünü şimdi üniversite mezunlarının kaçı anlayıp açıklayabilir? Aklıma bu örnek geldi, düşünsem niceleri hatırlanır.
      <br/>
      <br/>
      ***
      <br/>
      <br/>
      Vahye inanırken aklını bir özel açıdan kullanırsın. İnandıktan sonra, vahye uygunluğun ölçülerini ve icaplarını yine aklınla düşünürsün. Akıl hiçbir merhaleye sıfırdan başlamaz ve buna "müteselsil akıl" denir. Bunu şerh için birkaç cilt ister. "Kalbiyle akletmek ve akılla inanmak" bu şümulü derinlemesine temellendirir. Ve İslam'ın hakikati, hayatın hakikati; her birinin diğerlerini de kapsaması biçiminde bir boyutlanma harmonisi oluşturarak bütünleşir… Bunu şerh için birçok alet gerekir. Nasıl anlatacağız Papa'ya? İslam'ın akla bakışı, muhteşemdir. "Bunlar bağdaşmaz." deyip, aklı dünyaya din'i ritüele tahsis ederek işin içinden çıkmak" Batı'nın akılcılığıdır ve akla uygun değildir.
      <br/>
      <br/>
      Bunları anlatabilir miyiz? Mükemmelen anlatabiliriz ama, kıvamımız yok. "Moralimiz bozuk" bu alanda, 'kıvamımız yok'un argomsu karşılığıdır.
      <br/>
      <br/>
      İslam'ın daveti düşünmeye davettir. Düşünen inanır, düşünen sever; düşünen "kıvam" bulur!
      <br/>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=25306), [web.archive.org (arşiv bağlantısı)](http://web.archive.org/web/20061019112139/http://www.aksiyon.com.tr:80/detay.php?id=25306)
