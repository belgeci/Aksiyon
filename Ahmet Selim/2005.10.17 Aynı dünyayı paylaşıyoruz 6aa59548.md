# Aynı dünyayı paylaşıyoruz

*Ahmet Selim 2005.10.17*

<div>
 <p>
  <font>
   Batı’da yaşayan ortalama bir bireyi, yahut ortalama bir aileyi alın ve bizimkiyle kıyaslayın. Bilgileri, düşünceleri, duyguları, hayata insana topluma eşyaya bakış ilgileri açısından acaba nasıl bir keyfiyet tablosu çıkar ortaya? “Onlar ayrı bir medeniyet. Apayrı bir dünya. Demokrasi, insancıllık, hürriyet kültürüne sahipler.” dedirtecek ne bulursunuz acaba?
   <br/>
   <br/>
   Boş lâf bunlar. Hiçbir Batı ülkesinin bireyi ve ailesi AB’nin gerçeği hakkında bizimki kadar kafa yormamış, konuşmamıştır. Teknolojinin getirdiği bir yaşayış konforu ve pratik akış disiplini var, olabildiğince. İlk bakış farkı bundan ibârettir. Sorumluluk duygusuna genel kültüre, düşünce zenginliğine, edebî-estetik inceliklere sahip olmalarının eseri değil o uyum manzarası. Akan bir düzen var, ona tâbi olmak tabiiliği var. Ve bu, her devirde vardı. Feodaliteninki öyleydi, kapitalizminki böyle. Bir liyâkat bedelini ödeyerek ve bunun sınavlarını sürekli olarak veriyormuş gibi yaşadıklarını varsaymak tam bir saçmalıktır. Orada da bir sürü sorumsuzluk ve duyarsızlık hayatın akışı içinde her gün her yerde yaşanıp duruyor. Hayatın akışını yönlendirme etkisi oluşturabilecek hiçbir katkının ve özel sunuşun sahibi değiller. Yorumlayarak, bireysel ve ailevî iç zenginlik karakterine göre tezâhür eden bir üslup ve tavır farklılığı ortaya koyarak yaşıyor değiller. Birilerinin, hem de “düşünce temeli” haline getirdiği bir zan ve yanılgıdır bu.
   <br>
    <br>
     Onlar kadına önem ve değer verirlermiş! Mesela! Hadi canım sende! Ve meselâ rasyonel davranırlarmış. Onların aklına kim ne soruyor ki? Artık, oy kullanmaktan bile hiçbir heyecan duymuyorlar; anlamsızlaştığını gördükleri için.
     <br>
      <br>
       Görmek basit bir olay değil
       <br>
        <br>
         “Çıplak göz, kördür” denir. Enfes bir sözdür. Gözün görmesi için sadece dışta değil, içte de ışık lâzım. İç ışığı olmayan göze çıplak göz denir. İç ışık, iç donanımın ışığı... Çıplak göz her canlıda var. Çocukta da zırcâhilde de var. Gerçekten görerek yaşamak, gerçekten okuyarak ve düşünerek yaşamaktır. Gelişmiş Batı’nın bireyinde ve ailesinde böyle bir şey kalmadı. Herşeyin belirlenmiş bir yeri var. Kadın da bir yerde duruyor; çocuk da, aile de. Öylece duruyorlar. İç ışıklarıyla, dünyalarıyla, zenginlikleriyle, üretkenlikleriyle, etkinlikleriyle mi duruyorlar? Hiç ilgisi yok. Böyle olduktan sonra; dışarıda, içeride, kenarda ortada, ne fark edecek? Nerede’nin değil, nasıl’ın cevabı önemlidir. İç ışığı, iç zenginliği, iç disiplini yok; hattâ buna önem ve değer verme şuuru da yok. Tut keli perçeminden! Ne sevgisi, hangi sevgi? Sevgi o kadar kolay, o kadar basit, o kadar ucuz mu? Vardı ama bitti, vardı ama yenisi doğduğu için eskisi hükümsüz kaldı, var ama pek yeterli değil, henüz yok ama olabilir; tam bir komedi! Eskiden kavramlarla oynamaya, yahut kavram saygısızlığına “telâub” denirdi. Bu da öylesi. Bazı kavramlar, özü kayboldukça daha çok telaffuz edilir ve süslenir. İçi çürümüş (hastalanmış) insanın, kimse bir şey fark etmesin diye daha renkli daha frapan daha şık giyinmesi gibi bir hal. Yok olmaya gidildikçe varmış gibi görünme çırpınışının artması olayı. “Sen aldatırsan ben de aldatırım” demenin, “sen çalarsan ben de çalarım” demekten çok daha ağır bir yozlaşma ve akılsızlaşma demek olduğunu anlayamayacak kadar körelmiş bir kadın hangi özgürlüğün sahibi olabilir ki?
         <br/>
         <br/>
         Anlamak (tefakkuh) “kişinin lehine ve aleyhine olanın bilinmesi” olarak tanımlanırdı. Lehine ve aleyhine olanı bilmeyen, neyi niçin nasıl isteyecek? “Ben de aldatırım” diyebilmesi bu yüzdendir. Kendini bilmiyor, lehine ve aleyhine olanı bilmiyor; kavramları nasıl bilecek? ‘Bilmiyor’u bırak, böyle bir öğrenme eğitimini nereden alacak? Böyle bir eğitimin, o medeniyetin statülerinde yeri kalmadı, asıl mesele bu. İhmalin, yok saymanın, unutmanın görünmez mahkumiyetini, hangi özgürlük statüsü ortadan kaldırabilir?
         <br/>
         <br/>
         Sentez yoksa ne var?
         <br/>
         <br/>
         Oralardan bir şey çıkması çok zor, imkânsız denilecek kadar zor. “Sentez mümkün değil” diyorlar. “Sentez mümkün değil” demek, “hayat bitti” demektir. Öyle şey olur mu? Eğer o doğru ise, “dünyanın sonu” teşhisi de doğru olur. Böyle bir hükme kimsenin hakkı yok.
         <br/>
         <br/>
         “Orası ayrı bir dünya, burası ayrı” deyip köşemize çekilemeyiz. Mümkün olmayan, karışımlara hayatiyet kazandırmaktır. Herkes kendi senteziyle yaşayacak, fakat sentezler arasındaki alışveriş devam edecek. Bu sadece medeniyetler ve toplumlar için değil, aileler ve bireyler için de geçerlidir. Sentez, kişilik demektir; düşünce, farklılık demektir. Aksi halde herkes yoklukta eşitlenir; böylesine de adaletin değil, zulmün eşitliği denir.
         <br/>
         <br/>
         “Batı Batı’dır, Doğu Doğu’dur. Bizim alışverişimiz olmaz” ötekiciliği çift taraflı bir oryantalizm tanımının icadını gerektirir. İnsan’dır asıl konumuz. Doğu’da da Batı’da da insan insandır. İnsan’ın doğmasını, varlık sebebiyle ve gayesiyle bir “gerçek varoluş” tekamülüne dönüştürmektir asıl meselemiz. Aradığımız şey; bu mutluluğun yoludur, dengesidir, imkânlarıdır. Bunun Doğu’su Batı’sı olmaz. Diğer alt başlıklar, bu serlevha’dan sonra anlam kazanır. Bu “bütünleyiş ve bütünleniş” şuurunun bakış açısı da bir sentezdir. Aynı değer ölçülerini, farklı ağırlık ve asliyet (hâlisiyet) kabulleriyle ve tercihleriyle yorumlamanın sentezi... Batı’yla aramızdaki diyalogun en hassas yeri de burası. Bu sadece din adamlarıyla olmaz; onlarsız da olmaz ama, münhasıran onlarla da olmaz. Hakiki diyalog süreci, çok sarp virajlarla doludur.
         <br/>
         <br/>
         Herşeyi din’in zâhiriyle sınırlamak, dinin özünü sınırlamak sonucunu doğurur; niyet farklı olabilir ama, sonucu görememek inadı bağışlanmaz. Hz. Ömer’in bir sözü var; “Kötü hâlin iyi niyetine inanamayız” diyor. İyi niyet, bütün hukuk sistemlerinde, objektif tezâhür şartlarına ve delillerine bağlı olarak yorumlanır. Burada aklî bir mükellefiyet vardır. “Sübjektiftir, bilemeyiz” ihtiyatlılığının konusu farklıdır. Başkalarını ilgilendiren hallerde “iyi niyet” objektif kriterlerle de irtibatlandırılır. Bunu bilmek ve sorumluluğunu o şuurla taşımak görevimizdir. Aydın, seyirci değildir
         <br/>
         <br/>
         Gelenek, “akıl ve inanç” süzgecine tabidir. Akla uygun ve inancına aykırı değil ise, gelen yeniliğin bir geleneği götürmesine itirazım olmaz. Geldiği gibi gider. Hiçbir şey sırf yeni olduğu için itibar ve kabul göremez; hiçbir şey, sırf eski olduğu için reddedilemez. Yenilik de eskilik (alışılmışlık) da, münhasır bir “red” veya “kabul” sebebi olamaz. Allah akıl vermiş. “Ayrı dünyaların insanı olmak” coğrafyayla ve mekânla ilgili değildir. Bu hal, bazen, aynı evde aynı işte bile (mecâzen) yaşanır.
         <br/>
         <br/>
         Ne Batılı ne Batıcı olmak gerekir, Batı’yla medeniyet iletişimini kurmak için. Benim kitaplığımda bir küçük levha vardır: “Tehlikeliymiş gibi görsen de doğruyu araştır (ıp yaz, konuş). Kurtuluş ondadır.” Sağlam duvarlarla çevrili bahçelerde dolaşmakla yetinmenin adı ne korunmadır, ne ihtiyatlılık. Sınırlama ölçüleri, istikamet belirtmek içindir, kapalı ve dar alanlar oluşturmak için değil. Risk, aslen, kolaycı ve korkak kapanmalarda daha büyüktür. Çünkü çöküntülü benzeşmelere ve teslimiyetlere müncer olur. Bunları hep yaşadık.
         <br/>
         <br/>
         Aynı dünyada yaşıyoruz. Bugün insanlık özel sıkıntılardan çok, müşterek açmazların bunalımı içindedir. Hayatın ve insanın hakikati yanında bu dünya çok küçük, minnacık bir şey! Bir de Doğu’sunu yahut Batı’sını yok sayarsak; “Maddi ve müşahhas” avuçlarımızdan kayıverir. Dönüşerek, aldatarak, yalnızlaştırarak, düşüncenin denge unsurlarını temelden zedeleyerek kayar. Tanzimat buna tepki olarak doğmuştu ve tabiatıyla tepkiselliğin bütün zaaflarıyla mâlûldür. Fakat “nereden çıktı bu Tanzimat!” demenin de anlamı yoktu. Ayağı yere basmayan (tasavvuf diliyle sahv’a dönmeyen, realitelerle bağlantısını koparan) tefekkür başlıklı muallak soyutlamalarla yetinerek dengeyi korumanın ve yeniden kurmanın imkânı bulunamazdı.
         <br/>
         <br/>
         Sürekli olarak bir kavşak noktasında bekliyormuş gibi yaşama ve toplumun  düşünce yardımına muhtaç hicranlı yürüyüşünü öylece seyretme hakkına sahip değildir aydınlar. Bu bir aydın duruşu değildir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 855 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22688), [web.archive.org (arşiv bağlantısı)](http://web.archive.org/web/20060104153628/http://www.aksiyon.com.tr:80/yazdir.php?id=22688)
