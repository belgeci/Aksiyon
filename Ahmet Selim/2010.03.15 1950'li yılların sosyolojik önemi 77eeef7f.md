# 1950’li yılların sosyolojik önemi

*Ahmet Selim 2010.03.15*

<div class="pNewsDetailMainContent" itemprop="articleBody">
 1950’li yıllar ve 27 Mayıs’ın saldığı zehre rağmen 1950’li yılları yine de kısmen devam ettiren 1960’lı yılların başları, çok büyük bir sosyolojik önem taşır; toplum yapımızın köklerini öğrenmek bakımından.
 <p class="MsoNormal">
  1980 sonrasını, 1990 sonrasını, sadece o dönemleri göz önünde bulundurarak yapılan analizler yanıltıcı sonuçlar verir ve toplumsal yapımızın anlaşılmasını zorlaştırır.
 </p>
 <p class="MsoNormal">
  Bizim gençliğimizde Nuri Sesigüzel çıkmıştı. Hemen çok sevildi. Kimse nereden geldiğini falan düşünmedi. Nereden geliyor olursa olsun fark etmezdi. Bizim çocuklar “... makasın kırılsın tren, yarim gurbete gidiyor” türküsünü dillerinden düşürmezlerdi. Yerel türküler de söylerdi, onlar da sevilirdi. Doğu ve Güneydoğu türküleri daha bir yakın ve içli olurdu, hepimiz severdik. “Urfa’nın Etrafı Dumanlı Dağlar”, “Urfalıyım Ezelden” gibi... Kürt kökenli insanlarımızı küçük görmek, itelemek gibi bir durum asla yoktu. Hiçbir etnik kökene karşı yoktu... Çarşıda pazarda esnaflık, piyasada tüccarlık yaparken, herhangi sıkıntıya uğramaları söz konusu olmazdı. Siyasete devlete hizmet etmekten tutun da, din âlimi olmaktan kabadayı olmaya kadar hiçbir alanda bir etnik engelle ve karşı koyuşla karşılaştıklarını kimse söyleyemez. Bir sürü örnek ismi şuraya sıralayabilirim. Onlar “öteki” gibi mütalaa edilirmiş de, kısıtlanırmış da, bir sürü yakıştırma… Bunların hiçbirinin aslı yok. Arap Hüsnü, Arnavut Hasan, Çerkes Nuri, Laz Hüseyin gibi adlandırmalar nasıl yapılıyorsa bunlar bir çeşit
  <span>
  </span>
  övünme vesilesi gibi kullanılıyor ise, “Kürt Mehmet, Kürt Cemal…” gibi adlandırmalar da, hiç farksız, aynı durumdaydı. Künyeden dolayı hiçbir farklılık gözetilmezdi, hepsi serbestti ve bu farklılıklar sadece bir “alt kimlik” notu gibi kullanılır, birliklerini beraberliklerini zedeleyen bir zerre anlam taşımazdı. Birbirinin arkadaşı, adamı dostu olmalarında hiçbir sakınca düşünülemezdi… Bunları söylüyorum; çünkü bunlar halkın içindeki gerçekliği yansıtır ve hayatın tabii akışını gösterir.
 </p>
 <p class="MsoNormal">
  Ben hiçbir zaman “Kürtler” demedim, daima “Kürt kökenli insanlarımız, yurttaşlarımız” dedim. Başkaları diyebilir, kendilerinden bir kısmı da diyebilir; ama ben demem. Dilimiz varmaz, gönlüm elvermez. Bizim neslin yetişme tarzı buna müsait değil.
 </p>
 <p class="MsoNormal">
  Küçük şeylerin bazen önemli delaletleri vardır. İnönü’yü sevenler çoktur, ama kızanlar ve çeşitli kötüleme sıfatları kullanarak ananlar da vardı. Siz hiç onun Kürt kökenli olmasıyla ilgili bir kötüleme duydunuz mu? Mümkün değildir, bizim insanlarımızın yapısında yoktur bu.
 </p>
 <p class="MsoNormal">
  * * *
 </p>
 <p class="MsoNormal">
  Bu vurguyu ısrarla tekrarlamamın sebebi, toplumsal yapımızda toplumsal yapımızın tabiatında böyle bir zaafın olmadığını ifade etmek; asıl önemli gerçeğin bu olduğunu belirtmek; “etnik mesele”nin siyasetle ve aydınlarla ilgili hatalardan dolayı ortaya çıktığını işaretlemektir. Yıllar geçecek, on yıllar geçecek; bir gün mutlaka, er veya geç, bu hakikat aydınlanacak, yazılacak; onaylanacaktır. Bizim toplumumuz çeşitli açılardan eleştirilebilir, ama, etnik farklılıklara takıntılı olmak gibi bir kusur ile asla eleştirilemez; çünkü buna her şeyden önce yapısı, dokusu, ruhu müsait değildir. Etnik farklılıklar bizim için daima, hayatımızın rengi, zenginliği ve neşesi olmuştur.
 </p>
 <p class="MsoNormal">
  Bu fitne, 1969’dan sonra belirmeye başladı, ideolojik istismar çırpınışlarına
  <span>
  </span>
  ve çaresizliklerine bağlı olarak. Şimdi hikâyesini anlatmak istemiyorum; zaten geçmişteki “bazı” hataların hiçbirini de uzun boylu anlatmak istemiyorum. Ama bu, böyle. Ve bunun temelinde, birliğimizi beraberliğimizi bozup istikrarsız bir ortamda başka şeyler yapabilme kastının hesabı ve umudu yatar. 1980 sonrasında olup bitenlerin de bu toplumla bu milletle ilgisi yoktur ve 12 Eylül sonrasındaki uygulamalar özel değil genel baskı idi. Çıbanları neşterleyeceğine bütün vücudu mengeneye almak bizim tarihten kalma bir mantıksızlığımızdır.
 </p>
 <p class="MsoNormal">
  Aslında bütün bunalımların kökünde, temelinde 27 Mayıs vardır. Ve 27 Mayıs, sadece bir hükümet darbesi değil; toplumun geleceğine bahtına indirilen bir darbedir. 27 Mayıs olmasaydı “tabiî gelişme süreci” işleyecek, sol bu sürecin normal sonuçlarından biri olarak yine gelecek ama bu toplumun solu olarak gelecekti. Sağda da öyle olacaktı. Bir sağ-sol kavgası olmayacaktı. Demokrasinin normal gelişimi onları da normal özelliklere sahip kılacaktı. Fakat 27 Mayıs bir cuntalar dönemini getirince bütün normal gelişme yolları kesildi ve Türkiye bir kaosa sürüklendi. Bu kaosta, yeni denilen cereyanlar zemberekleri boşanmış gibi bir sürü aşırılıklarla denge arızalarıyla ve içerik yetersizlikleriyle ortaya çıktılar. Kendi dengelerini bulamadıkları hâlde, bir heyecanla ülkenin dengesini belirlemeye kalktılar. İçini dolduramadıkları iddialarla ve sloganlarla çeşitli boş ama etkileyici cazibeler oluşturdular. Gençler bunlardan etkilendi, aydınlar ve aydın olma adayları etkilendi. Türkiye’de demokrasi dışı yollardan iktidar olma hevesleri kabarırken, ütopik tatmin tutkuları da tepkisel bir dinamizmle kısmen rağbet görmeye başladı. İtidal yokluğu ve boşluğu, yayıldı, genişledi, âdeta moda hâline geldi. Bütün bunlardan toplumsal yapımızın sağlığı da etkilendi. Özellikle 70’li yıllarda, ifrat ve tefrit gelgitleri her alanda şaha kalktı. Sokaklar kana bulanırken, sinemalar porno denilebilecek rezilliklerle doldu. İçi doldurulamayan iddialı ideolojik yönelişler, meselesiz kalınca, düşünce üretemeyince, etkin istismardan medet umar hâle geldiler… Bunların hepsi tabii gelişme sürecinin 27 Mayıs’la kesilmiş olmasının sonuçlarıydı.
 </p>
 <p class="MsoNormal">
  * * *
 </p>
 <p class="MsoNormal">
  Büyük imkânların sahibiyiz. Fizyolojik değil, kültürel genlerimizde bambaşka bir beşerî tarih kültürünün zenginlikleri var. Bizim insanlarımız, kökleri ve özleri itibariyle, ifratları (aşırılıkları) sevmez. Yalnızca bu vasıf bile, medeniyet ve demokrasi kavramlarına yüklenmek istenen manalar açısından çok değerli ve önemlidir. Geçici ve kısmi arızalar çok göze çarptığı için, “kalmadı o vasfımız” endişesine kapılanlar, boşuna üzülmesinler. Genel yapımız yine öyledir. Büyük çoğunluğu ve ailevi bakış açısının gerçek varlığımızı yansıtan tezahürlerini düşünün; görüntümüzü bozan tersliklerin ötesinde o vasfımızın hâlâ yaşadığını anlayabilirsiniz. Bizim insanlarımız macerayı sevmez, hırçın tepkisellikleri sevmez. Huzuru, istikrarı, sükuneti sever ve o hâli içinde dinamik olmayı da pek güzel becerir. İnançlarına saygı gösterilmesine çok önem verir ama, farklı inanışta olanlara müdahaleyi aklına bile getirmez. Hiçbir marjinal eğilime prim vermez. Olumlu değişimlere de çok açıktır. Güzel bir şey geldiğinde 40 yıllık dostmuş gibi hemen onunla aşinalık kurar, yeni şartlara uyum gösterir. Sıkıntılara tahammül etmeyi de bilir, dengesini sabırla metanetle korur.
 </p>
 <p class="MsoNormal">
  Bunlar kolay kazanılır vasıflar değildir. Bazı toplumlarda pek azını bile göremezsiniz. Nice gelişmiş ülkelerde, toplumlar sadece sistematik disiplinlerle ve onların şevkiyle bir düzen görüntüsü oluştururlar. İçlerine girerseniz, bir şuur aydınlığı ve sıcaklığı göremezsiniz. Kendi medeniyetlerinin kültür kökleriyle ilgili pırıltılar bulamazsınız. “Birileri yapmış, onlar kullanıyor; birileri hazırlamış onlar yaşıyor” gibidirler. Birçok toplumlarda, tohum ekecek tarla bulamazsınız; bir sürü boşluk ve duyarsızlık çok üzücü ve umutsuzluk verici bir manzara oluşturur. Olumlu aşılamalar ve yardımlar için, dayanacak yer ve tutunacak dal bulmakta çok zorluk çekersiniz. Her yerde bir sürü çelişkiler ve dengesizlikler çarpar gözünüze.
 </p>
 <p class="MsoNormal">
  Biz de ise her zaman her durumda bir umut vardır. Gidersiniz bazı yerlerde köşelerde duygularınızı düşüncelerinizi paylaşabileceğiniz açık insanlar bulabilir, onlarla kendinizi kötümserlikten kurtarabilir, onların yardımlarıyla ve dolaylı yoldan, yani onların verdikleriyle değil onlardan aldıklarınızla kendinizi yenileyebilirsiniz. Mesela mütareke ve millî mücadele şartlarından böyle olmuştur. “Önceleri halk gönülsüzdü” diye bir görüş vardır; o bir yanlış algılamadır, ve potansiyel durumu sezememektir. Bizim toplumumuz “ben zıpkın gibi hazırlıklıyım” mesajını” seslendirmez “sen hazırsan, önüne geçersen benim tükenmeyen bağrım sana ihtiyacını yine verir” diye vakarla ve tebessümle bakar, mesajını telkin eder, hissettirir.
 </p>
 <p class="MsoNormal">
  Muhafazakârdır ama, gelişmecidir. Kalkınmacı gelişmeci partilere oy vermesinin sebebi de budur. Devletine çok saygılıdır ama devletçi değildir. Weber’in bizim durumumuzu yanlış bir yorum terminolojisine bağlayarak, “bunlar kendi hâlinde bir köşede kalıp dünya için çalışmayı reddeden kıt kanaat yaşamayı seven, refah arttırmayı istemeyen insanlardır, bizim Protestanlara benzemezler ve kalkınamazlar” anlamına gelen görüşü bir yanılgıdır. Bizim insanlarımız iş bulunca çalışmak, sermaye bulunca müteşebbis olmak hususlarında hiç de pasif değildir. “Bize fazlası gerekmez, zengin olmak daha rahat olmak bizim dindarlığımızı bozar” deyip mevcutla yetinmeyi gerekli sayan bir din anlayışı bizde yoktur. Zaruret hâlinde isyan etmeden sabır ve tevekkül göstermesi dayanışma ve yardımlaşma ile çareler araması da bir pasiflik değil, bir başka dinamizmdir.
 </p>
 <p class="MsoNormal">
  * * *
 </p>
 <p class="MsoNormal">
  Bizim insanlarımız meşruiyetçidir. Özel hayatında sakin halim-selim bir görünüm içinde yaşar. Ama savaşa gidince iyi savaşır. Çünkü orada meşruiyetin bir başka gereği vardır. Ben babamı köyümüze gittiğimiz bir zamanda, ata binerken görünce çok şaşırmıştım. Ben onu o çocuk hâlimle, şehir şartları içinde, bir kalem efendisi gibi görüyordum. Dolma kalemleriyle, takım elbiseleriyle beyefendi üslubuyla, aynı zamanda tespihiyle seccadesiyle, daha çok şehirli bir din adamı, yahut bir bürokrat gibiydi… Ben ise bayram yerinde bir defa ata binmiş, üzerinde zor durmuştum; sportif faaliyetlerim de olmasına rağmen. Ama o köy gezisinde, babam üzengiye ayağını koyup atın üzerine binince, sanki bir paytondaymış gibi çok rahat ve doğal bir hâldeydi. Dizginleri şöyle bir hafiften çekeleyip sanki atıyla bir merhabalaştı. Yanındakilerle konuşarak uzaklaştı. Ben öylece bakakaldım… Meğer, vaktiyle köyün en güzel atı onunmuş, arada sırada şaka yollu yarışmalar yaparmış… Orada pansiyonculuk yapan yaşlı bir amcaya rastladım. Babamın asker arkadaşıymış. Bana atışlardaki başarısını ve bazı özelliklerini anlattı. Yine hayrete düştüm. Babamı, “elinde silah, ateş ediyor” resmiyle tasavvur edemiyordum. Bulduğum izah şuydu: tam bir meşruiyet adamı. “Meşruiyet, mesuliyet ve vazife” insanı. Vatan, inanç, maişet, medeniyet; meşru çerçevede ne gerektiriyorsa onu yapıyor… Hepsini de en iyi biçimde yapıyor… Bundan dolayı da babama olan saygım, sevgimden daha üstündü…
 </p>
 <p class="MsoNormal">
  … 1950’li yıllar ve 27 Mayıs’ın saldığı zehre rağmen 1950’li yılları yine de kısmen devam ettiren 1960’lı yılların başları, çok büyük bir sosyolojik önem taşır; toplum yapımızın köklerini öğrenmek bakımından. Sık sık o yıllara atıfta bulunuşum, nostalji için falan değil, geleceğimiz içindir. Bugünün aktüel manzarasından görülemeyen toplum yapısı kesitlerini ve derinliklerini işaretlemek içindir. Çünkü onları bilmezsek, aslımızın özümüzün ihtiyaçlarını da imkânlarını da anlayamayız, meselelerimizi çözecek düşünceler üretemeyiz.
 </p>
 <p class="MsoNormal">
  Tarih sosyolojisi bakımından “uygun dönem” tanıklıklarının büyük önemi vardır. Hatıraları serpiştirerek serbest bir üslup kullanmamın sebebi de budur ve bu tanıklıkları son anlamlı kılan dönem 1950’li yıllar ile kısmen 1960’lı yıllardır.
 </p>
</div>


Kaynak: [www.aksiyon.com.tr](http://www.aksiyon.com.tr:80/keyfiyet/1950li-yillarin-sosyolojik-onemi_526316), [web.archive.org (arşiv bağlantısı)](http://web.archive.org/web/20150512144245/http://www.aksiyon.com.tr:80/keyfiyet/1950li-yillarin-sosyolojik-onemi_526316)
