# Korku düğümlenmesi

*Ahmet Selim 2006.08.14*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <img border="0" height="58" hspace="10" src="/web/20061020102753im_/http://www.aksiyon.com.tr/images/yazar_32.jpg" vspace="10"/>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   Tafsilat çok, vuzuh yok. Hareket çok, bereket yok. Kavramların gölgeleri var, asılları yok. Düşünce özgürlüğü isteyen çok, düşünce yiğitliği ve hamiyeti gösteren yok. Düşünüyormuş gibi yapan çok, düşünen yok. İfratın ve tefritin külhanları çok, itidal’in kahramanları yok. Korkanlar çok, korkularının göz bebeklerine bakanlar yok.
  </font>
  <!--- Baslik, Spot, Resim kutusu ---------->
  <p>
   <font class="content">
    Bazı çılgınlık aksiyonları korkudan kaynaklanır, cesaretten değil. Amerika’nın terörü kullandığı ve bu istismarla da sömürü zulümleri tezgâhladığı görüşü tam doğru değil. Doğruluk payı ideolojik planında ve kökünde var ama, aynı zamanda korkuyor. Amerika’daki, kısmen Avrupa’daki terör korkusu ciddi bir korkudur. Bunu görmeyen tutarlı stratejiler geliştiremez.
    <br>
     <br>
      “Korksun daha iyi” diyenler çıkabilir. Ama şunu da unutmamak gerekir ki, sabit ve derin korkulardan korkulur. Korkudan kaynaklanan saldırganlıklar kabil-i hitap değildir. Anlatamazsınız, dinletemezsiniz bazı şeyleri. Lehine ve aleyhine olan ihtimalleri ve gelişmeleri fark edebilme basireti kalmamıştır onda. Sürekli olarak aynı şeyi düşünür ve bütün düşünce meselelerini ona bağlar.
      <br/>
      <br/>
      Amerika’nın bir noktadan daha ileri gidemeyeceği varsayımı, onun rasyonel davranacağı kanaatine dayanıyor. Bunu veri almak ve bu verinin mutlak isabetine inanmak çok yanlıştır. Bu yanılgının da cesaretle ilgili bir yanı yok, boş bir güvene yaslanma rehavetinin eseri…
      <br/>
      <br/>
      Ortadoğu’daki durum, sanıldığından ve görüldüğünden çok daha büyük tehlikelerle dolu.
      <br/>
      <br/>
      İran’ın nükleer güce sahip olmasını engellemek için Amerika her riski göze alır. Çünkü ona göre ondan sonra yapılacak bir şey kalmayacaktır ve bugün her risk göze alınarak mümkün olanlar mutlaka yapılmalıdır. Hele, İngiltere’deki son durum istikametinde yeni bir terör şoku oluşturulursa, sınırlı bir nükleer güç kullanımını bile göze alıp hiç tahmin edilmeyen bambaşka bir “terörle mücadele” hamlesini başlatabilirler. İran’ın “barış amaçlı nükleer güç” gerekçesinin samimiyetine inanmak Batı’dan beklenebilen bir davranış değildir ve “açık kontrol” mekanizmalarının ne derecede bir teminat oluşturabileceği de tartışmalı bir konudur.
      <br/>
      <br/>
      İsrail’in korkusu, Amerika’nınkinden de büyük. İsrail’i nükleer başlıklı yahut nükleer takviyeli füzelerle vurma gücüne İran kavuşursa, “Bu topraklarda yaşamaya hakkınız yok” tavrının derhal harekete geçeceğine İsrail kesin gözüyle bakmaktadır. İsrail’in Lübnan’da yapmak istediği, Lübnan’ı Hizbullah’ın kullanımından kurtarmak orayı bir güvenlik kuşağı haline dönüştürmektir. İran’ın Suriye’nin ve Hizbullah’ın, oradaki boşluk sebebiyle bir işbirliğini yürüttüğüne inanıyorlar. Amerika için terörün asıl kaynağı ve muhatabı İran’dır. Finansörü de odur, yürütücüsü ve ideolojik patronu da. Lübnan’a yapılan saldırıların asıl hedefi İran’dır ve şimdilik ‘dolaylı bir mücadele safhası’nın gerekleri uygulanmaktadır. Amerika’ya göre bu hal, Irak’ı da çıkmaza sokan bir büyük engeldir. Irak, İran yüzünden bir mezhep savaşına sürüklenebilir. İran’ın radikalizmi, Ortadoğu’nun demokratikleşmesi önündeki en büyük engeldir. Siyasi ve radikal İslam, nükleer silaha kavuşmanın son hazırlıklarını yapan ve başta Amerika-İsrail olmak üzere bütün Batı’yı ve Batı medeniyetini hedef alan bir terör kaynağıdır.
      <br/>
      <br/>
      Amerika’nın İsrail’in ve sıranın kendilerine gelebileceği kaygısıyla henüz ihtiyaten tepkiler veren Avrupa’nın büyük korkusu işte budur.
      <br/>
      <br/>
      ***
      <br/>
      <br/>
      Filistin meselesi, iki devletli çözümün tek yol olduğuna samimiyetle inanmaktan geçer. Bir taraf diğer taraf için “Er geç yok olacaklar, yok edilecekler” diyor ise; hele hele bu karşılıklı olarak sahipleniliyor ise; çözüm her şeyden önce fikren ve ruhen, dolayısıyla da fiilen hiçbir zaman mümkün olmayacak demektir. Ve bunun dışında, çözüm için hiçbir mantıki ve somut çözümsüzlük sebebi yoktur.
      <br/>
      <br/>
      Medeniyetler arası diyalog ve uzlaşma, aslında kültürler arası diyalog ve uzlaşma demektir. Ortadoğu’da her siyasi uygulama biçimi, “Dinin gereği budur” diye savunulmak durumundadır. Öyle olduğu veya öyle olmasına inanıldığı için değil, böyle bir zaruretin var olduğu ve kabullenilmesi beklenildiği için böyledir. Suudiler de, İran da, Ürdün de, Suriye de; kendi yönetimlerinin izahı istenildiğinde hemen İslam’ı referans göstermek isteyeceklerdir. Böyle bir izahın yapılamayacağı ve tutarlı olamayacağı basit gözlemlerle dahi apaçık ortadadır. Oralardaki yönetimlerin İslam’la bir alakası yoktur ve o yönetimlerin yaptıklarını İslam’a mal etmek, tasavvurlara dahi sığmaz. Ne terör İslam’ın gereği olabilir, ne de diğer anti demokratik keyfilikler. Batı’nın da zaten ‘terörle ilgisi olmayan anti demokratik keyfilikler’den bir şikâyeti yoktur. Ortadoğu’da olup biten menfilikleri İslam’a mal etmek, Batı’nın İslam’ı istismar etmesinden başka bir şey değildir. Orada, İslam’ın özüyle ruhuyla ilgili bir liyakatli yaşayışın toplumsal planda da ve medeniyet kavramı temelinde de olmadığını Batı pekâlâ biliyor. Din merkezli bir medeniyetler çatışması kavramını dünyanın gündemine getirmiş olmaları, oradaki uygulamalara İslam’ı mahkûm etmek isteme samimiyetsizliğinin sonucudur. Ve buradaki samimiyetsizlikleri, en çok Türkiye’ye karşı olan ve gerekli gördüklerinde PKK’yı bile destekleyebilen tutarsızlıklarında apaçık sırıtıyor.
      <br/>
      <br/>
      ‘Medeniyetler arası uzlaşma’yı savunmak, “çatışma” tezine karşı çıkmak güzeldir ama, burada bir kavram kayması oyununun var olup olmadığına çok dikkat ve hassasiyet göstermek gerekir.
      <br/>
      <br/>
      Yönetim biçimleri, eşyaya tasarruf alışkanlıkları, günlük hayatın akışındaki hayat tarzı özellikleri, topyekûn, medeniyetin pratik tanımını yansıtan belli başlı unsurlardır. Bugün Batı Medeniyeti karşısında, bu anlamda bir başka medeniyet yapısı, bütünlüğü, kimliği, kişiliği var mıdır? Herkes Batı Medeniyetini esas alıp onu kendine göre uyguluyor yahut uyguluyormuş gibi görünmek istiyor değil midir? Batı Medeniyetinin kendi kültürel köklerine kendi ihanetinin söz konusu olduğu bir çağda, biz din ve medeniyet kavramları üzerine nasıl konuşacağız, nasıl fikir üreteceğiz?
      <br/>
      <br/>
      Bugün medeniyetler arası çatışma veya uzlaşmadan çok, kültürlerle medeniyetler arası bağlardan çelişkilerden irtibatsızlıklardan söz etmek acaba daha doğru olmaz mı?
      <br/>
      <br/>
      Bir taraftan İslam’ı Ortadoğu uygulamalarıyla özdeşleştirmek, diğer taraftan koskoca Batı Kültürü’nü kapitalizmin son versiyonuna ait insansız yorum ve dayatmalarıyla aynileştirmek; sonra da ikisi arasında kıyaslamalara değerlendirmelere girişmek, her şeyden önce “bilime” ve “akla” aykırıdır.
      <br/>
      <br/>
      Batı korkuyor, Batı’ya karşı olanlar korkuyor; ve efendim, aslında herkes kendinden kendini sorgulamaktan korkuyor! İçindeki bu korkuyu yenmek, yahut tahammül edilebilir kılmak için de, dışında kavga arıyor. (Bu söylediğim ‘birey’ler için de aynen geçerlidir.)
      <br/>
      <br/>
      Hayatın gerçekliği, hakikiliği, sahihliği matlaşıyor, sönükleşiyor, fersizleşiyor. Kavramların özleriyle değil de gölgeleriyle meşgul olunması bunun tezahürüdür.
      <br/>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=25033), [web.archive.org (arşiv bağlantısı)](http://web.archive.org/web/20061020102753/http://www.aksiyon.com.tr:80/detay.php?id=25033)
