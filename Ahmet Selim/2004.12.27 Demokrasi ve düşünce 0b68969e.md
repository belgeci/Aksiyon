# Demokrasi ve düşünce

*Ahmet Selim 2004.12.27*

<div>
 <p>
  <font>
   Batı’nın serüvenindeki kilometre taşları, kendi yolunu kendi seçiminin veri’leridir. “Mutlak veri” değildir. “Mutlak veri” sayarsan; düşünemezsin, düşünmeye başlayamazsın bile.
   <br/>
   <br/>
   Kendini de onları da anlayamazsın. Ya hayran olursun, ya düşman! Ve bu kıskacın ağzında sürüklenip durursun.
   <br>
    <br>
     Bir gün Irak’ta demokratik bir yönetim kurulacağına inanmak mümkün müdür? Kısa ve orta vâdede böyle bir umut var mı?
     <br>
      <br>
       Önce “kurucu” değerler var, sonra “koruyucu” ve “geliştirici” değerler. Hiçbir yerde demokrasi “hadi kuralım” diyerek kurulmamıştır. Hem maddî (sosyoekonomik) hem manevî (sosyo-kültürel) açılardan bir birikimin var olması gerekir. Talepleri o birikim hissettirir, seslendirir, yönlendirir; cevaplar o birikim tarafından aratılır, buldurulur, ve çeşitli mücadelelerin konusu haline getirilir. Bu birikimin oluşması için; bir toplumun, kendi tabiî (aslî) gelişme mihverinde (mecrâsında) kendi irâdesiyle ve değerleriyle bir süreç yaşaması gerekir.
       <br>
        <br>
         Batı, bu süreci yaşama imkânını (şansını, hakkını) Doğu’ya vermedi. “Onlar gelişemedi” hükmü çok yanlıştır. “Kendiliğinden gelişmedi, gelişemedi, gelişemezdi” tezi samimiyetsiz ve ciddiyetsizdir. Bunu ispatlayıcı izahları hemen sunamam. Bir yazının değil, ciltlerin konusudur. Ama, aydınlatıcı tesbitleri yakın tarihimizden bile çıkarabilmek herkes için mümkündür... 27 Mayıs niçin ve nasıl oldu? Bir hızlı kalkınmaya başlamak, ekonomik açıdan geri kalmış bir toplum için, herşeyden önce, kısa vadeli dönüşümü olmayan çok yüksek altyapı yatırımlarını gerektirir. Bu noktada, daha sonra kolaylıkla geri alınabilecek yardımlara ihtiyaç vardır. Batı yardım gösterisi yaptı, gerçekten yardım etmedi. DP’ye “durgun, sâkin, uslu” davranın tavsiyesinde bulundu. Bizi, tarımsal kategoride stabilize etmeye çalıştı. DP’yi kınadı... Ekonominin kazanında sıcaklık yükselmeye başlayınca, DP’yi yalnız bıraktı. Bu sıkışmayı ve ısınmayı elle tutulur küçük bir yardım pekâla giderebilirdi. Ama Batı, başka bir yolculuğun trafik ışıklarını yaktı ve 27 Mayıs’a gelindi. 300 milyon dolarlık talep için Batı DP’yi gözden çıkardı. Şâyet yardım etseydi; 27 Mayıs olmazdı, Türkiye kendi solunu ve sağını kendi değerleriyle yaşardı, ‘tabiî gelişme mihveri’nde kendi aklıyla ve irâdesiyle her türlü birikimini sürdürür, oluşturur, korur, geliştirirdi. Sadece 1950 seçimindeki olgunluk, iyi ve doğru okunursa, bunu başarabilecek bir tarih birikimine sahip bulunduğunu bütün açıklığıyla gösterir. Bu millet koşarak ve vakarla oylarını içine attığı sandıkların nöbetçiliğini yaptı o seçimde. Duruşuyla, tavrıyla, bakışıyla, bir demokratik baskı ve müeyyide etkisi oluşurdu. Yazılmış hâtıralardır bunlar. Vukûat yok, farfaralık yok, tahammülsüzlük yok; ama tenâsüp ve liyâkat şuuru var. İlk “genel ve hür” seçim. Nasıl “ilk” bu?!
         <br/>
         <br/>
         Ambargo uygulandı 1970’lerde. Uygulanmasaydı, Türkiye o yılları o krizlerle yaşamazdı. Avrupa Birliği’ne de girerdi, Kıbrıs diye bir mesele de olmazdı. Olanlar hep Batı’nın “küçük” düşünmesi yüzündendir. Bencil ve küçük.
         <br/>
         <br/>
         “Demokratik ideal, bizim için evrensel bir misyondur” diyen lider ülke ve benzerleri; ne idealist davrandılar ne realist, ne rasyonel. Yapacakları yardım, aslında çok kârlı bir yatırım olacaktı; ufuklarına sığmadı. Rasyonelliğin bu yönü üzerinde, koskoca Batı literatürü, hiçbir işarete ve esere sahip değildir. Çünkü dünyaları kendileriyle sınırlı. Çünkü kendileri nefsleriyle sınırlı. Çünkü madde’ye bakışları, madde’nin biçimsel ayrım çizgileriyle sınırlı. Kendi süreçlerini  böyle yaşadılar. Bu sınırlılık bu darlık, sömürü’yü zarurî kıldı. O bakışa göre böylesi doğruydu da. Bunu ne zaman anlarsın aynı tempo ile gidersen? Zaferinin mutlak olduğunu sandığın noktada doğacak kriz vakitlerinde anlarsın. Şimdiki gibi!
         <br/>
         <br/>
         Batı’nın serüvenindeki kilometre taşları, kendi yolunu kendi seçiminin veri’leridir. “Mutlak veri” değildir. “Mutlak veri” sayarsan; düşünemezsin, düşünmeye başlayamazsın bile. Kendini de onları da anlayamazsın.  Ya hayran olursun, ya düşman! Ve bu kıskacın ağzında sürüklenip durursun.
         <br/>
         <br/>
         İsterdim ki Avrupa Birliği temasları ve görüşmeleri vesilesiyle, orada bir “demokrasi ve düşünce” dersi verilsin. İddiâsız ama etkili ve derinlikli bir üslupla... Medeniyetler arası diyalog, şöyle bir örneklensindi. Bildiklerini tekrarlayarak, bulduklarını daha hevesli biçimde telaffuz ederek değil; onları da efkâra salan hatırlatmalar yaparak... İçin için yaşadıkları krizlere çözüm işaretleri göndererek... Hangi derdi baskılasan; patlak top gibi, öbür tarafından bir başka biçimde pırtlıyor. Dünya, komünizm yıkılıp gidince bayram etti; ama şimdi neredeyse “bir denge oluşturuyordu hiç değilse” gerekçesiyle arar hale gelecek! Dünyanın sonu, yahut “medeniyetler çatışması” bir boşluğu doldurma telâşıyla ortaya çıkmış olan oyalanma ve mehil kazanma söylemleri. Asıl söz, sahiplerini bekliyor. İma yok burada. Evrensel’in açık meselelerinde görüneni söylüyorum. Her meselenin söylenmemiş sözleri var ve her meselenin söylenmişleri, tekrar edilip duruyor. Söylenmiş olduğunu bilmemek belki bir geçici tatmin verir ama, sonuç vermez.
         <br/>
         <br/>
         Şiddet biçim ve yatak değiştiriyor. Şiddet özü, aynı beslenmesini sürdürüyor. Oyunda eğlencede bile belirleyici olabilen şiddet; ideolojik değil, kültürel, beşerî (öz’sel diyesim geliyor), bir mâhiyet taşıyor demektir. (Futboldaki şiddeti düşünün...) Şiddet bir dağılmadır, bir denge bozukluğudur. İdeolojik vesileleri kaldırmak problemi çözmez. Hayat, vesilelerle dopdolu... Şiddet ve terör, en modern biçimsellik ortamlarında bile binbir çeşit etki metotlarıyla var olabiliyor. Öz’den geleni dıştan bitirmek mümkün değildir. Şiddetin tezahürlerini şiddetle bastırabilirsiniz, ama farklı tezahür biçimleriyle nüksetmesini önleyemezsiniz. Dıştan gelebilecek anlamlı şey; “zorlamak” değil, “yardım”dır. Zorlamak engellemenin aracıdır, geliştirmenin değil. Zorlayarak engellediğiniz şeyin ait olduğu meseleyi yine yardım katkılarıyla çözebilirsiniz. En üretken yatırım, en rasyonel harcama, ‘doğru yardım’dır. Ama bu gerçek, ekonominin de ahlâkın da konusu değil ise, düşünce’nin ışığı buraya ulaşamıyor ise; çıkmaz sokaklardasınız demektir. Medeniyetler arasında değil, toplumlar arasında bile değil, ‘birey’in kendi içinde ciddi çatışmalar var. “Böyle çözülmez” lâfı komik. Soruyorum: bu düşünülüyor da çözülemiyor mu? Düşünülemiyor, ve düşünülemediği için çözülemiyor. Dünya’da düşünülüp çözülemeyen mesele de yoktur, düşünülmeden çözülen mesele de.
         <br/>
         <br/>
         Vizyon geniş olsun. Güzel de bunu kameranın objektifi gibi ayarlayamazsınız. “Perspektif” diye bir gerçeklik var. Türkçeleştirelim: Nereden baktığınız çok önemlidir. Çukurdan mı yamaçtan mı, o tepeden mi, şu zirveden mi? Nereden bakıyorsunuz? İşte burada büyük bir şansımız var. Bulunduğumuz (mevrus) noktanın en iyi bakış açısı imkânına sahip olduğuna inanıyorum. Perspektifi  seçim konusu yapamazsınız. Tarihin sizi getirdiği nokta, yalnız sizin yaşadığınız bir terkibi birikimin sunuşudur. “Yer altı yer üstü kaynakları” der dururuz. Bu miras, hepsinin üstündedir. Şuurunda olmayabilirsiniz. O noktada bağdaş kurup oturma gafletini yaşıyor da olabilirsiniz. Değerlendirmeler yapmış olma tecrübeniz yetersizlik arz edebilir. Ama bu var, bize en üstün rekabet alanını açabilecek zenginliğiyle var. (A. Turan Alkan Bey’e ait bulunan yegâne yaklaşım atfını hatırlıyorum.) İnşallah bir gün fark edip değerlendirme şuuruna ereriz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1242 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19313), [web.archive.org (arşiv bağlantısı)](http://web.archive.org/web/20051102153445/http://aksiyon.com.tr:80/yazdir.php?id=19313)
