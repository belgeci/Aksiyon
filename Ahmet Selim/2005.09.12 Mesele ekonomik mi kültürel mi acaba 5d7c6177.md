# Mesele ekonomik mi, kültürel mi acaba?

*Ahmet Selim 2005.09.12*

<div>
 <p>
  <font>
   Terör mesele çözmeye çalışanların değil, millet irâdesine karşı mesele ve musibet üreten köksüz aydın züppeliklerinin eseridir. “Etnik sorun” diye bir gündem oyununu zorla, inatla, samimiyetsiz ve seviyesiz “özgürlükçülük” söylemleriyle var ettiler.
   <br/>
   <br/>
   <br>
    Prof. Toktamış Ateş, birçokları gibi, terörü ekonomik sebeplere bağlıyor. Her taraf gelişti, oralar gelişmedi ve tepki doğdu mantığı… Bunlar hep söylenir de “acaba doğru mudur, atladığımız hususlar yok mudur?” diye düşünülmez.
    <br>
     <br>
      Uyarılara ve eleştirilere rağmen böyle bir zahmete katlanmak lüzumu hissedilmez.
      <br>
       <br>
        Türkiye ne zaman gelişmeye başlamış. Elektrik, yol, su nerelere ne zaman gidebilmiş? İç Anadolu, Karadeniz, hattâ Trakya (en uzak yeri 200 km’den ibâret) acaba hangi yıllarda ve dönemlerde ne haldeymiş? İşe, işsizliğe, eğitim ve sağlık şartlarına, ev tuvalet banyo gibi yaşama seviyesi kıstaslarına, her şeye bakın… Sonra gelişmenin yaygınlaştırılması ile ilgili maddi erişim zaruretlerini göz önünde bulundurarak mukayeseli değerlendirmeler yapın… Gelişi güzel konuşmalar rahatlık vericidir ama, hiç mi hiç aydınlatıcı değildir.
        <br>
         <br/>
         Nereden nereye geldik
         <br/>
         <br/>
         1950’de Türkiye ne üretiyordu da neyi nasıl paylaşacaktı? Trakya’da bile yol yoktu, bırakın ötesini. 200 km’lik yolu, hava şartlarını kollayarak üç günde kat ederdik! Atlarla at arabasıyla… Kış bastırdı mı, sağlık tedbiri unutulur. Birçok yerde ilkokul bile yoktu, var olanlar da şeklen vardı…
         <br/>
         <br/>
         Türkiye’de ekonomik gelişme düşüncesi de faaliyeti de 1950’de Demokrat Parti’nin iktidara gelmesinden sonra başlamıştır. Nedir ekonomik gelişme? Enerji lâzım, baraj yapacaksın; ulaşımı mümkün kılmak gerekiyor, yol yapacaksın. Enerjisi ve gidilebilirliği olan yerlere fabrika açacaksın… Lüleburgaz’da bile elektrik yoktu. Türkiye bu hâldeydi. Tarımın hayvancılığın desteklenmesine, traktöre yola ihtiyaç var, var oğlu var.
         <br/>
         <br/>
         “Neredeyiz?”i düşünürken, “nereden geldik?” sorusunun da bilinmesi gerekir.
         <br/>
         <br/>
         Demokrat Parti Amerikancıydı, tam bağımsızlığı gözetmedi, demokratik değildi, pahalılık getirdi (!!!), planlı hareket etmedi; gibi, bir sürü hikâye anlatılıyor. Böyle konuşanların Türkiye’den de dünyadan da haberleri yok.
         <br/>
         <br/>
         1950’li yıllarda, “etnik” mesele diye bir sıkıntının zerresi yoktu. Etnik köken bağları, çok hoş bir sohbet muaşeret ve sosyal dayanışma rengiydi. (Azınlıklar da öyleydi…) Herkes, DP ile başlayan hareketlilikten memnundu. “Para” denilen nesne, ilk defa gerçek anlamda tedavül etmeye başlıyor, köylüler ilk defa şehir görüyordu!
         <br/>
         <br/>
         İstanbul’da bile telefonu buzdolabını, bırakın kullananları, görenleri  bile pek yoktu. Mizah konusu gibi görünüyor ama, öyleydi. Kullanılabilir bir banyoyu derme çatma da olsa uydurabilenler şanslıydı. Leğen’de yıkanmaktı normal olan! Nedir leğen? Tenekeden yapılmış yayvan bir su kabı, teknesi. Yıkanırsın, sonra iki kişi (dengesine dikkat ederek) götürüp döker… Kanalizasyon çok lüks bir şeydir! Çukurda biriktirirsin, sonra kazma kürek açıp tenekeyle boşaltırsın!
         <br/>
         <br/>
         Nereden başlanacak kalkınmaya? Tabii ki bu İstanbul’dan. Peki Hakkâri’ye Artvin’e ne zaman ulaşırsın? İstediğin zaman değil, mümkün olabildiği zaman.
         <br/>
         <br/>
         Bir kronolojik kesit
         <br/>
         <br/>
         Bizim seçkinci aydınlarımız, meselelerle ilgilenmez; ilgilenilecek meseleler icat eder. 27 Mayıs 1960’a o “aydın kafası” ile geldik. O zamanki deyişle; Üniversite Muhtariyeti, Matbuat Hürriyeti, Hâkim Teminatı, Nisbi Temsil, senato, vs. Peki buları 1947’de, 1948’de niçin söylemiyordu o aydınlar? Çünkü bunlar, cahil olan halkın seçtikleri iş başına gelince yâni tehlikeli bir durum oluşunca aklına gelir! Onların misyonu bu! Millî iradenin seçtiklerine engelleyici tedbirler getirmek.
         <br/>
         <br/>
         “Demokrat Parti nelerle meşgul oldu?” ekonomik vechesine şöyle bir bakalım:
         <br/>
         <br/>
         2 Haziran 1950; Sinaî Kalkınma Bankası kuruldu… 23 Haziran 1950, Turizm Bankası kuruldu… 19 Eylül 1960, Avrupa Tediye Birliği Antlaşması imzalandı… İsrail ile Hava Ulaşım Antlaşması imzalandı, 5 Şubat 1951… İzmir Radyosu yayına başladı, 15 Mart 1951… Bossa kuruldu, 24 Mart 1951… GATT imzalandı, 21 Nisan 1951… Narin Tekstil kuruldu, 26 Temmuz 1951...Yabancı Sermayeyi Teşvik Kanunu, 1 Ağustos 1951… Denizcilik Bankası kuruldu, 10 Ağustos 1951…”
         <br/>
         <br/>
         “Türkiye Vagon Sanayii kuruldu, 25 Ekim 1951… Eczacıbaşı kuruldu, 24 Kasım 1951… Güney Sanayi ve Altınyıldız Mensucat kuruldu… Ocak 1952 İstanbul Sanayi Odası kuruldu, 5 Şubat 1952… Pastörize Yağ Fabrikası üretime açıldı, 3 Nisan 1952… Karabük İkinci Yüksek Fırını hizmete girdi, 2 Mayıs 1952… Taç Sanayii Kuruldu (entegre tekstil)… 8 Mayıs 1952…”
         <br/>
         <br/>
         “Adapazarı Şeker Fabrikası’nın temeli atıldı, 12 Eylül 1952… Aksu İplik Dokuma kuruldu, 1 Ekim 1952… Elazığ İplik Fabrikası’nın temeli atıldı, 4 Ekim 1952… Eczacıbaşı üretime başladı, 23 Kasım 1952… Unilever açıldı, 5 Ocak 1953… Batman Rafinerisi için anlaşma sağlandı, 31 Ocak 1952.. Türkiye-ABD telefon hattı açıldı, 16 Şubat 1953…”
         <br/>
         <br/>
         “Sarıyer Barajı Çevirme Tüneli açıldı, 12 Mayıs 1953… Adapazarı Şeker Fabrikası kuruldu, 5 Haziran 1953... Eskişehir yeni gar binasının temeli atıldı, 19 Haziran 1953… Seyhan Barajı ihâle edildi, 7 Temmuz 1953… Yeşilköy Hava Alanı Yeni Tesisleri açıldı 1 Ağustos 1953…”
         <br/>
         <br/>
         “Balıkesir İplik Dokuma Fabrikası’nın temeli atıldı, 8 Eylül 1953… Ağrı Havaalanı ulaşıma açıldı, 12 Eylül 1953… Ankara çimento fabrikasının temeli atıldı, 2 Kasım 1953… Devrekâni Hidroelektrik Santrali üretime başladı, 31 Ekim 1953… Birlik Mensucat kuruldu, 2 Kasım 1953…”
         <br/>
         <br/>
         “Demir çelik fabrikalarının, haddehâne, çelikhane ek tesislerinin temeli atıldı, 31 Mart 1954… Mersin Limanı İhâle edildi, 4 Nisan 1954… Haydarpaşa, Salıpazarı liman tesislerinin temeli atıldı, 18 Nisan 1954… Susurluk Şeker Fabrikası, 19 Nisan 1954… İzmit’teki üçüncü kağıt fabrikası, 21 Nisan 1954… İskenderun sun’i gübre fabrikası, Mersin Limanı, 25 Nisan 1954… Burdur şeker fabrikası, 28 Nisan 1954… Traktör üretimi antlaşması, 24 Haziran 1954… Çorum çimento fabrikası, 22 Ağustos 1954... Afyon çimento fabrikası, 16 Eylül 1954… Tunçbilek Termik Santrali, 17 Eylül 1954… Eskişehir Çimento Fabrikası, 18 Eylül 1954… Konya Şeker Fabrikası, 19 Eylül 1954… Ereğli bez fabrikası ve Ayrancı barajı, 20 Eylül 1954… Amasya Şeker Fabrikası, 21 Eylül 1954… Gökpınar ve Denizli Elektrik Santrali, 26 Eylül 1954… Darende elektrik santrali, 3 Ekim 1954… Adana çimento fabrikası, Giresun Limanı, Kütahya Şeker, Yeni Mudanya İskelesi, Alsancak Limanı, Türk Traktör ve Ziraat Makineleri Fabrikası, Demirköprü Gediz Barajı, Antalya Dokuma,…”
         <br/>
         <br/>
         “Hirfanlı Barajı’nın temeli atıldı, 24 Nisan 1955… Elmalı Barajı, Batman Rafinerisi, Kütahya Azot, İzmir Boru Fabrikası, Adapazarı Şeker Fabrikası, Soma Termik Santrali, Kemer Barajı, Elazığ Çimento…”
         <br/>
         <br/>
         Bunları bir kronolojiden seçip aldım. Aynen vermem kabil değil…
         <br/>
         <br/>
         Ben Menderes’i sabah vakti inşa yolunun tozu toprağı arasında görmüştüm. Sevdâlanmış adam; yol, fabrika, baraj… Diktatör olacakmış, o kavramları düşünecek vakti bile yoktu... “Çekelemeyin, hırpalamayın, kesmeyin yolumu” diyordu sadece…
         <br/>
         <br/>
         Bırakmadılar… 27 Mayıs, sol, 1968, ve işte bugünkü musibetler. Başta terör olmak üzere. Bu terör, ve etrafındaki musibet yumağı; seçkinci, yabancılaşmış anti demokratik ruhlu aydınların eseridir. 12 Eylül müsebbipmiş, 12 Eylül’den önce, yok muydu; “ocaklar” “özel mitingler” her şey vardı. Apo nereden çıktı?
         <br/>
         <br/>
         Türkiye’yi bugünkü noktaya, gerçekliği olmayan entelektüel gündem oyunları getirdi. Nedir o aydınların, 60’lardaki 70’lerdeki 80’lerdeki 90’lardaki entelektüel üretimi? Koskoca bir sıfır. Ama dert ürettiler, acı ürettiler, hicran ürettiler; mebzûlen ürettiler.
         <br/>
         <br/>
         Şimdi gırtlağımızda bir düğüm var; tıkaç gibi, takoz gibi, taş gibi bir düğüm. İnsanda teşhis mecâli bırakmayan bir düğüm.
         <br/>
         <br/>
         Terör mesele çözmeye çalışanların değil, millet irâdesine karşı mesele ve musibet üreten köksüz aydın züppeliklerinin eseridir. “Etnik sorun” diye bir gündem oyununu zorla inatla, samimiyetsiz ve seviyesiz “özgürlükçülük” söylemleriyle var ettiler.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1310 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22480), [web.archive.org (arşiv bağlantısı)](http://web.archive.org/web/20051226164655/http://www.aksiyon.com.tr:80/yazdir.php?id=22480)
