# Ahlâk, akıl ve metoda dair

*Ahmet Selim 2006.09.04*

<div>
 <p>
  <font>
   Kurcalama bakışı ve yaklaşımı değil, istikamet yönelişi ve düşüncesidir doğru olan. Düşünce üretmenin ikame tesellisi yoktur, yerine bir şey koyamazsınız. O boşluk öylece kalır ve mutlulukla ilgili bütün denge faktörlerini sebebi anlaşılamayan sarsıntılara maruz bırakır. Ufkunu genişletmeden derinleşmeye kalkanlar bu problemi kavrayamaz.
   <br/>
   <br/>
   Ahlâklı olmak aynı zamanda akıllılıktır.
   <br>
    <br>
     Tutarlılığın tadını alacaksınız, vicdanınız rahat olacak, kendinizle, fıtratınızla barışık olmanın huzuru ve ahengi dolacak içinize. Sıkıntılarınızı acılarınızı böyle aydınlık bir iç dünya içinde doğacak sabır ve mücadele gücüyle göğüsleyeceksiniz. Sevgileriniz saygıyla beslenme imkânı bulacak. Düşünceleriniz hakikat saygısıyla üretkenlik ve verimlilik kazanacak, kendinizi aldatmanın tıkaçları zihnin işleyişini ve akışını bulandırmayacak. Düşünceyi düşünce üretmeyi sıkıcı bulmayacaksınız o zaman.
     <br>
      <br>
       Ahlâklı olmak, mutlu olmanın gereğidir.
       <br>
        <br>
         Meziyetleriniz, yetenekleriniz, olumlu özellikleriniz; "iç engel-iç çelişki-iç yalan-iç kararma" olmaksızın tezahür edecek. Kişilik sahibi olmanızın bütün imkânları ışıldayacak. Alışkanlıklarınız bir sıhhatli var oluşun koruma faktörleri haline dönüşecek. Her ayrıntıda kuşkulu tereddütlerin bulanıklığını vehmetmekten kurtulacaksınız. Ayrıntı tedbirlerini alışkanlıklarınız kendiliğinden gerçekleştirecek. Rahatça ufuklara yönelme imkânı bulacaksınız, sınırlı gücünüzü ekonomik kullanmanın avantajları işinizi kolaylaştıracak. Özgüveniniz ve özsaygınız hamle gücünüzü ve enerjinizi sürekli olarak yenileyecek.
         <br/>
         <br/>
         Ahlâklı olmak böyle bir şeydir. Bazılarının zannettiği gibi, kısıtlayıcı daraltıcı azaltıcı bir hal değildir. Hiç değildir.
         <br/>
         <br/>
         Bir aykırılık yaparak bir şey kazanabilirsin. Ama karşılığında neler kaybedersin? O kazanç dediğin şey, ne katabilir sana? Kullanılamayan, değerlendirilemeyen, dönüştürülemeyen bir biçimsel artı'dır o. Seni verimsizliğe, kısırlığa, huzursuzluğa, mutsuzluğa iter. Bir müddet sonra nefsin bile pişman olur! Dengesiz ve yanlış beslenmenin sonuçlarından memnun olan nefis var mıdır?
         <br/>
         <br/>
         Aykırılıklarla yanlışlarla elde edilenler bir tur sonra, bilemedin iki tur sonra, dramatik bilançoyu burnunuza dayar, faturaları önüne koyar.
         <br/>
         <br/>
         Ahlâklı olmak, samimiyetin hem ihtiyacı hem teminatıdır. Samimi olmak, en temel üretim faktörüdür. Samimiyetsiz, sevgisiz düşünce  üretilemez. Karanlıkta kalırsınız! Maddeyi bile göremez hale gelirsiniz.
         <br/>
         <br/>
         Ahlâklı olmayı, ahlâklı olmanın faziletlerini akıl planında bu açıdan bu üslupla anlatmak mümkündür, çok yararlıdır, hatta vazgeçilmez bir zarurettir. Hür akıl, ahlâklı olmayı en büyük kazanç sayar. Hür akıl, yani, dengenin ve denge sıhhatinin aklı. Yani, fıtratını koruyan akıl.
         <br/>
         <br/>
         Bedel ödemek, var oluş unsurlarından taviz vermek değildir. Bedel ödemek, üretimin sıkıntısına çilesine katlanmak demektir. Birikimin oluşmasına katkıda bulunma gayretinin ifadesidir… Tükenerek bedel ödenmez, tükeniş için bedel ödenmez. "Olumlu bedel ödeyiş" budur.
         <br/>
         <br/>
         "Anlamı yok" demek, değeri yok demektir. Değeri yok; bir şey katmıyor, etkilemiyor, olumlu birikim ve üretim süreçlerine sevk edilebilme özelliğine sahip değil. Aldığın bu, verdiğin ne?! Akla aykırılık daha nasıl olacak?
         <br/>
         <br/>
         Bedel, "anlamlı olan" "değerli olan" için ödenir. Ödeme heyecanını duymak için de, ödeme talebinde bulunmak için de, "aklî anlam ve değer"e ihtiyaç vardır.
         <br/>
         <br/>
         Her fikir cümlesinde ayrı bir kavram tartışması açmak, bir düşünce hilesidir; daha doğrusu düşünceden kaçma kurnazlığıdır. Kavramlar, bütünlüğü kurulmuş düşüncelerin irtibatlı cümleleriyle tartışılır. Cümlelere hatta kelimelere düğüm atarak, bağlamlarını budayıp etimolojik gölgelere gömmeye çalışarak fikir tartışması yapılamaz. Mesela "ahlâk ve akıl" münasebetinin özel bir yönünü işleyen şu yazıma, "ahlâk ne?" "değer ne?" "mutluluk ne?" parantezleri açarak çeşitli kompartımanlar oluşturmak ve onların her birini kaçış sığınağı olarak kullanmak, bir yığın da referans notu ekleyip tenbellik keyfi sürmek mümkündür. Bunun aslı düşünce dilini bozmaktır, düşünceyi kavramların gölgeleştirilmesi yoluyla dilsiz bırakmaktır. Günümüzdeki en ciddi sıkıntılardan biri budur. Düşünce dili bir türlü dirilemiyor, aktüele seslenemiyor, referans magazinciliği diyebileceğimiz bir laubalilik geçerli kılınıyor.
         <br/>
         <br/>
         Matematik hocamızın bir sözünü hatırlıyorum. Bir geometri problemi çözerken, faydalandığım teoremlerin de ispatını işaretleme telaşına düştüğümde bana şöyle demişti: "Konumuz bu problemi çözmek. Yeni problemlere ve ayrıntı ispatlarına kapı açarak hiçbir problem çözülemez. Ders yetmez, gün yetmez, ömür yetmez! İç açılar toplamının ispatına dokunma; onu veri sayıp yürü, burada hedefimiz bir üst mesele…" Aslında orada yaptığım; bilmediğimden değil, anlaşılamamak korkusundandı. Gülümsedim.
         <br/>
         <br/>
         Her yazı bir bütünlük cümlesidir, (öyle olmalıdır); ve kurduğunuz cümleler bütünlük cümlesinin ortaya çıkması içindir. Hilenin amacı işte bu bütünlük cümlesinin okunabilmesini engellemektir. O günkü korkum da buydu. Kaçış sığınaklarına açılan kapıları kilitlemeye çalışıyordum! Biz bu alışkanlıklarla yetiştik, istismar tedbirlerine önem vermek zaruretleri çok yoğundu çünkü. Yanlış ve eksik anlaşılma korkusunu kolay yenemedik.
         <br/>
         <br/>
         Güya liberalleştik ama, düşünce dilini kullanılamaz hale getirme mizaçları değişmedi. Kulvarlarda pek marjinallik kalmadıysa da, mizaçlarda duruyor! Çünkü kolaycılık, aslen ideolojik değil, nefsanidir. Ve bütün nefsani illetlerle akrabalığı vardır.
         <br/>
         <br/>
         Kolaycılıktan sakınma ahlâkı akıllılıktır. Ahlâklı olmak akla, akıllı olmak ahlâka değer vermeyi gerektirir ve düşünce dili ancak böyle bir buluşmanın böyle bir birleşmenin şuuruyla oluşur, gelişir, rağbet görür.
         <br/>
         <br/>
         Görünen, anlaşılan, hangi ışık altında ortaya konulduğu ile sorgulanmaz. Akıl, görünenin anlaşılanın manasına değerine bakar. Bakışın ışığı ne olursa olsun, o ışığın açıları ne olursa olsun; aydınlattığı nedir? Onu veriniz. Onun üzerinde düşününüz. Düşünce dilini ona göre kurunuz. "Ahlâklı olmak akıllı olmaktır" cümlesi işte bunun örneğidir ve bir metot vurgusudur. Işığın kaynağına bakıp yorum üretmek değil, aydınlattığı gerçeklere ve ufuklara bakıp düşünce üretmektir doğru olan. Tarihselci hermenotiğin sapma noktası da işte buradadır. Ve bu da "kolaycılık" illetinin tarihsel uzantılarından biridir.
         <br/>
         <br/>
         Güzel ahâkın emredildiğini söylemek bir tebliğdir. Güzel ahlâkın akıllılık olduğunu söylemek ve bunu aklın evrensel diliyle anlatmak, düşünce üretmektir; Her ortam ve her muhatap için anlatılabilir, tartışılabilir bir sunuştur. Bir şeyleri zorlamanın anlamı yok; ışık da belli görev de.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 791 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=25188), [web.archive.org (arşiv bağlantısı)](http://web.archive.org/web/20061101004212/http://www.aksiyon.com.tr:80/yazdir.php?id=25188)
