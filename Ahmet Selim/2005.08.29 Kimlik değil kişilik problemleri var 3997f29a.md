# Kimlik değil kişilik problemleri var

*Ahmet Selim 2005.08.29*

<div>
 <p>
  <font>
   Fikrî namusluluk önemlidir. Prof. Başgil çok üzerinde dururdu... Objektif olmak, o varsa anlamlıdır; yok ise, kullanılan objektifliğin dürüstlükle pek ilgisi kalmaz. Odağından çarpıtılmış bir bakış açısı, objektife zâten yanlış şeyleri yansıtır.
   <br/>
   <br/>
   Batı, özellikle Almanya, etnosantrik (yâni etnik merkezli) tezleri öne süren bir oryantalizmi savunuyor. Doğru ifadeyle, “istismar malzemesi olarak” kullanıyor. Bölücülüğü sadece aksiyon planında siyaseten  desteklediklerini sanmayın. Fikren de destekleyip besliyorlar.
   <br>
    <br>
     Bilinen bir gerçektir ki, dünyada sayısız etnik gruplar vardır ama; millet sayısı çok sınırlıdır. Millet başka bir kavramdır, sübjektif yapılanma değerleriyle çok özel bir mâhiyet arz eder. Objektif varlık unsurlarının çeşitli ağırlık kotlarıyla farklı bir beraberlik manzarası ortaya koyması, terkib özündeki sübjektif (kültürel, ruhî, kalbî, irâdî...) birleştiricilik muhtevâsının değerini azaltmaz. Hiçbir objektif unsur (dil, din, ırk vs.) yalnız başına yeterli değildir. Bir araya gelişlerindeki sentez oluşumu tam ise, hangi sırada olursa olsun, her unsur yeterlilik kazanır. Anlamsızlaşmaz, özel anlamıyla yine var olur. Millet böyle bir olgudur.
     <br>
      <br>
       Bazı Alman araştırıcılar ne diyor biliyor musunuz? Kürt kökenli vatandaşlarımız, Türkmenlerden çok Almanlara yakınmış! (Udo Steinbach) “Kürtler, Indo-Cermen bir halk olarak biz Almanlara, dil ve kültür açısından daha yakındır.” Ve bunu Nevruz’dan çıkarıyor! Halbuki Nevruz’un, Aryen halklara mahsus olmadığı apaçık bir bilgidir…
       <br>
        <br>
         Hepsi zırva! Kültür, mahalli özellikler alışkanlıklar gibi dar anlamı dışında, “medeniyet” ve “millet” kavramlarıyla ilgili geniş ve derin bir mânâya sahiptir. Kalble, gönülle, fikirle, hayat tarzıyla ve görüşüyle ilgili bütün “bağlılık ve yorumlama” karakterini düşünmeniz gerekir. Kültür çok geniş ve derin bir ‘mânevî-sübjektif muhassala’dır.
         <br/>
         <br/>
         Düğünlerde evlenmelerde yer almış bir âdet, alışkanlık, kültür değildir. Ama evliliğe verilen mânâ kültürdür... Evliliği basit bir şirket gibi görmek, işine gelmeyince kolayca ayrılmak, hatta vefâlı olmayı gereksiz bulmak gibi çok çeşitli anlayışlar var. Merâsim biçimi bu derin farklılıklar yanında önem taşır mı? O farklılığa sâhip insanlar tıpatıp aynı biçimde evlenseler bile aslında birbirine hiç benzemeyen evlilikler yapmış olurlar... Kutsallık, değerlilik, dostluk, ve sayısız yaşayış anlamları açısından bireyin toplumun duruşuna tavrına yorumuna akışına bakmak gerekir. Asıl kültür budur.
         <br/>
         <br/>
         Adamlar, etnosantrik olmayan millet yapılarını reddediyor ve “onlar millet değil” diyebiliyor. “Türk diye bir şey yok” sonucunu çıkarmak için mezbuhâne gayretlerle çırpınıp duruyorlar. Bunların içinde Öcalan’la görüşenler bile var. Techiz ediyorlar güya! Böyle ilim adamlığı böyle kültür adamlığı olur mu?
         <br/>
         <br/>
         Sosyal bilimleri ideoloji gibi kullandılar. Tarihçiliği, Doğu’yu tarih dışı (öteki) sayan bir oryantalizm görüşüne dayandırdılar. İftira etmiyorum, bunlar doğru tesbitlerdir. O medeniyetsizlikleri kaba biçimde değil, kavram oyunlarıyla yaptıkları için, bizimkiler anlayamadı ve hâlâ da anlamak istemiyor.
         <br/>
         <br/>
         Tarihteki topluluklar, milletleştikçe devlet kurmuş, devlet kurdukça milletleşmiştir. Bizim “16” semboliktir. Yüzün üstündedir kurulan devletlerin sayısı... Sadece Selçuklu ve Osmanlı tarihi dünya tarihinin yarısından fazlasıdır. (Y. Öztuna’nın bile ilerisindedir kanaatim) “Türk diye bir şey yok” demek için, ar damarının çatlamış olması lâzım.
         <br/>
         <br/>
         Anlayamadıkları şu: Türkler Anadolu’ya 800 bin yahut bir milyon civarında bir nüfusla gelmişler. Anadolu’da daha kalabalık bir nüfus vardı. Karıştılar… Sonra Rumeli’ye gittiler, orada da karıştılar. Bu büyük tarih harmanı içinde nasıl bunca asır öylesine büyük devletlerle var oldular? “Onlar yoktular aslında” deyip rahatlamak istiyorlar! Ama sır işte orada: Var olmak böyle olur! Çığırtkanlık yapmadan; ruh’u beden’in ve mânâ’yı madde’nin üstünde tutarak, unsurlara değil senteze önem vererek. Tersini yapsalardı, tatmine çalıştıkları nefsleriyle beraber kaybolup giderlerdi. Açar okurdunuz “bir cengâverler etniği yaşayıp kaybolmuş” diye.
         <br/>
         <br/>
         O zaaf kendilerinde var
         <br/>
         <br/>
         Hitler, “Germen Irkı’nın efsânelerinden bir din üretmek gerekir!” diyordu. Din’i dışlayacak ki rahat etsin. Irkçılık, ister istemez (bizzarur) materyalisttir. Madde’nin konusu değişebilir, materyalizm değişmez. Bizde şovenizmin ırkçılığın rağbet görmesi mümkün değildir; biz kendimizden söz ederken âdeta utanırız. Yavuz Selim’in karşı kıyıdan Topkapı’ya gece geçmesi olayının üzerimde apayrı bir tesiri vardır.
         <br/>
         <br/>
         Biz Balkanlar’da çok huzurlu olduk. Çünkü etnik asabiyetimiz yoktu... Tarih’i incelerken Saray’a bakarlar. Doğru ölçü ‘sosyal kesit’lere bakmaktır. Alın bir kesit Rumeli’den, alın bir kesit Ortadoğu’dan; sonra başka halleriyle kıyaslayın. Yapılan iş bir asimilasyon değil, bir ‘tamamlanma alışverişi’dir. Ortada bir dâvet var tabii. Ama iradelere hitab eden ve  kabul nisbetiyle ilgili aşırılığa kaçmayan bir görev dâvetidir bu. O dâveti dillendirmek bizim görevimiz. Lâkin kabul görsün görmesin, doğacak her yaşayış biçiminin bir güzelleştirme ve iyileştirme niteliği taşıyacağını bilme şuûru da bu görev anlayışının yanında duruyordu. Yakışanı ve doğru olanı da buydu.
         <br/>
         <br/>
         Omurgasız olmaz. Omurga’nın görünmesi de gerekmiyor. Osmanlı’da “Türklük ve Sünnilik” omurgaydı. Dallar çok. Belki daha da renkli… Çeşitlilik, renklilik, omurgaya zarar vermemek şartıyla izinli, hattâ teşvikli. Siyasî eylem ve fiili müdâhale karşılık görür; onun dışında serbestlik var… Bunun adı ‘kalıcı devlet felsefesi’dir; başka türlü “kalıcı devlet” olunamazdı zâten.
         <br/>
         <br/>
         Onlar bir “inşâ” yapmışlar, biz îzahını yapamıyoruz!
         <br/>
         <br/>
         Hep söylüyorum: Kimlik kişilik’le doldurulmazsa kayar gider. Kişiliksizliğe giydirilebilecek bir kimlik bulunamaz. Çağın problemi kimlik değil, kişilik problemidir.
         <br/>
         <br/>
         En üst ve en tartışılmaz kimlik “insan” kimliği. Bu kimliği taşımak için insan doğmak yetmez; insan olmak, insanî varoluşu gerçekleştirmek o şuûra varmak gerekir. Bunun yerine başka bir kimlik arayabilir misin? Mecbursun insan kimliğinin hakkını vermeye, “gâyeli, şuûrlu, sorumlu” birey olmaya. Olamıyorsan, insan da olamazsın. İnsan doğma nasibinin mutluluğundan mahrum kalırsın.
         <br/>
         <br/>
         Etnik kimlik “insan” kimliğinin çok altındadır. Müslüman kimliğinin de çok altındadır... Hattâ ailevî kimliğin de altındadır. Benim eşim, her etnik kimlikten olabilir. Eşim, gelinim, damadım... Bir aileyi birlikte oluşturuyoruz da bir milleti beraberce oluşturuyor olmaktan niçin sıkıntı duyalım? Bu gönül de değil, akıl mantık meselesi ve bunun cevabını sıkıntılı olanlar veremez.
         <br/>
         <br/>
         Sorel, Yahya Kemal’a şöyle demiş: Bilir misiniz ki henüz iki şey tamâmen keşfedilmiş değildir. Coğrafya’da kutup, tarihte TÜRK!”
         <br/>
         <br/>
         Güzel bir söz. Dedim ya! Anadolu’ya gelip karışmışlar, Rumeli’ye gidip karışmışlar, fethetmişler, göç etmişler; ama etnik gösteri sahnesine hiç çıkmadıkları halde, Viyana kapılarına onlar gelmiş, İslam’la onlar özdeşleştirilmiş; nasıl bir kimlik bu?! Mehmet Akif Türk değil; Ziya Gökalp, Ömer Seyfeddin, Ahmet Haşim, Dağlarca, Yaşar Kemal Türk değil! Doğru mu? Değil. Doğrusu şu ki hepsi Türk Milleti’nin şairleri yazarları, hepsi Türk.
         <br/>
         <br/>
         Etnik, Malazgirt’in öncesinde, çok öncesinde kalmıştır. Yahya Kemal’in millet târifi doğrudur… İzciyken bir kitapçık verdiler, kurt efsânesinden falan söz ediyor. Bir kenara bıraktım, okumadan. “Batı’nın Romüs Romülüs’ü gibi bir şey, benim milliliğimin buna ihtiyacı yok” dedim.
         <br/>
         <br/>
         Bizim millî bir sıkıntımız olamaz, olmaması gerekir. Zorla oldurulmak istenmesi; mantıklı değildir, meşru değildir.
         <br/>
         <br/>
         Almanların millet tekevvünü açısından sıkıntıları olmasaydı, homojen bir etnik yapıda ırkçılık sapması olmazdı. Zaaf hissettikleri için o sapmaya meylettiler. Tekevvününü tamamlamış bir millet’ten bir Hitler çıkmaz. Çıksa da kimse dinlemez, ciddiye almaz. Şimdiki etnosantrik oryantalizm pompalamaları da o zaafın uzantısı ve tezâhürü.
         <br/>
         <br/>
         Yarınlar için
         <br/>
         <br/>
         Türkçe, sadece güzel değil, güçlü bir dildir. Çok yadırganacağını bildiğim halde, vaktiyle “Elmalı’lı Hamdi’nin kullandığı Osmanlı Türkçesi, din ilmi ve tefekkürü açısından Arapça’dan güçlüdür” demiştim. Aynı kanaati muhafaza ediyorum. Bilgi Çağı bir merhale sonra Düşünce (tefekkür) Çağı’na istihâle edecek ve Türkçe o merhalede bize çok şeyler sunacak. Dil, bir alışkanlık zenginliğinden ibâret değildir. Etnik dil, millî dil yerine ikâme edilemez; etnik dil ile bir medeniyet kurulamaz ve yaşanamaz. Büyük meselelerde;” sahiplenmek”, liyâkat kesbetmek içindir, korumak için değil. Hepimizin şumullü ve derinlikli Türkçe’ye ihtiyacımız var; bunu asla unutmayalım.
         <br/>
         <br/>
         Şu hususu belirtmek için müsamahanızı istirham ediyorum: Yıllardan beri, “Türk” ve “Sünni” kelimeleri alerjik telakkî edilir oldu. Sîneye çekmek nefsimize ağır gelmez; sabır ve tolerans imkânlarımız çok geniştir. Fakat şöyle bir mesele var: Müsamahanın, itidal’in, tepkiselliğe hakikatleri fedâ etmeme şuûru’nun, mukavemet ve hamle gücünün kaynağını ve dinamizmini biz yine bu kavramların zenginliğinden üretmeye muhtacız. Realitemizin gereği bu. Hiç icabı yokken negatif tanımları benimseyip, yâni aleyhteki atıflarla (yollamalarla) ters yönden kendini ifade etme metodunu benimseyip kendi realitemizi zedelemekten vazgeçmeliyiz. Negatif atıflarla çerçevelenmiş bir malzemeden tanım falan çıkmaz, sadece tepkisellik hırçınlığı okunur. “Efrâdını câmi, ağyarını mâni” denilir. Önce ne olduğunun unsurlarını kuşatacaksın; onun vuzûhu, ne olmadığını ortaya koyacak. Doğru tanımın metodu budur.
         <br/>
         <br/>
         Mesele sosyo-ekonomik değil, etnik değil, maddî değil; mesele fikrî’dir.
         <br/>
         <br/>
         Tefekkür tarihçiliği, düşünürleri ve düşüncelerini nakletmek olarak anlaşılıyor. Tefekkür tarihçiliği, tarih üzerinde düşünmek ve tarihi fikrî değerlendirmeler yaparak anlatmak demektir. Ne hazindir ki o boşluğu oryantalizm dolduruyor ve işte böyle oluyor!
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1220 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22425), [web.archive.org (arşiv bağlantısı)](http://web.archive.org/web/20060106062036/http://www.aksiyon.com.tr:80/yazdir.php?id=22425)
