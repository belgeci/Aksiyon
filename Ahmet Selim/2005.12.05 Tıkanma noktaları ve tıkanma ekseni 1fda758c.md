# Tıkanma noktaları ve tıkanma ekseni

*Ahmet Selim 2005.12.05*

<div>
 <p>
  <font>
   Esasları ayrıntıları yazarsınız. Bilgilerle, alıntılarla, üslup özellikleriyle, o yazdıklarınızı süsleyip etkili kılmaya çalışırsınız. Ama bir de “sözün özü” var. Geriye kalan odur. Kalıyorsa, ne kadar ve ne ölçüde kalabilecekse… Hiçbir şey kalmayabilir de. Bu türlü tonlarca yazı var.
   <br/>
   <br/>
   “Sözün özü” üslubuyla terör meselesiyle ilgili bir icmal yapmaya çalışacağım şimdi. Üsluba da süslemeye de pek önem vermeden…
   <br>
    <br>
     Bu işin üç temel unsuru var:
     <br>
      <br>
       1) Fikren halledilemeyen bir meselenin fiilen de halledilemeyeceğinin bilinmesi.
       <br>
        2)  Medyaya yansıyan hâkim söylemin niteliği.
        <br>
         3)  Gücün tezahüründeki yeterlilik kıvamı, dengesi.
         <br/>
         <br/>
         Sayın Deniz Baykal da, Sayın Demirel de, “Türk Milleti” ifadesindeki Türk kelimesinin etkin değil, millî bir anlam taşıdığını; “tek millet var” derken kastolunanın elbette ki Türk Milleti olduğunu, anayasanın bunu defalarca vurgulayıp teyid ettiğini, “Türk Vatandaşlığı” kavramının hukuki kimlikle ilgili olduğunu ve millî kimlik yerine ikame edilemeyeceğini, “çok ulusluluk” tartışmasının câiz olmadığını ve bizim felâketimizi helâkimizi intac edici bir ihtimali öngördüğünü, AB’deki her devletin de tek millete dayandığını, bölünmenin aslında “pratik” açıdan da bile mümkün olamayacağını, ifade ettiler.
         <br/>
         <br/>
         Samimiyetle, oturup düşünelim şöyle:
         <br/>
         <br/>
         Demirel’in de Baykal’ın da bu düşüncede olduklarını biliyorduk. Peki ama, meselâ son 10 yılda, bu gerçeği şimdilik vurgusuyla belirttiklerini hatırlıyor muyuz?
         <br/>
         <br/>
         Sayın Erdoğan “CHP sitesinde hiç kullanılmış mı Türk Milleti sözü?” diye soruyor. Baktım, biraz daha araştırsam bulacakmışım kanaatine vardım. Olumlu belirtiler gördüm... Fakat varsa da çok değildir, fazla ağırlıklı ve vurgulu ifadelerle işlenmemiştir. Peki AK Parti’nin sitesinde ve akraba sitelerinde ne kadar vardır. Topyekûn düşünce ve araştırma sitelerinde durum nedir?
         <br/>
         <br/>
         Tesbiti doğru yapmazsak teşhisi de çözümü de başaramayız.
         <br/>
         <br/>
         Siteleri bırakın, medyada da Türk Milleti sözü, yıllardan beri, vurgulu ve ağırlıklı ifadelerle (sayısı çok önemli değil) ne kadar kullanılmıştır acaba? Sayısı önemli değil kaydını koyuşum, keyfiyet yönündendir. Bir izahın unsuru olarak kullanmaktır, bir çağrışım birikiminin ve kompozisyonunun rüknü olarak, aktüele bunu yansıtarak kullanmaktır aradığımız. Zarureten zikredip geçmenin pek bir anlamı yok.
         <br/>
         <br/>
         Güç, insanların psikolojisini, hissiyatını ve hassas durumda olanların zihni yapısını da etkiler. Şefkat önemlidir; fakat gücü bilinen, görülen ve hissedilen devletin şefkati önemlidir. Devlet zaaf içinde olursa, sempati yolu tıkanır.
         <br/>
         <br/>
         Hem hâkim söylem, tereddüte benzeyen bir tutulma ve matlaşma tesiri oluşturacak, hem de devlet hukuki ve fiili otoritesini hâkim kılma açısından lokal zaaflar gösterecek, sonra da terörle mücadele edilecek... Böyle bir çerçevede, sosyo-ekonomik gayretler de, “kalbî-kültürel-psikolojik” yakınlaşma emekleri de istenilen sonuçları vermez.
         <br/>
         <br/>
         Bu ülkede son yıllarda, “bölücülük fikri savunulabilmeli, eylemi yasaklanabilir sadece” diyen bilim adamları görülmedi mi? “Federasyon tartışılmalı” sözü duyulmadı mı? Dilim varmıyor aktarmaya. Hani “nasıl sövdü?” diye sorulduğunda telaffuz etmeye katlanamazsınız ya, aynen öyle. İnternette çarşaf gibi sayfalar dopdolu; bölücü, inkârcı, çürütücü, bunaltıcı bencilliklerle ve iftiralarla…
         <br/>
         <br/>
         Yâni, sözün pozitivinde (güzelinde, doğrusunda, iyi niyetlisinde) hüzün var, pus var belki güceniklik var; negativinde (yanlışında, çirkininde, sorumsuzunda) pervâsızlık.
         <br/>
         <br/>
         Peki terörle nasıl mücadele edilecek? Doğruların boynu bükük, güzelliklerin asaletine ve vakarına tahammül yok; nefse ve tutkularına dönük kışkırtmaların zincirleri boşanmış…
         <br/>
         <br/>
         Çözümsüzlüğü aşmak
         <br/>
         <br/>
         Hep farklılıklar ve ayrılıklar konuşuluyor. İhtilâfları (çözülmesi mümkün olmayan ihtilâfları) konuşmak kalbi katılaştırır, denilirdi. Kalbi katılaştırır, kafayı da kalınlaştırır! Ortak değerler, ortak paydalar aramak yok; sürekli olarak farklılıklar, ayrılıklar, ihtilaflar, kusurlar, hatalar ile uğraşılıyor. “Merkeziyetçi değiliz, tek tip değiliz” övünmesini böyle algılamak, şaşılacak bir haldir. Önce farklılık göstereni tanımak ve anlamak lâzım ki, o farkın, o farklı tarafın ne olduğunu anlamaya ve tanımaya sıra gelsin. İşi, benzemezliğe ötekiciliğe kopmaya vardıranlar; dalları değil, köksüz gövdesiz hayatiyetsiz kazıkları tasvir ediyor olurlar. Düşünce aslen, farklılıkların özündeki benzer mahiyetleri kavrama işidir. Özünü koruyan, öz irtibatını koruyan her farklılık (hatta tezat!) bir noktada uzlaşma ve tamamlanma alışverişine girer. Kavgacılar ve kolaycılar bunu göremez. Terkiple ihâta ile, diyalogla toleransla bundan dolayı hiç ilgilenmezler. Etnik farklılık dediğiniz şey nedir kardeşim? Ortak ve yakın özelliklerimiz ve değerlerimiz yanında etnik farklılığı ihtiras hırçınlığıyla öne çıkarmaya çalışmak, tamamen nefsâniyettir; akla, kişilik dengesine, medeniyete, onlarca yüzlerce temel kavrama aykırı bir yozlaşma saplantısıdır.
         <br/>
         <br/>
         Kişiliği olanın kimlik problemi olmaz. Kişilik sahibi olan, çeşitli “alt-üst-yan” kimlik ilgilerini dengeli istikamet duruşuyla ve tevhidi sezgiye dayalı gülümseyen bir zerâfetle taşır. Kılçık gibi adam olmak, kazık gibi söylem sloganlarıyla huzur kaçırmak, yakıcı sıcakla donduran soğuk arasında hiçbir denge ve kıvam noktası tanımamak, kimlik problemi değil, bir “var oluş” problemidir. Doğrudan kişilik problemi bile değil, onun ön şartı durumundaki “var oluş” gerçekliğiyle ilgili bir problemdir. Allah’ın kulu olarak, insanlık ödeminin bir parçası olarak, yurttaş olarak, toplumun ve bir ailenin bireyi olarak; ‘var ama yok gibi’nin sıkıntılarına acılarına set çeken bir sorumluluk şuuruyla kişiliğin tekevvünündeki var oluş sahihliğinden söz ediyorum. Ve ne yazık ki bizde aydın olmak, bu sahihliği gölgelendiren, sislendiren, fersizleştiren bir uçukluğu ve kopuşu kabullenmek anlamına geliyor! Bölücü düşünce ve duygu, halkla toplumla hiç ilgisi olmayan bir ‘aydın sapması’dır, o sebeple böyledir.
         <br/>
         <br/>
         Bütün tıkanma noktaları, son yıllarda işte böyle bir tıkanma eksenine oturdu. AB’siyle ABD’siyle herkes bundan yararlanmaya ve bizi gagalayıp hırpalamaya çalışıyor.
         <br/>
         <br/>
         Terörle mücadele, son tahlilde, negatiflerle, yani tıkanma noktalarını oluşturan zaaflarla ihmallerle sorumsuzluklarla mücadeledir. Usul asıldan gelir; bir mücadelenin mahiyeti, metodunu da belirler. Bunu göremeyen, çok şeyleri görmüyor demektir. Herkes kendince şu veya bu derecede bir sorumluluk payı üstlenmenin şuuruna varmadıkça, kendi nefsiyle kendi ruhuna ve yüreğine bir çeşit terör uygulaması yaptığını fark etmedikçe; çözümsüzlükleri aşmanın ve gecikmeleri önlemenin yolu bulunamaz.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 986 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22957), [web.archive.org (arşiv bağlantısı)](http://web.archive.org/web/20060528114144/http://www.aksiyon.com.tr:80/yazdir.php?id=22957)
