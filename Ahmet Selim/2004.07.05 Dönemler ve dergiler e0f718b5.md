# Dönemler ve dergiler

*Ahmet Selim 2004.07.05*

<div>
 <p>
  <font>
   1959 yılının Aksaray’ı bir şantiye meydanı gibiydi. Vatan Caddesi açılmış, bahçelerin, bostanların yerinde uçak pisti gibi bir yol uzanmıştı. Dergileri görmek için bayi kulübelerini dolaşmak alışkanlığımızın gereği olarak toz toprak arasında gözlerim bayiin tezgahında bir şeyler arıyor...
   <br/>
   <br/>
   Bulunması kolay dergileri zaten semtimizdeki bayiden tedarik ediyordum. Aradığım başkaydı. Alışılmış çarpıcılıktan uzak ama ciddiyeti ve seviyesi hakkında hoş çağrışımlar yapan görünümüyle ‘Türk Yurdu’ dikkatimi çekti. Alıp baktım, dopdolu! Nasıl sevindiğimi bugünmüş gibi hatırlıyorum. Fiyatı 250 kuruş, kapağından son sayfasına kadar tam bir düşünce dergisi. Hemen okumaya başladım ve Aksaray’dan Atikali’ye kadar, sürekli okuyarak yürüdüm. O yıllarda aktüel haber dergisi olarak Metin Toker’in Akis’i var ve rakibi de yok. Akis yalnız başına iktidarı sallıyor. Büyük Doğu o kulvarda değil; başka bir heyecanla çıkıyor. Varlık, edebiyat dergisi ama; içinde siyaset dahil herşey var. Türk Düşüncesi, vazife edinerek ararsan ulaşabileceğin cinsten. ‘Hayat’ bugün ‘ağır’ bile sayılabilecek, pırıl pırıl bir magazin dergisi. Orijinal ve güzel adıyla ‘mecmuası’... ‘Bütün Dünya’ apayrı bir seviyenin soyutunda geziniyor. Hoş ama, açlığımızın karşılığı değil. Varlık Yayınları, cep kitabı gibi seriler yayınlıyor; oldukça değerli ve vazgeçilmez cinsten... Türk Yurdu’nu gördüğümde, içimdeki eziklik duygusunun hafiflediğini hissetmiştim. Taha Akyol yıllar sonra ‘benzeri hâlâ yayınlammadı’ derken doğruyu söylüyordu.
   <br>
    <br>
     1950’li yıllar, Akis ve Varlık yılları. 1960’lı yıllarda ‘Yön’ hareketi başladı. Metin Toker’in işi bitmişti, Doğan Avcıoğlu’nun dönemi başlamıştı. Akis; Kim, Mim diye yürümüştü. Bu kulvarda, sadece ‘Düşünen Adam’ var edilebilmişti. Haftalık haber dergisi türündeydi ama; Peyami Safa, Nurettin Topçu ve Ali Fuat Başgil’ler de yazıyordu. ‘Tahkiye’ tarzında haftayı özetleme metodunu, Akis’teki kadar iyi yapıyorlardı. Yazarlarıyla bambaşka bir ağırlık oluşturma özelliği dikkat çekiyordu. Her sayısını heyecanla bekliyorduk. 27 Mayıs sonrasında bu dergi çok önemli bir ihtiyacı karşılıyordu. Fakat devam ettirilemedi. Olaylar bir süreci başlatınca, sol öne çıktı ve bu sürece soluğu yeten dönüşümler başarılamadı. Bazıları, ‘Fikir üreten aydınlar soldaydı’ diyerek etkilenmelerinin gerekçesini izaha çalışmışlardır.
     <br>
      <br>
       ‘Ara, bulursun’la yayıncılık olmaz. Sahnede, vitrinde görünmenin yolunu bulacaksın. Yön Hareketi sağda seyredildi. Onunla da kalmadı, ‘etkilenme’ başladı. ‘İslam—sosyalizm’ münasebetleri, ATÜB vs, birilerini sarstı. Seçim kazanmak yetseydi, gençlik o hale gelmezdi; o dönemler öyle yaşanmazdı. Şimdi ‘yanıldık, yanlışmış’ sözleri sağlı sollu söyleniyor ya; o zamanlar bunu söyleyenler adeta suçlanıyor, tahkir edilmek isteniyordu... ‘Akis, Yankı, Nokta’ hattında bir ‘Düşünen Adam, var olabildi. Sözünü ettiğim 1959 Türk Yurdu, 27 Mayıs’la pörsüyüverdi; kadro kaydı, eyyam hakim oldu. Onun da bir devamı gelmemiştir, çok daha sonra, Türkiye’nin Günlüğü hatırlanmak gerekir. (‘Keşke İstanbul merkezli olsaydı’ dememin mazur görülmesini rica ediyorum.)
       <br>
        <br>
         ‘Devirler dergilerle açılır’ diye bir söz var... Notlarıma bakıyorum... “Wundt’un bu iki gerçekliğin ilişkileri hakkında yazmış olduğu dikkate değer makale, Philosophische Studien adlı derginin 12. ve 13. ciltlerindedir.” “Spencer’in ilk eseri çok satılmamıştı; fakat kendisini bazı dergilere tanıtmaya sebep olmuştu.” “Bunlar, Hallische Jahrbücher (1838!) dergisinde düşüncelerini yayınladılar. Bu dergi, en sonunda, Ruge ve K. Marx tarafından (Deutsch—Franzoesische Jahrbucher) adıyla çıkarıldı. “Hegel, Das Kritische Journal des Philosophie dergisinde başladı Kantçılar’ın görüşüne saldırmayı...” Bunlarla sayfaları doldurabilirim; hepsi hazır ve aktarmak kolay.
         <br/>
         <br/>
         Çağ değişti, evet! Çağ değişir, lakin çağlar boyu değişmeyen bazı ölçüler ve değerler de var. “Okumadan düşünemezsiniz.” “Düşünmeden bazı meseleleri çözemezsiniz.” Televizyon, bilgisayar, internet, WAP—GPRS, ne çıkarsa çıksın; okumanın ve düşünmenin yerine ikame edemezsiniz.
         <br/>
         <br/>
         Hayat, soyutlanarak dilimlenemez ve müstakil kompartımanlara ayrılıp bölünemez. Haber dergisi, düşünce dergisi, edebiyat dergisi, tarih dergisi, vs... Periyoduyla haftalık, 15 günlük, aylık... Magazin dergisi bile düşünce ister; en saf düşünce dergisinin bile edebiyata, estetiğe ihtiyacı vardır. Bütün mesele, ne yapmak istediğimizi bilmemizle ilgilidir.
         <br/>
         <br/>
         Bazı dergiler, birtakım kurumların yan ürünü yahut ek meşgalesi olarak yayımlanıyor. Pırıl pırıl, şıkır şıkır... Elime almak bile istemiyorum. Yahya Kemal “Rengi ve ruhu takarrür etmeyen dergi” der. “Söylem şablonları”nı allayıp pullamakla dergi olmaz. Onlar okunmaz, seyredilir. 1956’nın Hayat Mecmuası (ki biz küçümserdik) onlardan güzeldi!
         <br/>
         <br/>
         Gazete de dergi de ‘okunmak’ için çıkar. Diğer unsurları, ‘okutmak’ içindir. Her dergi, her gazete, bir ‘terkip’ olmak durumundadır. Toplam değil, terkip! Anayasalar da öyledir; “canlı ve kişilikli” olmanın yani gerçekten var olmanın şartıdır bu. Yahya Kemal “Hepimizi toplarsam bir şey olmaz” derken, terkibin hayatiyetini işaret ediyordu. Evet, ‘ahbap çavuş’ dergiciliği kötü kokar. Lakin, ruhsuzluk, renksizlik ve terkipsizlik de, boyayla, makyajla, toplamayla telafi edilemez. “Var olmak” şartı, hiçbir gerekçeyle tartışma konusu haline getirilemez.
         <br/>
         <br/>
         Aksiyon, varlığını ispatlama safhasını geride bıraktı. Her merhale yeni doğuşlar gerektirir. Bunun şuuruna varmak, değişimin ve gelişimin sadece pratik icaplarıyla değil, felsefesiyle de ilgili bir zenginliktir. Habercilik, şaşırtmaca vermeye dayanan habersizleştirme tekniklerinin alabildiğine geliştiği bir ortamda, elbette ki sadece bilgi değil aynı zamanda düşünce meselesidir. “Dergi” kavramı, bu kesişme noktasında özel bir yere sahiptir. Haber yarışı değildir, haber dergiciliğinin işi. TV’de görürsünüz, gazetelerde okursunuz; internette haberler akıp durur. Dergi; arka plandan, satır aralarında saklanandan, “yanılsama” görüntülerine yansıyamayandan da haberdar eder. Her farklılık, kendi diliyle konuşur. Farklılığınız yoksa, diliniz de, üslûbunuz da, terkibiniz de yoktur. Haberciliği, “siyasî—ideolojik—maddi” sebeplerle ortamı karartmak ve insanları önünü göremez hale getirmek için kullananlardan toplumumuz çok çekti. Her dönemde çekti. Birçok dönemi anlamadan yaşayanların varlığı bunun sonucudur. Dünün Akis’i, apayrı bir Türkiye görüntüsü çiziyordu, vatandaş “ben başka bir ülkede mi yaşıyorum acaba?” diye kendi kendine soruyordu. “Biçim ve etki” analizi başka, değer hükmüyle ilgili tespitlerde bulunmak başkadır. Etkili oldular, fakat bir şey vermediler. “Doğruyu söyleyip etkili olmamak, yanlışı etkili kılmak yanında tercih edilebilir” görüşünde asla değilim. Düşünce’nin yardımı, doğruyu ve doğru uygulamayı mutlaka etkili kılar. Bunu anlamaya doğru gidiyor, dünyadaki habercilik ve medya ilişkileri. Herşeyi denediler. Bir türlü olmayan ve olamayan denge duruşlarının özlemini artık başka yerlerde aramaya başladılar. İlk defa hissettikleri şüphe, belki de en önemli başarılarıdır.
         <br/>
         <br/>
         Okuma’nın alternatifi yok. Kitap, dergi, gazete... Temelde “kitap”, önde “gazete”, buluşma yerinde “dergi”. Doğru okumak, doğruyu okumaktan daha önemli. Düşünerek okuyan, okuyacağını seçmeyi de bilir. Dergi, bu ilişkiyi kalbinden yakalamayı başardığı nisbette var olur. Türünü bırakın özüne bakın; özünü tanıyan türünü ve biçimini eğlenerek ve dinlenerek dengeler.
         <br/>
         <br/>
         Aksiyon yıllardır yolculuğunu sürdürüyor. Umulmuyor, beklenmiyordu. Düne, bugüne, yarına bakarak, bu yolculuğu ufka doğru devam ettirmek, bir görev sorumluluğunu liyakatle taşımanın gereğidir. Bir konsantrasyon (soluk) bunalımının olumsuzluklarından korunmak için formül şudur: Düşünerek biriken, düşünerek dinlenir, düşünerek yenilenir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2369 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=11964), [web.archive.org (arşiv bağlantısı)](http://web.archive.org/web/20051220005141/http://aksiyon.com.tr:80/yazdir.php?id=11964)
