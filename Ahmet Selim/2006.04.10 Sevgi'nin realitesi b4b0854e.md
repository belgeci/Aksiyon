# Sevgi’nin realitesi

*Ahmet Selim 2006.04.10*

<div>
 <p>
  <font>
   Sevgi soyut bir kavram. Ama sevgisizlik meselesi somut, çok somut bir realite. Ekonomiden, kimyadan, matematikten daha somut!.. Ekonominin rakamları ve teknolojinin adımları büyüyor da işsizlik, paylaşım adaletsizliği ve mutsuzluk niçin küçülmüyor? Sevgi’nin realitesi, sevgisizliğin zulmetidir. Bunu anlatabilirsek, perişanlığımızın sebeplerini düşündürebilirsek; akıl sevgiye doğru koşmaya başlar.
   <br/>
   <br/>
   Tam anlaşılabildiğinden emin olmadığım bir söz: “Kör bıçakla traş olursanız, yüzünüzü kesmeniz ihtimali artar.
   <br>
    <br>
     Niçin? “Kesmiyor bu” diye bastırırsanız, bu defa da cildinizi kesersiniz de ondan.
     <br>
      <br>
       Bu kadar mı?
       <br>
        <br>
         Hayır, hayatta yeri var. Kör bıçak, kıvamsızlığın paradoksunu da işaretler. Bir futbolcu yorulunca, topa daha hızlı vurur. Yorgunluğunu hissettiği ve bildiği için, asılır! O zaman da, dengeyi gözetme ve ayarı tutturma şansı kalmaz. Geçenlerde bir “ikinci devre Sergen’i” seyrettim ve güldüm. Üç defa vurdu, hepsinde de top birkaç kale boyu uzaktan gitti. Ayakları bir “kör bıçak” haline gelmiş, beynin ince uyarıları karşılık bulmuyor. Kavis, falso, topun ve ayağın açılarını ayarlama melekelerinde voltaj düşüklüğü var! İnce işler yapamaz. Bazıları sorar: “Çok hızlı vurursan iki gol mü olacak? Niçin köşeye bırakmıyorsun?” Anlayamıyorlar. Bir alet, düşük voltajla çalışıyorsa, daha çok wat çeker ve ısınır. Yorgunluk böyle bir şeydir. Paradokslar, ters orantılar işin mahiyetini farklı gösterir. Her yetersizlik, her tefrit; ters yönden bir fazlalık ve ifrat dönüşümünü beraberinde getirir. Kavgaların yaygın sebebi de budur. Cesaret, aslen zarafete ve sanata çok yakın bir kavramdır. Gerekeni yapamayanlardır, en çok kavga edenler. Mesela medeni-fikri cesareti hiç yoktur, ama şartları uygun gördüğünde “vurdu-kırdı-küfür-tekfir” sonuçlarından hiç çekinmez. Bir yönüyle silah iptilası da böyle bir şeydir, tamamlanma kompleksinin tezahürüdür. Aynı hal yazarlıkta da geçerlidir: kör bıçağa benzeyen kalemler hep vukuatçılık üslubunu benimser. “Biraz mutedil ol” derseniz, büyük bir yazma kısırlığı ve sıkıntısı içine girer.
         <br/>
         <br/>
         NÜANSLAR
         <br/>
         <br/>
         Lâkin madalyonun bir de öteki yüzü var: “Keskin kılıç kullananlar hamle hatası yapmamalıdır.”
         <br/>
         <br/>
         Kör bıçakların hatası çok önemli sayılmaz. Nihayet cildinizi kesersiniz, gırtlağınızı değil! Genelleştirilirse, kör bıçakların olumsuzlukları telafisiz değildir; fakat keskin kılıçlarla yapılan hatalar, ekseriya hayatidir.
         <br/>
         <br/>
         Bir sözümü daha hatırlatayım: “İyi kaş yapıyorsun da göz çıkarmasan!.” Açık ifadesi şudur: “Sen göz nahiyesine yaklaşma. Kendi kulvarında dolaş. Derin sulara da heveslenme, öz ile ilgili yorum işlerine de. Daha çok vakit var henüz çok eksiğin var…”
         <br/>
         <br/>
         “Bazıları ülfeti, ünsiyeti ilim zanneder” denilmiştir. Önemli kavramlarla, konularla, kaynaklarla, hatta kişilerle hasbelkader karşılaşmış olabilirsiniz. Kitapçı çırağının, sattığı raflara dizdiği kitapları değerlendirmeye kalkması gibi; yahut yardımcı olmaya çalıştığınız kişilerin yakınında bulunuyorsunuz diye “benim de kalemim, dilim, aklım var” şaşkınlığıyla onun yaptığı işleri yapmaya kalkışmanız gibi… “Kaş yapmaya çalışırken göz çıkarmak” sözü burada tam oturmaz bile. O, kaş falan da yapamaz; asıl yaptığı iş göz çıkarmaktır, yanısıra yaptıkları mizah konusudur. Yâni, göz çıkarmaları kaza değildir; tabii sonuçtur, beklenen sonuçtur. “Bozuk saatin bile günde iki defa doğruyu göstermesi” türünden mizahi anlatımların, “bunu da sevaplar hanesine yazalım” denilecek tarafı yoktur.
         <br/>
         <br/>
         ZULÜM ORTAKLIĞI
         <br/>
         <br/>
         “Zalim’e tâviz vermek, zulme prim vermektir.” “Zalime yardım, zulmünü engellememekle olur.” Zalim için, cehalet gibi hafifletici sebepler düşünülebilir; fakat zulme prim vermek, zalimlerin zalimi olmaktır. “Zulme zulümle mukabele olunmaz” gibi, incenin incesi bir ölçüyü “zulme prim verme”, hamasetiyle yorumlamak tam bir zulmet getirir. Bütün ışıklar söner. Zulmü paylaşmak zulmette birleşmektir.
         <br/>
         <br/>
         Ve bu arada, sevginin ışıkları da söner. Zulmü paylaşmanın dünyevi cezası işte bu: sevgisizlik.
         <br/>
         <br/>
         Ne yaman bir ceza!
         <br/>
         <br/>
         Sevgisizlik, aynı zamanda düşüncesizliktir, düşünce üretme mecalsizliği ve yorgunluğudur. Sevgisizlik aptal eder adamı!
         <br/>
         <br/>
         “Vaktimiz yok” diyoruz hep. Aslında vaktimizin bereketi yok. Çünkü sevgisiz kaldık. Çünkü sevgisizlik; vaktin bereketsizliği, hayatımızın ufuksuzluğu demektir.
         <br/>
         <br/>
         “Aklın çocuklaşması” denilmiş.
         <br/>
         <br/>
         Bu aslında, zulmü paylaşma cürmünün karşılığı olan sevgisizlik mahrumiyeti kapsamında aklın tutulmasıdır. Akıl tutuklanmaz, tutulur. Aynen güneş tutulması gibi. Güneş’le hayatımız arasına nefsimiz girmiş! Bir avuç nefis, güneşin görünmesini engeller mi? Ay da güneşe nazaran küçücük ama, engelliyor. Çünkü size çok yakın, nefsiniz de öyle!
         <br/>
         <br/>
         “Ayrılmak, sonsuzlukta ebedi olarak birleşmek içindir.”
         <br/>
         <br/>
         Kim söylemiş? Kim söylemişse söylemiş, ama ne güzel söylemiş? Yaşamış mı öyle, bilmiyorum. Ama bu söz, söyleyeninden ve vesilesinden çok daha önemli.
         <br/>
         <br/>
         “Ölüm Allah’ın emri, ayrılık olmasaydı.” şarkıda güzel. Lâkin biraz eksik, ölüm de bir şey değil, ayrılık da. Ah şu sevgisizlik olmasaydı.
         <br/>
         <br/>
         Yenişehirli Avni Efendi”nin sözleri bazen kopup gelir gırtlağımda düğümlenir: “… Biz günah etmedik ki insancasına!”
         <br/>
         <br/>
         SEVGİSİZ DÜZEN TUTMAZ
         <br/>
         <br/>
         Bir İslâm Âlimi’ni “Yâhu, inad etme, bak her taraf bahar bahçe, seni zindana atacaklar.” diye uyarmışlar, yalvararak. Ne demiş ve ne yapmış biliyor musunuz? “Benim bahçem gönlümdedir” deyip zindanı seçmiş. Zindanı, bahçesizliği, baharsızlığı insan, mahkûm edildiği için değil, kendi iradesiyle de seçebilir. Sevginin ışıkları ve çiçekleri gönlünüzdeyse, o zindan olur gülistan. Bu insan öyle bir varlıktır ki, öyle bir emanetin sahibidir ki; deryayı damlaya, damlayı deryaya dönüştüren sır, o emanetin içindedir. Onu yaşaması için onu bilmesi gerekmiyor; bir seher vakti içlenişi, bir gece vakti çağrışımı, kendisini bütün zamanların ve mekânların ötesine götürür getirir, o sırrın esintileriyle rayihalarla yüreğini bayram çocuklarına çevirir. Yanıyorsa yeşil köşkün lambası; mahreçler çözümler yollar teselliler bir şehrayin gibi, hiç kesintisiz dönenip dururlar “burada herşey var” diye göz kırpan ışıklarıyla… Arada bir, yıldız kaymasını andıran gönderileri de olur. Bağrınıza düşeni siz kuşatamazsınız, bütün hücrelerinize yayılarak o sizi kuşatır…
         <br/>
         <br/>
         Bu, sevginin kazandırdığı bir iç bütünlük zenginliğidir ve böyle bir hal, uzmanlıkla yahut uzmanlık bilgilerinin bazılarına yakınlıkla alakalı değildir. Eskiden insanlarımız bu iç zenginliğine çok daha fazla aşinaydı. “Niçin bazı bilgilenmeler çok arttı da, sosyal doku zaafları buna rağmen daha derinleşip yaygınlaştı?” sorusunun cevabı buradadır.
         <br/>
         <br/>
         Mahir İz, “Neleri biliyor ve fakat neleri bilmiyorsunuz; hayret ediyorum” sözünü nakletmiştir... Çünkü kendimizi sevgisizliğe mahkum edişimiz; ışıksız, bütünlüksüz, kişiliksiz, irtibatsız, teşekkürsüz, yorumsuz, özgüvensiz, kalmamızın sonuçlarını da beraberinde getiriyor. Neyi bilip bilmediğimizi  ve aradaki tutarsızlıkları fark edecek halimiz yok.
         <br/>
         <br/>
         Sevgi önce bir sonuç, onun kökleri ve sebepleri var; sonra bir kaynak, eserleri var. Sevgisizlik de öyle: önce bir sonuç, kökten sebepleri var; sonra bir musibet kaynağı, yansımaları var. Hepsinin genel çerçevesi “zulüm-zulmet” ilişkisine bağlı. Zulmün, bir şeyi ait ve layık olduğu yere koymamak şeklinde tanımladığını da hatırlayarak şunu iyi bilelim: ha deyince sevgi olmaz, ha deyince sevgisizlik ortadan kalkmaz. Kısır döngüyü kıracak atılım, bugünün şartlarında, akla hitap eden açıklamalardan geçer. Günümüz insanını başka türlü sarsmak ve uyarmak mümkün değil. Sevginin ne olduğunu anlamaya başladığında yüreğine vurduğu prangaları kendi elleriyle söküp atacak ve zulmü paylaşmanın ortak gayreti kendiliğinden yıkılacaktır.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 518 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23868), [web.archive.org (arşiv bağlantısı)](http://web.archive.org/web/20060422145445/http://www.aksiyon.com.tr:80/yazdir.php?id=23868)
