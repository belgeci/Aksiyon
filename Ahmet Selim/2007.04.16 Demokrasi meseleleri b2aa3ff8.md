# Demokrasi meseleleri

*Ahmet Selim 2007.04.16*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <img border="0" height="58" hspace="10" src="/web/20070629060807im_/http://www.aksiyon.com.tr/images/yazar_32.jpg" vspace="10"/>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   Çok partili demokrasiyi yanlış anladık, yanlış anlatıyoruz. Çoğunluk ve çoğulculuk gerçekleri, bir müşterek mesnede muhtaçtır. Bu mesnedi fikren ihmal ettik. Sol olarak da sağ olarak da ihmal ettik. Bu ihmali itiraf etme özeleştirisi yapılmadan, demokrasiyi geliştiremeyiz.
  </font>
  <!--- yazar spotunu ayirmak icin koyduk ---->
  <hr noshade="" size="1"/>
  <!--- yazar spotunu ayirmak icin koyduk ---->
  <!--- Baslik, Spot, Resim kutusu ---------->
  <p>
   <font class="content">
    Demirel farklı bir îzah denemesi yapmak isteyince, ki ben de bunu kendisinden ilk defa duyuyordum; Şahin Alpay hayretini ifade etti.
    <br>
     <br>
      Demirel’in izah özeti şöyleydi:
      <br/>
      <br/>
      “Tek Parti’den çok partiye tam geçemedik. Yahut geçişimiz arızalı oldu… Dünün Tek Partisi devrimleri korumak görevini üstlendi, yeni partiler onlardan farklı görünmeye çalışınca, ki demokrasinin gereğidir farklı olmak; devrimleri sahiplenmiyormuş gibi göründüler. Dünün Tek Partisi, devrimleri savunacak; varlık sebebini böyle görecek. Milletin seçtiği yeni parti sadece kalkınmayla uğraşacak, muhalefet yapan dünün Tek Partisi devrimleri savunmayan o partiyle mücadele edecek. Çok partililik bu değildir ki. Çok parti, temel değerlerimizi birlikte sahiplenen; ama farklı icraat düşüncesiyle milletin karşısına çıkarak rekabet eden partiler demektir. 27 Mayıs’a böyle gelindi.”
      <br/>
      <br/>
      Şahin Alpay, “Sosyal bilimcilerin analizlerine aykırıdır bu görüş” dedi, önce. “Bir vesayet sistemi vardır, demokrasi ondan yürümedi, yürüyemiyor” şeklindeydi, sosyal bilimcilerin görüşü.
      <br/>
      <br/>
      Keskin çizgiler çizmek doğru değil. 1950’lerde, DP’yi tutan seçmenin siyaset psikolojisi nasıldı? O günleri yaşayanlar hatırlamaya çalışsın… Demokrat Parti’ye oy veren seçmenlerin aile meclislerinde, dost meclislerinde neler konuşulurdu? Seçtiğimiz parti iktidar olmuş, ama biz muhalefet psikolojisiyle ve kültürüyle konuşuyor değil miydik? Mesela bir 27 sene lafı yok muydu? Menderes bile “Caddeye tecavüz eden bir bakkal dükkanını 27 senede yıkamamışlar” demez miydi? 27 senenin 15’i Atatürk’e ait. İnönü 1938-1950 arasında var… Bu üslup, hoşa gittiği için kullanıldı. CHP’nin kendisini devrim koruyucusu sayması ve diğer partileri bunun dışında tutması ne kadar yanlışsa, adeta bu kabule duyulan tepkilere hoş görünme üslubu da yanlıştı. Devrimler açısından, Celal Bayar’ın ve Menderes’in İnönü’den bir farkı yoktu. Ama mücadele şartları, böyle değilmiş gibi bir intiba doğmasına siyasi icaplardanmış gibi bir hava verdi. Menderes’in “siz isterseniz şunu bile yaparsınız” sözü sadece bir edebiyat sanatı gibi mütalaa edilemez. Samimi ve ciddi olarak değil, bir heyecanın hoşa gidecek ifadesi olarak kullandı; ve tabii ki hata etti. Hem de çift taraflı bir hataydı.
      <br/>
      <br/>
      Normal olan, CHP’nin de DP’nin de, Cumhuriyeti sahiplenmiş, ve demokratikleşmeyle cumhuriyeti de amacına doğru geliştirmeyi ideal belleyen, hizmet ve kalkınma partileri olarak gerçek çok partililiğin rekabetini yaşamalarıydı. Böyle olmadı, olamadı.
      <br/>
      <br/>
      1950 öncesinde, bizim bir demokratik tecrübe birikimimiz yoktu. Terakkiperver ve Serbest Fırka denemeleri bir “ilk tecrübe” yoklamaları niteliğindeydi. Millet Fethi Okyar’ı tanımazdı bile. Bir demokrasi vardı da, kaldırılıp tek partiye geçilmiş değildi ki. İttihad Terakki bir “siyasi parti” sayılmazdı; ona muhalif olan parti de öyleydi. Onlar başka bir ortamın yapısıydılar. Başka ülkelere demokrasinin nasıl geldiğine şöyle bir bakmak, epeyce faydalı olur. Amerika’da, İngiltere’de, İspanya’da, Yunanistan’da, iç savaşlar dahil, yaşanmamış dramatik dalgalanma yoktur… Biz 1950’de demokratik tecrübe dönemine başlarken, o bedellerin hiçbirini ödemek zorunda kalmamış olmak gibi bir güzel talihin sahibiydik. Bunun kıymetini bilmek, her iki taraf için de duyarlı davranmayı gerektiren bir şuurun sahibi olmayı zaruri kılıyordu. Sadece CHP değil, DP de; bence Celal Bayar’ın tesiriyle, bu konuda önemli hatalar yapmıştır. Bir DP mitingini hatırlayın, oradaki konuşmaların seviyesini düşünün; bunu hemen fark edeceksiniz. Tarihsel veriler ve verasetler var, sosyolojik ve sosyopsikolojik gerçekler var, her şey matematikle ve siyasi rüzgarla olmaz. Demirel’in söylediklerinde önemli bir gerçek payı var.
      <br/>
      <br/>
      Bizim medeniyet ve demokrasi meselemizde, en hassas ve önemli konu, din gerçeğini anlama ve yorumlama bahsiyle ilgili düşünce değerleridir. Eksiğimizin en önemli kısmı oradaydı.
      <br/>
      <br/>
      Tarihin derinliklerindeki evrensel gerçek; kültür denilince dinin, siyaset denilince askerin akla gelmesidir. Bu, insanlık tarihinin gerçeğidir. Zamanla, ayrı disiplinler, kurumlar, farklı ilgili dalları ve nüansları gelişti. Gelişti ama, o gelişmeler meşruiyet yorumlarının da gelişmesine paralel olarak yürüdü. Batı’da öyledir. Batı’da demokrasi dinden meşruiyet yorumu almamış mıdır? Almıştır, evrile-devrile almıştır. Siyaset de askerden aynı yorumu almıştır. Tarihsel süreç içinde oldu bunlar… Düşünce tarihi siyasi tarihten daha önemlidir; ama bizde düşünce tarihi denilince, kitaplar akımlar zikredilir. Tarihi, düşünce üretiminin nasıl etkilediği akla bile gelmez.
      <br/>
      <br/>
      Bizim aynı yerlerden geçmemiz gerekmiyordu; ama daha derin, daha hızlı ve verimli düşünmemiz gerekiyordu.
      <br/>
      <br/>
      Somutlaştırayım, düz örneklerle… Öyle bir ihtiyaç hissediyorum.
      <br/>
      <br/>
      Babam vaktiyle bazı Millet Partililerin yargılanması sırasında “İzmir suikasti müretteptir” sözünün kullanıldığını söylerdi. Ben de sorardım: “Nasıl yani? Öyle bir şey olmadı da varmış gibi mi gösterildi. Yoksa bu olay gerçekten vuku buldu da o vesileyle bazı tasfiyeler mi yapıldı denilmek isteniyor?” Bunlar sorulmalıydı. Her muhalif söylenti, bir var oluş sebebi gibi saklanıp kullanılmamalıydı. Babamdan dinlediklerimin en az yarısı elekten geçmiş gitmiştir ve buna babam hiç kızmamıştır. Bu hali, “Manevi-milli sağ” bir evrim süreci olarak yaşamalıydı; düşünce sorumluluğunu anlayamadığı için yaşayamadı. Tam yaşayamadı.
      <br/>
      <br/>
      1923 noktasında Türkiye’nin eğitim, tarım, sanayi, yol, enerji, hayvancılık, üretim-tüketim göstergeleri ne durumdaydı? Lozan nasıl hezimet oluyor? Bir tarihçinin dediği gibi, biz Yunan’ı denize döktüğümüzde, atlarımızın nallarından kıvılcım çıkıyor değildi. “İstediğimizi vermezseniz biz devam ederiz ve alırız” diyecek halde değildik… Böyle bir tepkisellik psikolojisi doğru değildi; DP bu psikolojinin düzeltilmesi için gereken kültür beslenmesini gerçekleştirmedi. Gerçekleştirseydi, en çok ihtiyacını ve ıstırabını duyduğu entelektüel destek yokluğunu da çözebilirdi.
      <br/>
      <br/>
      İyi insanlar var, kötü insanlar var. Onlar o partide, bunlar bu partide; çok partililik böyle mi olur? Onların söylediği her şey yanlış, bunların söylediği her şey doğru. Böyle bir siyaset kültürü temeline elbette ki demokrasiyi tam oturtamazsınız. CHP yüzde 30 ile 40 arasında oy alabilen bir partiydi. Bu oylar ona baskıcılık yapsın diye verilmemişti; kitle partisinde böyle şey olmaz. Yani CHP’yi öyle görüp öyle kabullenmek yanlıştı. Buna karşılık, Demokrat Parti (hatta Millet Partisi) laikliği kaldırmak yahut zedelemek isteyen bir kadroya bir zihniyete sahip değildi ve batılı siyaset değerlerinin burada da uygulanmasını isteyen partilerdi. Ama rol paylaşımı, böyle olmadı. Mücadele, başka bir polemik edebiyatı ile yürütüldü ve bu edebiyat karşılıklı kuşkulara, öfkelere yol açtı. Tartışmalı olmayan konular tartışmalıymış gibi göründü. Var olmayan farklılara dayalı kavgalar, var olan gerçek farklılıkları da gerçek uzlaşmaları da arka plana itip görünmezleştirdi. “İnadına konuşmak”, “tepkisellik heyecanlarını sürekli yüksek tutmak”, uzlaşma ve diyalog imkanlarını işlemez hale getirdi. Demokratik çoğulculuk, bir demokratik mesnede dayanma uzlaşmasının sonrasında gerçekleşir. Biz o mesnedi oluşturamadık, besleyip geliştiremedik. Cumhuriyetçilik CHP’nin, demokrasi DP’nin! Kültür ve aydınlar CHP’nin, ekonomi ve kalkınma DP’nin işi gibiydi. Laiklik CHP’nin, din ve vicdan hürriyeti DP’nin duyarlılık göstereceği meseleler haline geldi. Farklılık, terkip ve denge yorumlarıyla ilgili olmak gerekirken; terkip ve denge unsurları paylaşıldı. Düşünce üretiminin ortamı oluşturulamadı.
      <br/>
      <br/>
      Demirel’in işareti, işte bu problemi belirtmeye çalışıyordu. İki ayrı “parti” iki ayrı ‘yarım dünya’nın varlığıyla özdeş olmuş bir karakter arz etmeye başladı. Mesela “dil özeni” bizim ilgi alanımıza girmiyordu ve sadece kelime muhafazakarlığı yapıyorduk. CHP ise net ve kopuk entellektüelizmin dil özeni ile bizi biz yapan değerleri dışlayan bir edebiyat ve sanat yapılmasına sarılıyordu. Aydınlar başka türlü, millet iradesi başka türlü yalnızlaşıyor; siyaset bu yalnızlaşmaların yozlaştırıcı kısır döngüsü içinde sıkışıp kalıyordu.
      <br/>
      <br/>
      Aynı hal, bazı farklarla şimdi de yaşanıyor. Baykal habire feryad ediyor. Peki, Tayyip Erdoğan Cumhuriyeti, demokrasiyi, millî bütünlüğü savunmayacak mı? Bırakın o da savunsun. O da savunsun ki, savunma mutabakatı (uzlaşması) ve paylaşımı açıkça ortaya çıksın, daha geniş ve daha sağlam bir savunma mesnedinin varlığı görülsün, yaşansın. Cumhuriyeti savunmak, dünün tek partisine mahsus bir fonksiyon olarak görülebilir mi? Öyle görülürse, bizim işimiz bitmiş demektir.
      <br/>
      <br/>
      Tanzimattan bu yana hiçbir toplumun yaşamadığı yaşayamayacağı bir değişimi yaşadık biz. AB dünkü mesele. Bizim evveliyatımızda; harflerin, temel hukuk düzenlerinin değişimi var ve o değişimler bugün külliyen hazmedilmiş, benimsenmiş durumdadır. Asla küçümsenecek bir mesele değildir bu. Batı’nın tarihî birikimi var ama, bizim de onların dahi yaşayamadığı ve yaşamayacağı bir değişim mazimiz var. Ortadoğu’yu seyrediyoruz; bin sene geçse demokrasinin d’si gelemez onlara. Yapmakta olduğumuz hatalar, çok ağır bedellere mal olan değişim mazimize hiç yakışmıyor.
      <br/>
      <br/>
      Bu topraklarda tek millet var. Düşünce egzersizleri gelir geçer… Millet olmak iddiası, siyasi bir iddiadır; siyasi cevaplarla ve tedbirlerle muhatap edilir. Bunu AK Parti de paylaşıp savunacak. Tayyip Erdoğan’ın da paylaşıp savunduğu görülecek, yaşanacak. Baykal “bunlar bizim işimiz” deyip tekelcilik yaparak, savunduğunu zannettiği değerleri zaafa uğratma yolunda olduğunu fark etmiyor. Bunu fark edebilecek yorum ve düşünce zenginliğine, (kuru bir dil özeninin varlığına rağmen) sahip değil.
      <br/>
      <br/>
      Daha geniş bakmak, daha derin düşünebilmenin şartıdır. AB’nin bize demokrasi katması falan mümkün değil, kendi demokrasimizi kendimiz geliştirebiliriz, geliştirmek mecburiyetindeyiz.
      <br/>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=27209), [web.archive.org (arşiv bağlantısı)](http://web.archive.org/web/20070629060807/http://www.aksiyon.com.tr:80/detay.php?id=27209)
