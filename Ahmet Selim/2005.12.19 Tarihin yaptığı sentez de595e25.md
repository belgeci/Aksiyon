# Tarihin yaptığı sentez

*Ahmet Selim 2005.12.19*

<div>
 <p>
  <font>
   Tarihin toplumsal sentezleri, plastik biçimselliklere benzemez. Kimyası vardır; kıvam sırrına, çoğaltma yüceltme sihrine sahiptir. Kimyası zedelenirse o sır uzaklaşır, o sihir uçar… Kavramlar oyuncak değil, düşünce oyun değil. Bazı şeyler tecrübe edilemez.
   <br/>
   <br/>
   Eskiden kavram kargaşası derdik, şimdi neredeyse kavramlar hercümerci denilecek noktaya geldik.
   <br>
    <br>
     Kimlik kavramı, bir sonuç vermesine ihtimal bulunmayan tartışmalara konu ediliyor. Sonuç vermez, çünkü "hangi açıdan?" sorusunu sormayan bir gelişigüzellik tavrıyla yaklaşılıyor.
     <br>
      <br>
       "Dinî kimlik üst kimlik olamaz" deniliyor. Hukukî-siyasî kriterler açısından elbette olamaz. Hatta demokratik (laik) devletin dinî kimlikle ilgilenmemesi bunu önemli saymaması gerekiyor.
       <br>
        <br>
         Peki bir de şöyle düşünelim:
         <br/>
         <br/>
         Birey için önemli olan nedir? İnsanları düşünmeye sevk eden en etkili sebep, ölüm realitesidir. Nasıl niçin var olduk, ölüm her şeyin bitişi midir, yaşamanın anlamı nedir, hangi değer denge ve ideal ölçülerine bağlı olarak yaşayacağız?
         <br/>
         <br/>
         Düşünce böyle başlar. Bu, insan olarak var olmanın temel meselesidir.
         <br/>
         <br/>
         Benim bir kardeşim ateist olsa; ona ruhen yakın olamam ve kendisiyle hayatın birçok meselesinde anlaşamam. Tabii ki uyarmaya geçinmeye, beşerî ilişkilerimi ve ailevi sorumluluğumun gereklerini düzgün ve verimli tutmaya çalışırım. Bu ayrı bir bahis. Ruhî yakınlıktan söz ediyorum.
         <br/>
         <br/>
         Yaşayan da düşünen de bireydir, bireyin kendisidir. 10, 20, 30, 50, 100 yıl sonrasını da daha ötesini de dünyevî (maddî) açıdan hesap konusu yaparsınız, bu dünyanın işleri böyle yürür. Ama yarına sağ çıkabileceğimize dair hiçbirimizin teminatı yok. Biliyoruz ki 10 yıl 20 yıl sonra, bugün aktüel sahneden var olanların büyük bir kısmı, âhirete intikal edecek… Hatıralarıyla, gözlemleriyle, tasavvurlarıyla, bütün zamanları ve mekânları, hepsinin merkeziymiş gibi kendi içine alan bireyin ömrü birkaç günden ibâret! Işık sönünce onun kendi kıyameti koptu demektir. Birey bu realiteden gâfil olabilir mi? Bundan gâfil olursa nelerden haberdar olabilir?
         <br/>
         <br/>
         Üst kimlik, "insan" kimliğidir elbette. İnsan olmanın, özellikleri ve icapları vardır. Dünyanın neresinde yaşıyorsa yaşasın, bu vardır. Özellikleri, icapları, hakları, ihtiyaçları, görevleri, değerleri, zaafları…
         <br/>
         <br/>
         "İnsan olan böyle davranır" ve insan olana böyle davranılır diyebileceğiniz asgari müşterekleri, düşünürseniz bulursunuz. Buradaki hassas ölçü şudur: İnsan olmakla bağdaşmayan hiçbir tavır, hiçbir meşru ölçüye göre doğru olamaz. (Terör, canlı bomba gibi şeyler hatırlanabilir) İnançların ve bazı felsefelerin ilk konusudur "insan kimliği." İnsanı ihmal, inkâr, iptal ederek hiçbir değer üretilemez. İnsan kimliği, asla unutulmaması gereken bir kimliktir. (Ama ideolojiler unutur, nefsaniyet tepkiselcileri unutur)
         <br/>
         <br/>
         Kendini bilen, bütünü de bilir
         <br/>
         <br/>
         Birey aslında bir kimlikler sentezidir. Sevdiği şarkının türkünün, tuttuğu takımın bile o sentezde bir yeri vardır. "Etnik kimlik" tutkularının asıl ihmali ve sapması da buradadır. Yaşadığı kimlik sentezinin farkında değil, farkında olmak istemiyor! Türkçe'nin konuşanı dostu hatta ustası ama, "bu benim dilim değil" diyor! Bir dil, nasıl "senin" olacak peki?!
         <br/>
         <br/>
         Farklılıklar, bazen, yan yana (aynı semtte, sülalede hatta evde) yaşayanlar arasında bile derin olabilir. Mesela bir tanıdığım var; bazı tercihlerini ve tavırlarını 40 yıldır çözememişimdir. Neye dertleniyor, nasıl memnun olur, keşfedememişimdir. Bir sözü hatırlıyorum; "Bazen bir insanı anlamak, bütün insanlığı anlamaktan daha zordur" diyor. Çok doğru.
         <br/>
         <br/>
         Fakat, çeşitli farklılık iddiasında bulunanlarla öyle çok ortak noktamız var ki, bunun görülememesi de hayret vericidir.
         <br/>
         <br/>
         Bizim toplumumuz "sınıfsal" soyutlamaları yaşamadı. Biz hep "bir şeyde her şeyi", "bir yerde her yeri" canlı tutan geçişli bir serbestlik içinde yaşadık. İstanbul için hep şöyle demişimdir: "Köy de var, kasaba da şehir de. Sokak farkıyla bile ayrı bir dünyaya geçersiniz."
         <br/>
         <br/>
         "Oranın insanı farklıdır" denir. Nasıl farklıdır? Mesela şecaat türevleriyle övünmek âdeti vardır. Nerede yok ki?
         <br/>
         <br/>
         Öğrenciliğimizde şöyle bir olay yaşamıştım… Cengiz ismindeki arkadaşımız, "bir Çerkez çıkımı yapmak lâzım burada" demişti. Bizim nüktedan Sedat hemen yanına çark etti. "Aman arkadaşım, vazgeç. Burada herkes kan kırmızı!" Arnavut Remzi, Arap Hüsnü, Laz İsmail, Çerkez Nuri, böyle gider… Sadece kabadayılık da değil, ince efendilikte de öyledir. Entel takımından Ayhan kardeş, sözün endâzesini kaçırınca garson hemen kulağına eğilip "Hüseyin Bey kahvedeyken yüksek sesle konuşmayız biz" deyiverdi. Hüseyin Bey bir emekli öğretmendi…
         <br/>
         <br/>
         Şuraya bağlamak istiyorum:
         <br/>
         <br/>
         Külli anlamda her bireyin bir kimlik sentezi olması demek, büyük bir sentezin kendiliğinden oluşması demektir. Farklılıklarla benzerlikler sürekli bir akış halinde… Ne yerelliğe sığar, ne sınıfsallığa… "Bizde burjuva oluşmadı" denir. Haklılık payı var ama kaçırılan farklılık nüansları da var. Batı'ya aynen benzetme arayışı doğru değil.
         <br/>
         <br/>
         Sevmek, saygı duymak; sadece memnun etmeye çalışmakla olmaz. "Doğruyu söyleme ve gösterme" yardımı, bazen memnun etmese de, sevgiye, saygıya önem ve değer vermeye daha yakışan bir tavırdır. Yanılgıyı onaylamak, bunu bile bile yapmak; sevgiyle saygıyla bağdaşmaz.
         <br/>
         <br/>
         Tarihin toplumsal sentezleri, plastik biçimselliklere benzemez. Kimyası vardır; kıvam sırrına, çoğaltma yüceltme sihrine sahiptir. Kimyası zedelenirse o sır uzaklaşır, o sihir uçar… Kavramlar oyuncak değil, düşünce oyun değil. Bazı şeyler tecrübe edilemez.
         <br/>
         <br/>
         ...Türkiye'yi geciktiriyorlar. İstediklerini yapamazlar, fakat geciktirmeyi beceriyorlar. Acı olan şu ki, bazı gecikmeler ağır bedeller ödense de telâfi edilemiyor.
         <br/>
         <br/>
         AB Türkiye'yi kasten incitiyor. Bu sadece bir nezâketsizlik değil, stratejik bir uygulamadır. "Özel statü" bu metotla, alıştıra alıştıra gerçekleştirilmek isteniyor. Google'ın yabancı ünitelerine "nation" diye girin, görün neler var. Bu kavramlar hercümerci sadece bize yapıştırılmış, dünya her şeyi biliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1316 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23045), [web.archive.org (arşiv bağlantısı)](http://web.archive.org/web/20060528155157/http://www.aksiyon.com.tr:80/yazdir.php?id=23045)
