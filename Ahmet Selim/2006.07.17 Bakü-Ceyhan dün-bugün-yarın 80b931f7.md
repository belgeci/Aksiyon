# Bakü-Ceyhan, dün-bugün-yarın…

*Ahmet Selim 2006.07.17*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <img border="0" height="58" hspace="10" src="/web/20061018090032im_/http://www.aksiyon.com.tr/images/yazar_32.jpg" vspace="10"/>
   </td>
   <td>
    <br/>
   </td>
   <td>
    <!--- Resim Burada ---------->
    <!--- Resim Burada ---------->
   </td>
  </tr>
 </table>
 <br/>
 <p>
  <font class="content">
   Büyük zekâlar ve ferasetler gerekmiyor bu meselede. Makul olmak, samimi olmak yeter. Dünyanın zamanları ve mekânları hep bunu bekliyor. Ha Ortadoğu, ha Ortabatı! Türkiye'nin asıl önemi, stratejik, jeopolitik değil; fikrîdir, ruhîdir, tarihîdir, kültüreldir, aklîdir, bütün bu açılardan merkezî bir imtihan ve sır noktasını bağrında taşımasıdır.
  </font>
  <!--- Baslik, Spot, Resim kutusu ---------->
  <p>
   <font class="content">
    Bakü-Ceyhan hattının açılışı heyecan vericiydi. Bir enerji merkezi haline gelmenin anlamı apaçık. Türkiye her açıdan önemlidir, şimdi farklı bir açıdan daha da farklı bir önem kazanmış oldu. Ve çeşitli farklılık açılarından bu gelişmelerin devam edeceğini söylemek için kâhin olmaya lüzum yok. Yeter ki biz aykırılık sapmaları konusundaki kör inatlarımızdan vazgeçelim.
    <br>
     <br>
      Türkiye'yi iteleyerek küresel olunmaz, küresellik gerçeği değerlendirilemez. Bizi ihmal eden herhangi bir Ortadoğu politikası, Ortadoğu'nun bir "Kör döğüşü alanı" haline dönüşmesi demektir. 'Kör döğüşü alanı'nda dostluklarla düşmanlıklar arasında ciddi sonuç farklılıkları görülmez. Düşman bilinenin yapmadığını dost bilinenler yapabilir. Şiddetin sektör haline geldiği alanlarda, kültür ve düşünce çekilmesi yaşanır; bütün değerlendirme konuları ciddiyet niteliğini kaybeder, çözüm üretme verileri tam bir izafiyet ve müphemiyet sislenmesinin bulutları altında kalır. Kimler kimlerle ne görüşüyor, hangi noktalarda uzlaşıyor ve çatışıyor; hiçbir istihbarat bilgisi ve teknolojisi bunları aydınlatamaz. Bütün trafik, 3-5 metrelik görüş mesafesi körlüğünde şekillenir. Kazanın olması değil, olmaması yadırganır. Bunu farkedemeyen Amerika bir "Ortadoğu şaşkını" durumunda ve bu gidişle bir yere varması asla mümkün değil.
      <br/>
      <br/>
      ŞİDDET HER TÜRÜYLE HER YÖNÜYLE YIKAR
      <br/>
      <br/>
      Şiddetin sektör ve kültür haline gelmesi, terörü önleme çabalarını acze düşüren en önemli sebeptir. Herhangi bir iş imkânı ve umudu yoksa, terör bir iş haline gelir ve "statüyü korumak" mücadelenin bitirilmesini istemeyen marazî psikolojik dürtülerle sarmaş dolaş olmuş bir "şuur altı terörü" ile, bir terör karakterinin oluşumu ile birleşir… Bu türlü düğümler, çözmeye çalıştıkça daha da karışık ve dolaşık bir umutsuzluk manzarası oluşturur.
      <br/>
      <br/>
      Ortadoğu'da petrol var. Dünyanın büyük bir zenginliği o topraklarda. Asgari mantıkla ve adaletle bu zenginlik değerlendirilebilse, aklın gerekleri yerine getirilebilse, İsrail önemli bir güç olmaktan çıkar. "İsrail de var olsun, biz de var olma gerçekliği kazanalım" denilebilse, bu şuur yerleşebilse, tatminkâr bir barışı ne İsrail önleyebilir, ne Amerika.
      <br/>
      <br/>
      Hamas o askeri niçin kaçırıyor, niçin elinde tutuyor? Bu eylemin anlamı, faydası, delaleti, işareti, kazancı, arka planı, öngörüsü nedir? Anlamsız bir şey. "Böyle de tepki gösterilmez." demek kolaydır, caziptir. Peki bu tepkiye yol açmak, sonra da tepkinin sebebini yahut bahanesini ortadan kaldırmaya yanaşmamak, nasıl açıklanabilir? Prestij kaybettirme hesabı mı söz konusu? O kaçırma eylemi yüzünden birçok insan hayatını kaybetti. "İnsan hayatı" değerli bir şeydir. İnsan hayatını hiçe sayanın sadece iddiası olur, kutsalı olmaz; yani kutsalı, devrede yaşayışında olmaz. Bu neyin mücadelesidir o halde? Ortadoğu'nun çocukları, gençleri "ruh sakatı" haline gelmiştir, yahut gelmek üzeredir. Böyle bir kayıp, hangi muhtemel kazancı (yahut kazanç umudunu) anlamsız hale getirmez ki?
      <br/>
      <br/>
      Dünyaya bir deklarasyon yayınlayın. "Şiddeti biz seçmedik, istemedik. Biz insan gibi, dengeli mutlu ve normal insanlar gibi yaşamak istiyoruz. İsrail'in varlığını kabule de hazırız; yeter ki o da bizim normal, onurlu, dengeli, mutlu insanlar gibi yaşama gerçekliğimizi özünden temelinden kabul etsin." deyin. Bu söylemi petrol zenginleri gönülden desteklesin ve Türkiye 'bir ciddi, bir büyük uzlaşma'nın ufkunu aydınlatıcı "övünmeyen, büyüklenmeyen lider" hamleleriyle yepyeni bir dengenin önünü açsın.
      <br/>
      <br/>
      HAYAL DEĞİL, ASIL GEREK
      <br/>
      <br/>
      … Bütün bunlar hayaldir mi? diyorsunuz. Hayır, tek gerçektir, tek. 'Var oluşumuzu gerçekleştirmesi'nin gerçeği. Bu hayal ise, bizim hayatımızın somutunda da soyutunda da hakikatin, hakikiliğin, sahihliğin hiç eseri esintisi kalmamış demektir. Buna "yanılsama" diyorlar. Gerçekmiş gibi görünen somut görüntü aldatmacası gibi bir şey.
      <br/>
      <br/>
      Türkiye'nin zaman zaman arabulucu olması isteniyor. İsteniyor ama, bunun akılcı ve aklı, gönülle birleştiren şuurlu bir istek olduğu söylenemez. Türkiye devreye girince, "kaçırılan asker" serbest bırakmalı, Türkiye'nin hatıra dayanan böyle bir ağırlığı olduğu görülüp kabul edilmeli, mukabil taleplere bu ağırlık yansıtılabilmeli ve yeni bir diyaloglar dengesi kurulabilmeli idi. Böylesi istenmiyor. Bekleniyor ki; Türkiye 'Ortadoğu uzmanları ve medyası'nın söylemini seslendirip dursun, sonuç vermeyeceği bilinen bir strateji hatasını kendileriyle birlikte paylaşsın, bunu yaparken de kendi başağrılarını arttıran meselelerin sıkıntılarını sinesine çeksin. Yine soralım: Kime yararı var bunun? Olması gerekenlere sırt çevirip, muhalleri zorlayarak olabileceklerin en kötüsüne sürüklenmek, sonra da çözüm yerine tatmin ve teselli üretmenin hamasetine yaslanmak; bu gidişin yönünü değiştirir mi?
      <br/>
      <br/>
      Irak'ın işgalinden önce durum neydi? O durumun aynen iadesini isteyebilen var mı? Daha öncesi neydi? Özeleştiri diye bir şey var; bunun bir zerresi bile ulaşmaz mı, yansımaz mı bir yerlere?
      <br/>
      <br/>
      "Canlı bomba" bir ruh çöküntüsünün bir kültür yıkımının adıdır. Kime zarar verirsen ver, böyle bir çöküşü meşrû sayarak kendine getirdiğin zarar, harabiyet ve şuur bulanıklığı yanında hiç kalır. Tasavvur ederken bile beynim burgulanıyor… Ölmek nedir kardeşim? Bir tek defa öleceksin. Asırlar akıp giderken, bireyin ömrü (sürece) denizde damla. Ha şimdi ha biraz sonra. Ama bu nasıl ölüm, nasıl bir "hayat ve insan" anlayışı? Canlı bomba realitesi, bir "hayat ve insanlık" hakikatinin bombalanması gibi bir şey. Böyle bir realiteyle nasıl yaşar nesiller? Nasıl bulur var olmanın, mutlu olmanın, dengeli sağlıklı ve mutlu olmanın yolunu? Hiçbir şey yapmasaydınız, tam bir eylem tepkisizliğiyle sadece acı acı baksaydınız olup bitenlere; bugün Ortadoğu çok daha iyi bir noktada olurdu.
      <br/>
      <br/>
      … Bakü-Ceyhan merasimini bir kasvet ve efkar puslanmasının ardından, net göremeyen gözlerle seyrediyormuşum gibi izledim. Neredeyse dağlar taşlar, tek kelimeyle "madde" konuşup dile gelecek; bizim yüreğimiz bir türlü konuşmaya, ses vermeye başlayamıyor. … Kendi içinin sesini dinleme imkanı bulamayan, başkasının sesini de duyamaz, dinleyemez. Diyaloğun en ince noktası burasıdır. Benim sana ulaştırabileceğim, ancak kendi içinin sesine dokunarak, ilişerek, tutunarak, yapışarak var olabilir, gerçek ses haline gelebilir. Henüz erişmeye çalışmaktan izaha fırsat bulabilmiş değiliz.
      <br/>
     </br>
    </br>
   </font>
   <br/>
   <!-------- end of YAZI ---------->
  </p>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24806), [web.archive.org (arşiv bağlantısı)](http://web.archive.org/web/20061018090032/http://www.aksiyon.com.tr:80/detay.php?id=24806)
