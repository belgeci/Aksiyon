# İnönü’nün kimliği

*Ahmet Selim 2010.05.17*

<font class="agenda2NewsSpot">
 İnönü’yü şimdi gündeme getirmek gerekmezdi. Ama bu gereksizliği eleştirirken, bütün hatalarını ibra eden bir başka aşırılığın üslubunu kullanmak, o gereksizlikten çok daha büyük bir yanlıştır.
</font>
<font class="newsDetail">
 <p class="MsoNormal">
  İnönü’nün cumhurbaşkanı olmasında Mareşal’in önemli bir rolü vardır. Atatürk öldüğü zaman, İnönü onun yakınında değildi. Fakat yakınında olanlardan daha mazbut daha derli toplu bir görüntüsü vardı; Mareşal’in tercihinde de, bunun önemli bir etkisi olduğu rahatlıkla söylenebilir. İnönü’nün o görüntüsü, aile hayatının düzenli hâli sebebiyle de İnönü’ye muhafazakâr diyebileceğimiz bir kimlik kazandırıyordu. Başbakanlıktan ayrılmasına yol açan ihtilafta da, açıkça söylenemese bile İnönü’nün haklı olduğu düşünülüyordu diyebiliriz. Atatürk’ün cumhurbaşkanlığı için Mareşal’i düşündüğü bilgisi de vardır ama, Mareşal öyle bir sorumluluğun kendi yapısına uygun olmadığını bilecek olgunluktaydı.
 </p>
 <p class="MsoNormal">
  Peki İnönü Mareşal’e karşı nasıl davranmıştır? Onun ölümünde nasıl bir tavır göstermiştir? Mareşal Sakarya’yı bilfiil yöneten adamdır. Büyük Taarruz’un planını yapan kişidir. İnönü ise, orduyu dağılmadan, düzenli olarak geri çekmeyi, bozguna-dağılmaya-ağır kayıplara yol açmadan gerilemeyi gerçekleştirmekten ibaret bir başarının sahibidir. Aktif bir başarı söz konusu olsaydı düşman Sakarya’ya kadar gelemezdi. Atatürk’ün “İsmet yine çekilmiş” dediğini biliyoruz. Büyük Taarruz için muhalif mütalaa serdettiğini de biliyoruz. Atatürk bunlara kızmaz; onu zaten, bir ihtiyat faktörü bir fren hatırlatıcısı gibi değerlendirmiş; hamle kararlarını ona rağmen vermiştir. Mizaçlarına göre adam değerlendirmeyi ve görevlendirmeyi çok iyi bilirdi.
 </p>
 <p class="MsoNormal">
  Aralarındaki son ihtilafta da Atatürk esasta haksız olsa da, realitede haklıydı. “Seninle çok ihtilafımız oldu. Fakat bu defa aleniyet şartlarında yaptın. Buna tahammül etmem” mealindeki açıklaması yerindeydi. Atatürk, herhangi bir konudaki muhalefetlerini aksiyona dönüştürmekten mizaçları dolayısıyla sakınan iki kişiye özel olarak güvenirdi; bunlardan biri İnönü’ydü, diğeri Mareşal. Her ikisi de, mizacen muhafazakâr ve meşruiyetçidir. Millî Mücadele’nin başlangıcında da bunun için gecikmişlerdir. Ama mesela bir Karabekir öyle değildir. Karabekir, aksiyon tepkisi verebilen bir mizaca sahiptir. En başından en kararlı olan da odur. Mustafa Kemal’in, kendine fikren daha yakın olan bir Karabekir’e, İnönü ve Mareşal’e güvendiği kadar güvenmemesi bu mizaç farklarını bildiğinden dolayıdır. Ona göre, Karabekir problem çıkarmaya elverişli bir karakterin sahibidir. Bu teşhisleri de yanlış değildi.
 </p>
 <p class="MsoNormal">
  Kendisinden emin olduğu için, İnönü’nün bazen aykırı görüş beyan etmesini önemsemezdi; ona, çekindirici susturucu bir tavır göstermezdi. Çeşitli resimlerine bakın; İnönü Atatürk’ün yanında dik ve rahat bir konumdadır, arkadaş gibi mesafesiz bir serbest duruşun sahibidir. Kendisine problem çıkarıcı bir özelliği olmadığı için bu pozisyonu Atatürk hoş ve uygun görmüştür. Atatürk karar verdikten sonra, İnönü başlangıçta herhangi bir itirazı varsa da onu unutur ve kayıtsız şartsız tabi olur, kimseyle de o itirazını konuşmaz ve paylaşmaz. Mareşal de bazı farklarla ona benzerdi. Mareşal Mustafa Kemal’in rolünü başkasının taşıyamayacağını
  <span>
  </span>
  bilirdi ve devletin selameti adına, ona karşı olan bir eyleme asla sıcak bakmazdı. Atatürk’ün her ikisine duyduğu güven de
  <span>
  </span>
  “yapısal ve fıtri”
  <span>
  </span>
  bir nitelik taşıyordu. Karabekir’in
  <span>
  </span>
  yapısı ve fıtratı onlardan farklıydı. Onlar Karabekir’in yerinde olsaydılar, işin başında Padişah tarafından gönderilen tutuklama emrini bir tarafa itip de
  <span>
  </span>
  Mustafa Kemal’e “Emrinizdeyim paşam!” diyemezlerdi. Atatürk bunu da bilirdi. İzmir Suikasti sonrasında “bu suikast başarılı olsaydı acaba kimler memnun
  <span>
  </span>
  olurdu?” yahut “acaba haberdar
  <span>
  </span>
  olsalar
  <span>
  </span>
  bile kimler sessiz kalırdı?” diye de düşünmüştür. Ve muhtemelen Karabekir’i bu mülahaza ile hatırlamıştır.. Ama ona bir başlangıç minnettarlığı da vardır ve İnönü’nün ricakar etkisinden çok o minnettarlığın hatırası Atatürk’ü “Karabekir’e kıyamama” noktasına getirmiştir. “İnönü kurtardı” sözü, yüzeysel bir yaklaşımdır. Atatürk’e rağmen İnönü’nün Karabekir’i kurtardığı söylenemez ama, ilk defa kendi başına kalıp gerçek iradesiyle ve kişiliğiyle yaşamaya başladıktan sonra, Menderes’i harcadığı kesindir.
 </p>
 <p class="MsoNormal">
  * * *
 </p>
 <p class="MsoNormal">
  Atatürk bazı ileri hamleleri, daha sonra yumuşatmak niyetiyle yapmıştır. Tekkelerin kapatılması bahsinde Hamdullah
  <span>
  </span>
  Suphi’nin bazı mütalaalarına “On sene sonra açarsınız çocuk. Şimdi kapatılacak” cevabını verdiğini biliyoruz. İnönü’de böyle bir şey yoktur. O, bırakıldığı yerde asırlarca durur! “Tutucu” kelimesini sevmiyorum ama, onun için kullanılması sahiden uygun olur. Bilindiğinin aksine Celal Bayar yenilikçidir, o statükocudur. Pragmatik davranmayı bilmez, bunu da bir meziyet sayar. Ekonomiden hiç haberdar olmadığını, otarşik bir saplantı içinde öylece kaldığını Şevket Süreyya da söyler. “Denk bütçe, borçlanmama, kendi yağı ile kavrulma” onun ekonomik kültür seviyesinin özetidir. Ecevit’in getirdiği “orta’nın solu”nu da, değişim adına değil, devletçiliği pekiştirdiği için tutmuştur.
 </p>
 <p class="MsoNormal">
  Paralardan, pullardan Atatürk’ün resmini kaldırması Atatürk’ün özel müsamahası içinde yaşamış olma alışkanlığının getirdiği “bir kendi kendini aldatma” psikolojisine bağlı bir denklik hissinin eseridir. O bunu bir muhalefet yahut vefasızlık tavrı olarak görmez. Sıra ona gelmiştir ve keyfiyet bundan ibarettir!
 </p>
 <p class="MsoNormal">
  * * *
 </p>
 <p class="MsoNormal">
  Demokrasiye geçmeyi sağlamış. Onun istediği demokrasi nasıl bir demokrasiydi? Vesayet demokrasisi! Kendisi seçilirse resmî vasi, seçilemezse gayr-i resmî vasi olacaktı. Seçilemedi ve muhalefet makamında mevzilendi. Faik Ahmet Barutçu’nun hatıralarına göre, daha ilk günde, “Bunlar devleti çıkmaza sokacaklar ve ben göreve çağırılacağım!” diyordu. Öyle bir irtica saplantısı ve öyle bir laiklik anlayışı vardı ki, anlaşılamaz ve anlatılamaz… Ramazan günü Bozbeyli’den sigara ister. Bozbeyli de, yanında sigara olmadığını, niyetli olduğunu, ama birinden alıp verebileceğini söyler ve “Sizin de tiryaki olduğunuzu ben sanmıyordum” der. Aldığı cevap şudur: “Ramazan olduğu için içmek istiyorum, laikliğin var olduğu görülsün diye!” Hâlbuki bizim toplumsal anlayışımızda, gereksiz yere açıktan yeyip içmemek bir nezaket duyarlılığı gibi telakki edilir. Mükellef olmayanlar, hatta Müslüman olmayan vatandaşlarımız bile böyle düşünür. Baskıdan falan değil, duyarlılıktan dolayı. “Gazali’nin eserleri tercüme ediliyor, bu irticadır” diyebilen bir laiklik anlayışına sahiptir. “İrtica geliyor, gözlerimizin içine baka baka geliyor” diye demeçler vermiştir 1950’lerde…
 </p>
 <p class="MsoNormal">
  Böyle bir demokrasi ve özgürlük anlayışı olur mu?
 </p>
 <p class="MsoNormal">
  “İnönü demokrasiye geçişi sağladı, sonra da onu 27 Mayıs’la bitirdi” ise, “keşke hiç geçmeseydik” demek gerekir. Keşke geçmeseydik de öyle bir temel atılmış olmasaydı. Keşke 10 yıl gecikseydik de, vesayetle değil cesaretle ve faziletle başlasaydık. İnönü’nün yaptığı hizmet falan değildir. Açıktan bir tek cümle söyleseydi o idamlar olmazdı. Ama onda o sorumluluk bilinci, o inisiyatif riski alma iradesi, o basiret heyecanı yoktu ve hiç olmamıştır. Bir mektup yazıp çekmeceye konulmasını sağlamakla yetindi. Kendi statüsünü koruyarak konjoktürel statükoda yerini alır; kendi iradesinin malı olan bir tek idealist adım atabilme yeteneği yoktur. Hep devletin yanında yer alır ve 27 Mayıs’ta devlet Millî Birlik Komitesi idi! Evet, devletin ve kazanmışın safında yer almak onun meşruiyet anlayışıdır. Talat Aydemir’e karşı çıkışı, onu “kendisine ve devlete” yönelik eylemci olarak gördüğü içindir. Evet “kendisine” ve “devlete”. Kendisine karşı çıkmakla devlete karşı çıkmak, onun nazarında birbirinden ayrılmaz. Vesayet misyonu, bu inancın ifadesidir. Ve bu inancında samimidir. Demokrat Parti iktidarını, daha başından beri, devletin asli unsurlarından biri olarak görmemiştir. Devlet yönetmeye layık olup olmadıklarını test etmiş ve olmadıkları hükmüne varmıştır!
 </p>
 <p class="MsoNormal">
  Söyledikleri içinde önemli doğrular yoktur ama, yalan da söylemez. Ciddidir, kendi içinde tutarlıdır, mazbut bir yaşayışın sahibidir; fakat demokrat değildir, demokrat olabilmeye elverişli bir kişiliğin sahibi değildir. Hayata “millet” açısından değil, “kendi anlayışının devleti” açısından bakar. Duygusal tarafı hiç yok gibidir.
 </p>
 <p class="MsoNormal">
  İkinci Dünya Savaşı’na girmememizde Mareşal’in nasıl bir rol oynadığını bilmek için Suat Hayri Ürgüplü’nün anlattıklarını okumak lazım. (Bk. Hıfzı Topuz) O mesele de öyle dümdüz değil.
 </p>
 <p class="MsoNormal">
  “Ekmek karneye bağlandı ama, ordunun ihtiyacını karşılamak içindi” denilir. Cahit Kayra’nın da anlattığı gibi, o iş çok özensiz biçimde yapılmıştır. Köylünün elinden alınan mahsulü, depolanacak yerler olmadığı için sağda solda ziyan edilmiştir. Bazı camilerin depo olarak kullanılması meselesi de buradan çıkmıştır. Varlık vergisi bilinir, ziraat vergisi bilinmez. Köylü zulme maruz kalmıştır. C. Kayra, bunu da çok güzel anlatır: “kaybedeceğimiz belliydi” diyerek. “Varlık vergisi, ziraat vergisi ve köy enstitüleri bizi bitirdi. CHP hâlâ onların bedeli ödüyor” sözleri Kayra’nındır.
 </p>
 <p class="MsoNormal">
  * * *
 </p>
 <p class="MsoNormal">
  İnönü’yü şimdi gündeme getirmek gerekmezdi. Ama bu gereksizliği eleştirirken, bütün hatalarını ibra eden bir başka aşırılığın üslubunu kullanmak, o gereksizlikten çok daha büyük bir yanlıştır. Bu yanlışa Taha Akyol’un da iştirak etmesine çok üzüldüm. Yakın tarihimiz için hep şunu söylerim: bilgiler eksik değil, o bilgileri bir bütün hâlinde değerlendiremeyen yorumlar yanlış. Bilgiler eksik değil ve yeni bilgi keşfine lüzum yok ama, var olan bilgileri bir bütün hâlinde değerlendirmeyip bazılarına ağırlık vererek bazılarını ihmal etmek suretiyle peşin hükümlerin malzemesi hâline getirirsek, bir uçtan diğerine gidip geliriz ve hiç kimsenin işine yaramayan yanlış sonuçlar çıkar ortaya. İnönü Lozan için iyi bir seçimdi çünkü frene basmayı iyi bilir ve zaten de kontrol altındadır. Büyük Taarruz’da da frene basmak istemiştir ama, Atatürk dikkate almamıştır; çünkü onu nerede nasıl kullanacağını bilirdi. Ve İnönü demokrasinin de sürekli olarak frenine basmıştır. Bazen o kadar sert ve kasıtlı basmıştır ki; 27 Mayıs’taki gibi araba takla atmıştır; bazen de takla atmasına ramak kalmıştır. Bıraktığı miras da, vesayet müdahaleciliğinden ibarettir. Bence tek önemli meziyeti aile hayatının çok düzenli oluşudur. Onun dışında bütün siyasi hayatı ve misyonu, “irtica geliyor!” alarmı vermekten ve her hayırlı işi frenlemekten ibarettir. Milliyet’in internete açılan dijital arşivindeki 1950’li, 1960’lı yıllara bakınız, hepsini ibretle görürsünüz.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=26793), [web.archive.org (arşiv bağlantısı)](http://web.archive.org/web/20100526171619/http://www.aksiyon.com.tr:80/aksiyon/newsDetail_getNewsById.action?newsId=26793)
