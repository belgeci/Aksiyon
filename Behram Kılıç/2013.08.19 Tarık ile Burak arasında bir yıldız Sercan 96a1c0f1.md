# Tarık ile Burak arasında bir yıldız: Sercan

*Behram Kılıç 2013.08.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Birkaç yıl öncesine kadar en büyük yıldız adaylarından biriydi. Transfer listelerinin en başında yer alıyordu. Bu sezon Şanlıurfaspor’da kiralık oynayacak. Peki, Tarık Daşgün mü olacak, Burak Yılmaz mı? Buna kendisi karar verecek.
  </font>
 </div>
 <div id="newsText">
  <font class="detail-text">
   <p>
    2009-10 sezonunun şampiyonu Bursaspor’un ele avuca sığmaz oyuncusuydu. Dar alandaki deparları, patlayan forvet özelliği, sürati, gücü, golleri ve gençliğiyle… Türk futbolunun gelecek 10 yılına damga vuracak bir futbolcunun izlerini taşıyordu. Aslında daha önceki sezonlarda ışık vermişti, 5 Nisan 1990 Bursa Osmangazi doğumlu Sercan Yıldırım. Futbol hayatına Bursaspor altyapısında başlamıştı. Profesyonel kariyerini, tüm kategorilerdeki milli takımlar şekillendirdi. 2005’te 15 Yaşaltı Milli Takım’ın formasını giyerek başladığı milli takım serüveni, neredeyse her maçta gol atarak devam etti. Londra’da 2006’daki özel bir turnuvada dünya devi Manchester United’ın dikkatlerini çekti. İngiliz kulübü, Bursaspor ve ailesiyle iletişime geçecek ancak şartlar oluşmadığı için transferi gerçekleşmeyecekti.
    <p>
     Bursaspor formasını ilk defa 2007-08 sezonunda Atatürk Olimpiyat Stadı’nda giydi. Süper Lig kariyerindeki ilk golünü ikinci maçında, Kasımpaşa’ya attı. O sezon ligde sekiz defa boy gösterdi. 2008-09 sezonunda Bursaspor’un 9 numaralı forması onundu. 18 yaşındaydı. Ligin ikinci haftasında Bursa’da seyircisiz oynanan Gençlerbirliği maçında takımı adına 2 gole imza attı. Bu goller onu ülke içinde de fark ettirdi. Bir hafta sonra Galatasaray’a karşı gol atarak dikkatleri iyice üzerine çekti. Sezonu ise 11 golle tamamladı. A Milli Takım’a da bu güzel günlerde davet edildi. İlk milli maçı Bursa’daki Bosna-Hersek karşılaşmasıydı. Milli Takım’daki ilk golünü ise Estonya’ya atacaktı.
     <p>
      2008 yazında Antalya’da kendisiyle gerçekleştirdiğimiz bir söyleşide mütevazı duruşu, aklı başındaki konuşmaları bizi çok etkilemişti. 2009-10 sezonunun ilk haftalarında da fırtına gibi esiyordu. Ancak Kasım 2010’da dizinden yaşadığı sakatlık onu yaklaşık iki ay sahalardan uzak tutacaktı. Döndüğünde forma yine onundu. Sezon sonu Bursaspor inanılmazı gerçekleştirecek, Türk futbolunun 5. şampiyonu olarak adını tarihe yazdıracaktı. Sercan ise sadece 4 gol atmasına rağmen taraftarın sevgilisiydi. Medyada da boy boy fotoğrafları vardı. Şampiyonluk kutlamalarındaki dağıtmış hali o sevinç atmosferinde hoş görülmüştü. Ortaya koyduğu performansla İstanbul takımlarının da gözdesiydi. Hocası Ertuğrul Sağlam, tüm saydığımız özelliklerine rağmen henüz kıvamını bulmadığını düşünüyordu.
      <p>
       İstanbul takımlarının transfer teklifleri, o zamanki başkan merhum İbrahim Yazıcı’dan veto yiyecekti. Ona göre hem önerilen rakamlar Sercan’ın değerinin altındaydı hem de parlayan her yıldıza asılan İstanbul takımlarına karşı dik durmanın zamanı gelmişti. Yazıcı bir de taraftarın tepkisinden çekiniyordu. Sercan ise İstanbul takımlarından birine kapağı atmanın kendisi için daha iyi olacağını düşünüyordu. Athletico Madrid’in de ona ilgisi büyüktü. Tam da bu günlerde gazetelerin transfer sayfalarını süslemesi onun kimyasını bozacaktı. O, yıldız olmanın zorluklarıyla karşılaşmış ve bu zorluklara yenik düşmekten kurtulamayanlar kervanına katılmıştı. Oysa genç oyuncu, Futbol Federasyonu’nun yayın organı Tam Saha’nın 31 Ekim 2009 tarihli sayısında “Şöhreti ve ilgiyi kaldıracak olgunluktayım.” diyordu. “19 yaşında olmama rağmen kendimi sorumluluk sahibi bir insan olarak görüyorum.” sözleri de onun dudaklarından dökülüyordu. Üstüne üstlük iddialıydı da “Bu hem saha içinde hem de saha dışında böyle.” diyerek. Ama maalesef bu aklı başında sözler tarihin tozlu raflarında kalacaktı. Sercan, o gece âlemi senin, bu gece âlemi benim diyerek sözde hayatını yaşıyor, profesyonelliğin gereklerini yerine getiriyordu! Onun bu yaşantısı başta Ertuğrul Sağlam olmak üzere taraftarları da rahatsız edecekti.
       <p>
        Aslında Sağlam, daha hazır, daha olgun, daha istikrarlı ve en önemlisi daha aklı başında bir forveti takıma katmanın, Sercan’dan daha faydalı olacağını düşünüyordu. 5 milyon dolarlık tekliflerin olduğu bu ortamda Sercan’ın satılmasından ve ondan gelecek parayla da hazır bir forvet alınmasından yanaydı. Ancak Sercan yukarıda arz ettiğimiz sebeplerden dolayı takımda kaldı. Kaldı kalmasına da huzursuzluklar takım içinde de baş göstermeye başladı. Sercan bir türlü kendini âlemlerden koparamadı. Ertuğrul Sağlam da şampiyon oldukları sezondan sonra hak etmediğini düşündüğü için ona formayı vermedi. Neticede aradaki ipler iyice koptu ve Sercan’la birlikte benzer sıkıntıları farklı tonlarda yaşayan Volkan Şen de takımdan ayrıldı. Volkan iyi bir fiyata Trabzonspor’un yolunu tuttu. Sercan ise önceki değerinin altında (3 milyon avro) ama o şartlar itibarıyla fena sayılmayacak bir bonservis bedeliyle, üstelik sezon başladıktan 1,5 ay sonra Galatasaray’a verildi. Galatasaray, Musa Çağıran’ı da Bursaspor’a yine bu transfer karşılığında bedelsiz olarak gönderecekti. Sercan ise her sezon için 700 bin avro sabit transfer ücreti alacaktı.
        <p>
         <strong>
          Forma, aslanın ağzında
         </strong>
         <p>
          Sercan, Cim Bom’a geldiğinde yeni bir başlangıç gibi bir düşünceyi içinde barındırmıyordu. Ona göre kendisi zaten yıldızdı. Ama Galatasaray’da forma, Fatih Terim’in tabiri ile, aslanın ağzında değil, midesindeydi. Milan Baros, Johan Elmander vardı. İyi olan oynardı. Üstelik kimsenin kara kaşına, kara gözüne bakılmazdı. Sercan, Terim’in kendisinden beklediğini veremedi. Toplam 19 maçta sadece 1 gol attı. Hatta Terim ondan öylesine memnun değildi ki o sezonun devre arasında Antalyaspor’dan Necati Ateş’le takımı takviye etti. Necati’nin ikinci yarıda attığı 15 gol şampiyonluğa büyük katkı sağladı. Bir sezon sonra ise G.Saray, Burak Yılmaz gibi yine genç ve dinamik bir forveti bünyeye katmıştı. Şimdi Sercan’ın rakibi, o günler için Sercan’dan daha profesyonel bir yaşam süren ama geçmişinde Sercan’ın düştüğü hataların benzerini yaşamış Burak Yılmaz’dı. Burak Yılmaz da Anadolu’da parladıktan sonra İstanbul’da tutunamayanlardandı. Antalyaspor’un ardından Beşiktaş ve F.Bahçe maceraları beklenilen gibi geçmemişti. Eskişehir’de de kendini tam bulamayan Burak için Trabzonspor ve Şenol Güneş çıkış kapısı olmuş, Türkiye’ye kendisini Bordo-Mavili forma altında ispatlamıştı. Üçüncü İstanbul seferinde Sercan’a formayı kaptırmaya hiç niyeti yoktu. Antrenmanlarda, hazırlık maçlarında kendisini bir türlü gösteremeyen Sercan’ın da Burak’a rakip olmaya pek niyeti yoktu! Umut Bulut’un varlığı da Sercan’ın işini iyice zorlaştırdı. Fatih Terim’in zaman zaman forma vererek kazanmaya çalıştığı, aslında transfer ederken çok şey beklediği Sercan sonunda Terim’in de gözünden düştü. G.Saray forması altında sadece 2 gol attı.
          <p>
           Ve 2012-13 sezonunun devre arasında Sivasspor’a kiralandı. Sercan, Rıza Çalımbay’ın takımında da kendisini gösteremedi. 8 maçta 1 gol attı. İstanbul hayatının derinliklerine dalan genç oyuncu, cepten yiyordu. 2013-14 sezonunda da onun açısından işler yolunda değildi. Terim, sezon başı hazırlık kampına bu oyuncuyu dahil etmedi. Artık Sercan’ın kendisine takım bulması gerekiyordu. Ama profesyonel dünyada adın çıkmaya görsün, Süper Lig’in hiçbir takımı Sercan’a kapı açmadı. Hiçbir hoca ‘ben onu adam ederim’ düşüncesine kapılmadı. Sercan da bu şartlar altında Anadolu’nun bir başka Süper Lig takımına değil, bir alt lige gitti. Profesyonel yaşantıya ayak uyduramayan futbolculara bir yeni halka daha ekleyerek… Her şeyin bir ölçüsü vardı. O ölçüyü çoktan kaçırmıştı. G.Saray gibi büyük bir camia ona büyük fırsat sundu. Terim ona inandı. Yaşı gençti. Büyük bir takımın forvetinde yer almak motivasyonun en doruk noktasında olması için yeterliydi. Ama hiç ışık vermedi. 150 bin liralık bonservis bedeliyle Şanlıurfa’ya kiralandı. G.Saray ondan bir beklenti içinde ki 2016’da bitecek sözleşmesini de bir yıl uzattı. Akıllanması için bu ona sunulmuş bir fırsat aynı zamanda. Sürgün günlerinde, yeniden küllerinden doğar mı, bilinmez. Urfa halkı onu bağrına bastı. Pek tabii ki bu sevginin arka planında ondan büyük beklentiler var. Eğer bu beklentilere karşılık veremezse aynı sevgiyi gösterenlerin tepkisi de sert olacak. Tarih öyle söylüyor çünkü.
           <p>
            O ise Şanlıurfa’ya geldiği için çok mutlu olduğunu, taraftarların gösterdiği sevgiyi görünce hırslandığını ve çok heyecanlandığını söyledi ilk açıklamalarında. Şu sözler ona ait: “Benim için PTT 1. Lig veya Süper Lig’in bir önemi yok. Şanlıurfaspor’u tercih etmemdeki en büyük neden takımın hırsı, hedefleri ve tabii ki arkamızdaki taraftar desteği. Burada yeni bir sayfa açacağıma inanıyorum.” G.Saray’dan giden bir oyuncunun sözleri bunlar. Bursaspor’da oynarken İstanbul’a, İspanya’ya göz kırpacaksın, PTT 1. Lig’e gidince bunun bir öneminin olmayacağını söyleyeceksin…
            <p>
             <strong>
              Kariyer basamakları tersine döndü
             </strong>
             <p>
              Umarız Sercan, Şanlıurfa’yı tercih etmesindeki gerçek sebepleri anlar. Ve umarız yeni bir sayfa açar. Bir gerçek var ki Sercan için kariyer basamakları tersine döndü. Her ne kadar sözleşmesi uzatılsa da Galataaray formasını tekrar terletmesi mümkün gözükmüyor şu aşamada. Süper Lig’in her yıl artan rekabet ortamında başka bir Anadolu takımında oynaması da çok zor. Bu performansıyla asansör takımlarda kendisine yer bulursa sevinmeli. Hatta bir alt lige düşerse de şaşırmayalım. Zira PTT 1. Lig’deki mücadele ve dayanaklılık hiç ona göre değil şu an. “Ben Sercan’ım” düşüncesi işi daha da zorlaştırır. Sizin anlayacağınız genç futbolcular için ibretlik bir hayat hikâyesine doğru yol alıyor hâlâ genç Sercan. Biraz önce bahsettiğimiz Tam Saha röportajında, “Genç futbolcu kardeşlerine vereceğin tavsiyeler var mı?” sorusu üzerine gençlere bakın hangi uyarılarda bulunuyordu Sercan: “Her zaman normal çalışmalardan daha fazlasını yapmaları gerektiğini bilmeliler. A takıma çıktıkları dönemde ağabeylerine yetişmek için bunu yapmalılar. Büyüklerin nasihatlerini dinlemeleri lâzım. Özgüvenlerini bulduktan sonra da yeteneklerini sergileyeceklerdir.”
              <p>
               Umarız vakit geç olmadan o da Burak Yılmaz gibi, bu süreci tersine çevirmeyi başarır. Aksi takdirde, bir zamanların süper yeteneği Tarık Daşgün’ün pişmanlık dolu röportajları gibi Sercan’dan da bol ‘keşke’li hikâyeler dinleriz.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-36311-tarik-ile-burak-arasinda-bir-yildiz-sercan.html), [web.archive.org (arşiv bağlantısı)](http://web.archive.org/web/20130826135708/http://www.aksiyon.com.tr:80/aksiyon/haber-36311-tarik-ile-burak-arasinda-bir-yildiz-sercan.html)
