# En Clasico!

*Behram Kılıç 2011.04.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Real Madrid-Barcelona mücadelelerinin en klasiklerine şahit olduğumuz El Clasico ayının içindeyiz. İki takım, tarihte ilk kez 20 gün içinde 4 kez karşı karşıya geliyor. Bunlardan ilkini Santiago Bernabeu’da izledik.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Aralık ayıydı. Türk Hava Yolları’ndan birikmiş millerim vardı. Eğer 2010 yılı içerisinde bir bilet almazsam millerimin çoğu yanacaktı. Ne yapabilirdim? Bir El Clasico izlemek için İspanya’ya gidebilirdim mesela. Hemen La Liga fikstürüne baktım. Ve hiç düşünmeden 16-17 Nisan’a denk gelecek bir uçak bileti aldım. Yaklaşık bir ay önce de Real Madrid kulübünün basın sorumlusuna mail attım, basın tribününden bir yer ayarlaması için. “Şu an mümkün değil; ancak maça 15 gün kala bir kez daha bizi arayın.” dedi. Bu arada yeni gelişmeler oldu. Real ve Barca, İspanya Kral Kupası’nda finale çıktı. Şampiyonlar Ligi’nde de yarı finalde eşleşti.
    </p>
    <p class="MsoNormal">
     Nisan ayı El Clasico ayıydı. Ve ben bu maçlardan sadece ilkine gidebilecektim. Real Madrid yetkilileri basın tribününün yetersizliğini gerekçe göstererek sonraki günlerde de bana yer ayarlayamayacaklarını söylediler. İnternetten bilet fiyatlarına baktım, dudak uçuklatıyordu. En düşük bilet fiyatı 700 avro civarındaydı. Biletim olmadan yine de Madrid’e gittim. Hiç olmazsa maç sırasında stat çevresindeki ambiyansı yaşayabilecektim.
    </p>
    <p class="MsoNormal">
     Türkiye’den bir arkadaşım İspanya’da irtibat kurabileceğim bazı isimler verdi. Bunlar Madrid’de öğrenim gören öğrencilerin yanında turizm rehberliği yapan arkadaşlardı. Bilet konusunu onlarla da paylaştım. İçlerinden Trabzonlu Enver Balcı, İspanyol bir arkadaşının bazı günler kombine biletini sattığını ama bu maç için bunu yapmasının mümkün olmadığını söyledi. Onun dışında İspanyol bir hanımla evli Türk vardı. Kayınpederinin iki tane kombine kartı bulunuyordu. Onlardan birini isteyebilirdik. Ancak cevap olumsuzdu. Tüm dünyanın beklediği bir maçın biletini kim başkasına verirdi ki! Yapacak sadece bir şey kalmıştı. Maçın başlamasına yakın bir saatte stada gidip karaborsa bilet almak. Evet, yasak olmasına rağmen karaborsa bilet satıldığını herkes biliyordu ve özellikle dışarıdan gelen turistler için tek çare buydu.
    </p>
    <p class="MsoNormal">
     Maç günü Fenerbahçe-Gaziantepspor maçını izlemek için stadyumun yakınında bulunan bir Türk lokantasına gittim. Burada Rıdvan Dilmen ve Acun Ilıcalı ile karşılaştım. Tam bu karşılaşmanın heyecanına kendimi kaptırmışken Enver aradı. İspanyol arkadaşı maça gelemeyecekti ve kombinesini 150 avroya satıyordu. ‘Alalım mı?’ diye sordu. 150 avroya El Clasico, üstelik maça iki saat kala... Bu, bedava denilecek bir fiyattı gerçekten. ‘Hemen al’ dedim. Maça 1 saat kala bilet elimdeydi. Jan Mori’ye ait kombine bilet, B Blok, 506. Bölüm, 9. Sıra, 25 Numaralı koltuğu gösteriyordu. Santiago Bernabeu’nun önünde inanılmaz bir insan kalabalığı vardı. Ancak bu kalabalığa rağmen trafik akıyordu. B Blok’u 7-8 kat çıktım. Dört-beş dakika sonra görevli memurların da yardımıyla yerimdeydim. Ne üst baş araması vardı ne bozuk para ve çakmak alınıyordu ne de x-ray cihazından geçiliyordu. Yan yana konan bir sürü turnikeden binlerce insan akın akın stadyuma giriyordu; hem de taşkınlık ve herhangi bir bekleme olmaksızın...
    </p>
    <p class="MsoNormal">
     9. Sıra, 25 Numaralı koltuğa oturduğumda yanımdaki ihtiyar ‘Burası senin yerin değil’ diyerek beni nazikçe uyardı. Ben de elimdeki kombine bilete bakarak vücut dili yardımıyla ihtiyara ‘Burası benim’ demeye çalıştım. Emin olmak için bilete baktı. Sonra kombine kart üzerindeki fotoğrafa elinin tersiyle dokunarak bir kahkaha attı. Her zamanki sıra arkadaşının bileti bendeydi.
    </p>
    <p class="MsoNormal">
     Yerim çok güzeldi. Panoramik görüntüye sahip bir noktadaydım. Tüm stada hâkimdim. Tribünler oldukça dikti. İspanyollar minimum metrekare alandan maksimum verim almışlardı. Sanki yuvarlansanız sahaya düşecekmişsiniz gibi bir stat inşa etmişlerdi. Tribünler yatay değil, dikey yükseliyordu. Koltuğunuzun önüne, tutunmak için demir koymuşlardı. Maçın başlamasına 5 dakika vardı. Takım kadroları anons edilirken en çok anonsu Real Madrid’in hocası Jose Mourinho aldı. Tribünlerde pankart yoktu. Maç öncesi taraftarlara dağıtılan beyaz bayraklarla 80 bin kişilik stat beyaza büründü.
    </p>
    <p class="MsoNormal">
     Bana göre, 20 gün içindeki 4 maçın 4 ayrı taktiği olacaktı. Bu gece Barcelona rahattı. 8 puan öndeydi. Maç öncesi İspanya’nın meşhur iki spor gazetesi AS ve Marca’ya baktım. AS gazetesi ‘Her şey ya da hiçbir şey’ başlığını atmıştı. Ve Mesut Özil’in ilk on birde oynamayacağını yazıyordu. Marca ise Mesut’u ilk on birde göstermişti. Ama Mesut yedekti. Mourinho orta sahaya Pepe’yi koyarak daha defansif bir kadro çıkartmıştı. Gazetelere konuşan Guardiola, rakibe saygı duyuyor ve “Yeryüzünde bizi yenebilecek tek takım Real Madrid.” diyordu.
    </p>
    <p class="MsoNormal">
     Real’e yakınlığı ile bilinen Marca, Barcelonalı futbolcuların elleriyle 5 işareti yaptıkları reklam afişini ikinci sayfasına koymuştu. İki gazeteyi bizdeki spor gazetelerine göre daha derli toplu gördüm. Habere önem veren, mizanpajda abartıya kaçmayan, bol bol istatistiklerle okuyucuyu bilgilendiren bir anlayışları vardı.
    </p>
    <p class="MsoNormal">
     İki takım arasındaki 210. maçtı. Real Madrid’in 85, Barcelona’nın 82 galibiyeti bulunuyordu. Barcelona’nın form durumunu göz önüne alınca aradaki fark şu bir ay içinde kapanabilirdi. Mourinho’nun hayatındaki en zor 4 maçtı. Ve ilki hakemin düdüğü ile başladı.
    </p>
    <p class="MsoNormal">
     Belki de Real’in lig şampiyonluğu yarışında iddialı olacağı son maçtı bu. Ama buna rağmen taraftarlarda coşku göremedim. Sadece kale arkasındaki bin kişilik bir grup maç boyunca susmadı. Onlara bir de hemen benim arkamda bulunan genç bir Real taraftarını eklemeliyim. 90 dakika onlarla birlikte tezahüratta bulundu. Yani sahada 90 dakika bağıran 1001 kişi vardı. Maç beklenenin aksine çok donuk başladı. Yeryüzünün en iyi iki takımı ve yeryüzünün en iyi iki teknik direktörüyle yeryüzünün en iyi statlarından birindeydik ama sahada futbol yoktu. Messi bile kendisini ancak 44. dakikada gösterdi.
    </p>
    <p class="MsoNormal">
     İlk yarı golsüz sona erdi. Devre arasında başörtülü bir bayan ve yanında bir çocuk gördüm. Karadenizliye benziyorlardı. O tarafa doğru adım attım. Tanıştık. Ayşegül Hanım Trabzonluydu. Eşi Ali Sıtkı Bey ise Bursalı… Geçtiğimiz aylarda YGS’ye giren kızları ve lise 3’teki oğullarının en büyük isteği olduğu için maça gelmişlerdi. Ayşegül Hanım, Bursa’da da 3 kez maça gitmiş. Dördüncü maçı El Clasico. Eşi Ali Sıtkı Şahin, İspanyolların maçı dev bir ekonomiye çevirmesine hayran kalmış. “Stat, mahalle arasında apartman gibi duruyor.” diyor. Yanlarında 10 yaşlarında bir kızları daha vardı. Barcelona’yı tutuyorlardı. Biletlerini internet üzerinden almışlardı. Fransa’da bulunan kuzenleri de onlara katılmıştı. 6 biletin 4’ünü Türkiye’deyken internet üzerinden almışlar, 2’sini ise Madrid’e geldiklerinde... İnternet üzerinden aldıkları 4 bilete yaklaşık 2500 avro vermişler. Madrid’e geldiklerinde aldıkları biletlere ise 800 avro kadar ödemişler. Hemen burada bir notu da sizinle paylaşalım. Bazı internet siteleri sezon başında aldıkları birden fazla kombine bileti böyle maçlarda astronomik fiyatlara satıyor. Sorup öğrendiğime göre kale arkasında 400 avroya sezonluk kombine bulmak mümkün. Ama bu maçta bir kale arkası bileti 400 avrodan daha pahalıya satıldı. Yine oteller maç gecesi oda fiyatlarını 2 hatta 3 katına çıkartmış.
    </p>
    <p class="MsoNormal">
     Evet, 80 bin kişinin hepsi Real’li değildi. 5 bin Barcelona taraftarına ayrılan yer haricinde stadın dört bir tarafına dağılmış, Barcelona’yı tutan izleyiciler vardı. Bu izleyicilerin çoğu dünyanın dört bir yanından El Clasico’yu izlemeye gelenlerdi. Maçtan bir gün önce stadyumda dolaşırken bir Ermeni ile karşılaştım. “508 nolu kapıya nasıl gidebilirim?” diye sorduğum genç Romanyalıydı ve Türk olduğumu anlayınca “Cim Bom G.Saray!” diye tezahüratta bulundu. Stadyumda karşılaştığım aile Bursa’dan geliyordu. Tam karşı tribünlerde Türk bayrağı açılmıştı. Bir Türk’ün tişörtünde İngilizce ‘Bize her yer Trabzon’ yazıyordu. Japonlar böyle maçları zaten hiç kaçırmazlardı. Maç sonrası stadı boşaltırken yerel kıyafetleriyle maça gelmiş Arap turist, taraftarların büyük ilgisini çekiyordu. Türkiye’ye dönüş yolunda bindiğim uçaktaki yolcuların yarısı maç için Madrid’e gelmişti. El Clasico, sadece İspanyolların sahip olamayacağı kadar değerli bir markaydı artık. Bir dünya derbisiydi. Sahada birbirinden ünlü oyuncular, birbirinden ünlü teknik direktörler ve dünyanın en güzel statlarından birinde görsel bir şölen…
    </p>
    <p class="MsoNormal">
     İkinci yarıya dönelim. 50. dakikada Ronaldo’nun şutu direkten dönünce taraftar kendine geldi. Evet, maçın belli bölümlerinde Real taraftarı öylesine sessizdi ki sanki statta 80 bin kişi yokmuş gibi bir hava esiyordu. Ancak ilk golü Barcelona buldu. Messi penaltıyı filelere gönderdiğinde 6-7 sıra kadar sağımda bulunan bir İspanyol ‘gol’ diye bağırıp havaya fırladı. Arkamda susmak bilmeyen genç de ayağa fırlayarak bağıran taraftara doğru hamle yapmak istedi. Ama bu isteği kursağında kaldı. Çünkü o an inanılmaz bir şey oldu. Yanımdaki ihtiyar dâhil gencin etrafındaki tüm Real taraftarı ayağa kalkarak bu taraftarı yerine oturttu. Herkes sanki Barcelonalı idi. 6-7 sıra ötedeki Barca taraftarı olan bitenden habersiz sevincini sürdürüyordu. Müthiş bir otokontrol olayı... Bir an İstanbul’da bir G.Saray-F.Bahçe maçında böyle bir olayın yaşandığını hayal ettim. Gözümün önüne korkunç şeyler geldi…
    </p>
    <p class="MsoNormal">
     Messi’nin golüne rağmen tribünlerde değişen bir şey yoktu. Real taraftarı çekirdek çıtlatırcasına maçı izliyordu. Bu penaltıyla İspanya’da şampiyonluk yarışı bitiyordu. Real 10 kişiydi. Buna rağmen oyuncular da sinirlerine hâkimdi ve rakibe karşı art niyetli bir davranış yoktu. Barcelona ise sanki kendisini diğer maçlara saklarcasına Real’e öldürücü darbeyi vurmuyordu. Mourinho tam da bu dakikalarda Mesut’u sahaya sürdü. Mesut’un girmesiyle Real bir nebze olsun canlandı. Ve 80’lerde penaltı kazandı. Böylece El Clasico 1-1 sona erdi. Maç bittikten sonra Real taraftarın şampiyonluğu büyük ölçüde kaybetmelerine rağmen takımlarını alkışladı. Sonrasında büyük bir insan seli stadyumdan sokaklara aktı. Dile kolay, 80 bin kişi… Neticede metroya girerken turnikelerde meydana gelen tıkanıklığın dışında en ufak bir olumsuzluğun olmadığı bir derbiyi geride bıraktık.
    </p>
    <p class="MsoNormal">
     Gecenin ilerleyen saatlerinde buluştuğumuz Enver, El Clasico’ya dair düşüncelerimi öğrendikten sonra şöyle bir tavsiyede bulundu: “Asıl, Barcelona’daki maça gelmelisin.”
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29228-en-clasico.html), [web.archive.org (arşiv bağlantısı)](http://web.archive.org/web/20131027012146/http://www.aksiyon.com.tr:80/aksiyon/haber-29228-en-clasico.html)
