# Yanlış transferde de büyükler

*Behram Kılıç 2005.08.01*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Ya oyuncu almakta geç kalıyor, ya izlemeden futbolcu alıyor ya da aynı mevkie 3-4 tane oyuncu transfer ediyorlar. F.Bahçe’de Appiah ligin başlamasına 10 gün kala antrenmana çıktı. Beşiktaş, Ailton’u mevcut yapısına uyup uymayacağını hesaba katmadan aldı. G.Saray basit hatalarla elindeki oyuncusunu kaçırdı. Trabzon ön eleme maçı oynadığı gün futbolcu transfer etti.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060524215808im_/http://www.aksiyon.com.tr/resim/556/63.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türkiye’de özellikle 4 büyük futbol kulübü son yıllarda beklenmedik atılımlar gerçekleştirerek diğer rakiplerine epey fark attı. Borsaya açılma, dergi çıkartma gibi faaliyetlerin yanı sıra kurumsal yapı oluşturmada da bir hayli mesafe katettiler. Hatta F.Bahçe ve Beşiktaş televizyon bile kurdular. 4 büyük kulübün değişmeyen ya da bir türlü değiştiremedikleri bir yanları vardı, o da transfer mevsiminde profesyonellikten uzak yönetim anlayışları.
   <br>
    <br>
     Önümüzdeki cuma günü Süper Lig start alacak ama hâlâ 4 takımda da transfer için arayışlar devam ediyor. Bu dört kulüp yıllardır sık sık değişen yönetimler yüzünden doğru dürüst bir transfer komitesi oluşturamadı. Kulübün ihtiyaçları doğrultusunda bir transfer politikası geliştiremediler. Aslında çözüm UEFA kriterlerinin hayata geçirilmesinde yatıyor. Bu kriterler Türkiye’de tam olarak uygulandığında kulübün transfer işlerini Avrupa’daki gibi futbolu ve takımın özelliklerini çok iyi bilen kulüp menajeri yapacak, dolayısıyla her sene sokaklara atılan milyonlarca dolar kasada kalacaktır.
     <br>
      <br/>
      Kulüplerimizin transfer anlayışlarındaki en büyük yanlış sezon bittikten sonra futbolcu aramaya başlamaları. Oysa Avrupa’da ligler bitmeden çoğu transfer kâğıt üzerinde sonlandırılıyor. Bir başka hata ise takımın yapısına, ihtiyaç duyulan mevkie oyuncu alınmayışı. Bazen taraftarı, delegeleri, medyayı susturmak için transfer yapılıyor.
      <br/>
      <br/>
      Bu transfer mevsiminde F.Bahçe, G.Saray, Beşiktaş ve Trabzon’un transfer politikalarındaki yanlışlara gelince...
      <br/>
      <br/>
      Son şampiyon F.Bahçe, genç forveti Serhat ve Daum’la anlaşamayan Van Hooijdonk’u göndererek ileri uçta oynayan Nobre’yi iyice yalnızlaştırdı. Sarı-Lacivertli ekip beklenen transferini ise Juventus’lu Appiah’ı alarak gerçekleştirdi. 25 yaşındaki Appiah’ın transferi için bir süre ortalıklarda gözükmeyen yönetici Mahmut Uslu ve Hakan Bilal Kutlualp’in iş bitiriciliğini dile getirmek gerekiyor. Spor yorumcusu Ömer Üründül’e göre bu transfer oldukça yerinde. Fenerbahçe’nin orta sahayı toparlayacak, Aurelio’yu yalnızlıktan kurtaracak, devamlılığı ve pres etkinliği olan, oyunu yönlendirebilen, ileriye olumlu servis yapabilen bir oyuncuya ihtiyacı vardı. Bu noktada Appiah, çok büyük bir oyuncu değil ama özellikleriyle bugünkü Fenerbahçe için isabetli bir seçim. Ancak bir yılı opsiyonlu olmak üzere 5 yıllık sözleşme imzalanan Appiah’ın geçtiğimiz çarşamba günü takımla ilk antrenmana çıktığını belirtelim. Onun takıma uyum sağlaması bakalım ne kadar sürecek. Ortega’nın uyum sorunu dikkate alındığında F.Bahçe’nin bu transferdeki en büyük yanlışı Appiah’ı geç transfer etmesi olarak gözüküyor.
      <br/>
      <br/>
      F.Bahçe’de bir başka konu ise Nicolas Anelka’nın takımda kalıp kalmayacağı. Bu oyuncu takımın Almanya kampında ilk gün idmana çıktı, ikinci gün tek başına çalışıyormuş gibi yaptı. Üçüncü gün ise idmana çıkmaya bile gerek görmedi. Çünkü kendisine İngiliz takımı Newcastle’dan teklif vardı. Yönetim bu konuda bir türlü kararını veremiyor. Spor yazarı Rıdvan Dilmen, yönetimin, kafası karışan Anelka’yı elden çıkararak yeni bir golcü almasını öneriyor. Ancak bu saatten sonra F.Bahçe’ye Avrupa’da katkı yapacak kalitede bir oyuncu bulmak, bu oyuncunun takıma uyumunu kısa sürede sağlamak çok zor. Yönetim ise bu konuda belirsizlik politikası izliyor.
      <br/>
      <br/>
      G.Saray’dan kaçan kaçana!
      <br/>
      <br/>
      Sarı-Lacivertli takımda bir sorun da kalede yaşandı. Rüştü’nün gidip gitmeyeceği geçtiğimiz çarşamba günü belli oldu. Yani 5 yıllık sözleşme imzalanan Appiah’ın takımla idmana çıktığı ilk gün. Rüştü’nün kiralık olarak kalmasıyla özel maçlarda oynayan Serhat, Recep ve Volkan’ın ‘biz hazırız’ mesajları da boşa gitti. Bu arada lig başlamak üzere ama F.Bahçe’nin teknik direktörü C.Daum hâlâ transfer istiyor.
      <br/>
      <br/>
      Bu transfer mevsimi en çok G.Saray’ın başını ağrıttı. Sarı-Kırmızılı takım sezon biter bitmez Ribery sorunu yaşadı. Büyük ümitlerle geçtiğimiz yıl devre arasında alınan Ribery, sözleşmesindeki bazı şartların yerine getirilmemesiyle adeta uçup gitti. Öyle ki yönetim olayın şokunu uzun süre üzerinden atamadı. İstifalar oldu. Basın ilk günler yönetimin üzerine gitti. Ancak daha sonra olayı millî bir dava haline getirip, giden gitti kalan sağlar bizimdir felsefesiyle G.Saray’a sahip çıkmaya başladı. Yönetim, Conceicao’yu da yüksek maliyeti sebebiyle istemedi. Yani bu oyuncunun bir sezon önce yüksek maliyetle transfer edilmesi hataydı. “N’oluyor? Bu yabancılar niye kaçıyor?” denilecek olay ise Kolombiyalı kaleci Mondragon’un bir türlü G.Saray’ın kampına katılmamasıyla zirveye çıktı. Bu oyuncu İtalya’nın Palermo takımına gitmek için uzun süre direndi. Mondragon ailevi sorunları sebebiyle Palermo ile görüştüğünü kabul etti. Başkan Özhan Canaydın yakın çevresine bu oyuncu ile yolların ayrılması gerektiğini söylese de yeni Teknik Direktör Eric Gerets, Mondragon’un kalmasını isteyince işler değişti.
      <br/>
      <br/>
      Cim Bom’da arayışlar sürüyor
      <br/>
      <br/>
      Geçen hafta Türkiye’ye dönen Mondragon basının karşısına çıkarak, “Başkana ‘Ne yapıyoruz?’ dedim ve sohbetimiz ancak 5 dakika sürdü. Başkan bana ‘Gitmek istemiyor musun?’ diye sordu. Ben de ‘Gitmemin acaba kulübe faydası olur mu?’ diye sordum. Benim başkan ile profesyonelliğin ötesinde iyi ilişkim var. Kendisi benim için baba gibi, onunla herşeyi konuşuyoruz.” diyerek pek de inandırıcı olmayan bir açıklama yaptı. Hatta ‘sözleşmeme boş rakam yazılsaydı yine de kulübe karşı duyduğum aidiyet ve sorumluluk duygusuyla burada olurdum’ gibi bir laf etti. Uzun süre Mondragon’un aleyhine yazılar kaleme alan bazı gazeteler ise Kolombiyalı oyuncunun G.Saray’da kalmasının ardından ‘Aslan Mondi’ başlıkları attı.
      <br/>
      <br/>
      G.Saray’ın teknik direktörlüğüne ise Eric Gerets getirildi. Yeni hoca takımın geçen yıl oynadığı 27 maçı kasetten izledikten sonra Hagi’yi övercesine çok iyi maçlar çıkarttıklarını söyledi. Yönetim uzun vadeli aldığı Hagi’yi ilk yılından sonra göndererek istikrarlı bir transfer politikasının olmadığını gösterdi. G.Saray’ın bir transfer yanlışı da Sakaryaspor’dan aldığı Ragıp’ı hazırlık kampından sonra Kayserispor’a satmasıydı.
      <br/>
      <br/>
      G.Saray yabancı transferini ise Sırp İliç’ten yana kullandı. Spor yazarı Ömer Üründül, İliç’in iyi bir futbolcu olduğunu belirterek, “Forvetin arasına akıllı sızmalar yapabiliyor. Oyun zekası da var. Ama şu anda güçsüz.” yorumunda bulundu. Gerets’in bu pozisyon için ilk planda istediği oyuncu Arjantinli İnsua’ydı. Lakin bu transfer gerçekleşmedi.
      <br/>
      <br/>
      Uzun süre Fransız futbolcu Pires ile ilgilenen ancak bu transfer için bir gelişme sağlayamayan Sarı-Kırmızılı takım futbolcu arayışlarını sürdürüyor. Yöneticiler, Ankaraspor’lu Wederson’u transfer etmek için yine geçen yıl kadroya kattığı Hasan Salih Kabze’yi gözden çıkardı. Ancak başkent ekibi Necati’yi isteyince iş yattı. Teknik Direktör Gerets, “Alternatifi olmadığı için arayışlar içindeyiz.” açıklamasında bulundu. Belçikalı teknik direktör özellikle kanatlara transfer yapabilmeleri halinde oyun kalitelerinin daha da yükseleceğini söyledi. Yani sizin anlayacağınız sezon başlıyor ama G.Saray’da transfer arayışları hâlâ sürüyor.
      <br/>
      <br/>
      Beşiktaş’ta kadro şişkin
      <br/>
      <br/>
      Beşiktaş’ın bu sezonki transfer politikası da bir hayli çelişkilerle dolu. G.Saray alternatifler ararken Beşiktaş’ta aynı pozisyonda oynayan 7-8 oyuncuyu görmek mümkün. Kürşat, Ali Tandoğan, Youla gibi oyuncuların sezon biter bitmez transfer edilmesi çok yerindeydi. Ancak bu oyuncuların gelmesiyle takıma daha çok fayda sağlaması beklenen John Carew’in sırf bir miktar para kazanmak uğruna Fransa’nın Olimpik Lyon takımına satılmasını ise anlamak mümkün değildi. Hem Türkiye’de hem de Avrupa’da rakiplerin korkulu rüyası olacak Carew, geçen hafta Fransa Kupası finalinde Auxerre’yi 4-1 yenen takımının üç golünü attı.
      <br/>
      <br/>
      Carew’in satılmasıyla tıpkı onun gibi bir oyuncuya, yani hava hakimiyeti olan, vücudunu kullanabilen, kaleye sırtı dönük oynayabilen, top tutabilen pivot santrfora ihtiyaç duyan Beşiktaş beklenmedik bir şekilde Almanya’nın Schalke 04 takımında forma giyen Brezilyalı golcü Ailton da Silva ile bir yılı opsiyonlu olmak üzere 3 yıllık sözleşme imzaladı. Teknik Direktör Rıza Çalımbay bu transfer gerçekleşmeden birkaç gün önce gazetecilere “Bana uzun boylu golcü lâzım.” şeklinde konuşmuştu. Spor Yazarı Ömer Üründül de Ailton için “İyi forvet ama Beşiktaş’ın eldeki kadrosunun ihtiyaç duyduğu oyuncu.” değil düşüncesinde.
      <br/>
      <br/>
      32 yaşındaki bu oyuncunun Schalke’den önceki takımı Werder Bremen’den hocası Thomas Schaaf ise “Şunu rahatlıkla söyleyebilirim ki, Ailton büyük golcü. Beşiktaş çok iyi bir iş yaptı.” diyor. Ancak unutulmamalı ki Schaaf, Beşiktaş’ın mevcut kadrosunun karakteristik özelliklerinden haberdar değil. Schaaf’ın bu transferle ilgili küçük bir uyarısı da var: “Ailton attığı goller sonrası biraz el üstünde tutulmayı ister. Kendisine ilgi gösterilmesini, sıradan bir futbolcu gibi muamelede bulunulmamasını arzular.”
      <br/>
      <br/>
      Beşiktaş’ın transfer döneminde Okan ve Sergen’in alacaklarında indirime gitmesi de transfer politikalarındaki yanlışın göstergesiydi. Zira bu oyuncularla zamanında neden bu kadar yüksek meblağlara anlaşma yapılmıştı?
      <br/>
      <br/>
      Trabzon rotayı şaşırdı
      <br/>
      <br/>
      Ve gelelim bu sezon Şampiyonlar Ligi’ne girme hedefiyle yola çıkan Trabzonspor’a. Bordo-Mavili kulüp özellikle geçen yılın ortalarına doğru borsaya girmekle kasasına hatırı sayılır bir para koydu. Transfere de kararlı başlıyor gibi bir izlenim verdiler. Teknik Direktör Şenol Güneş ‘haberim yok’ diyerek bedavaya alınan Güven’in transferine onay vermeyecek kadar sağlam bir duruş gösteriyordu. Geçen yılın ortalarında temasa geçilen Polonyalı Zurawski’nin de transferi bitecek gibiydi. Ama bu transfer sırf dengeleri bozmamak adına gerçekleşmedi. Bordo-Mavililer en büyük darbeyi ise Tolga’nın Mircea Lucescu’nun takımı Shaktar Doneks’e gitmesiyle yedi. Şampiyonlar Ligi’ni hedefleyen bir takım için Tolga kalitesinde bir oyuncu mutlaka gerekliydi. Bu oyuncu da dengeler gözetilerek elden çıkartıldı. Her şeye rağmen Tolga’nın Ukrayna takımına satılmasıyla kulübün kasasına 4 milyon dolara yakın para girdi. Kasada para vardı. Transfer komitesi dört bir koldan çalışmalarını sürdürüyordu. Herkes Trabzonspor’un transfer yapmasını beklerken kaleci Petkoviç, Şenol Güneş’in ‘daha iyisini istiyorum’ demesiyle gözden çıkarıldı. Daha iyisi olup olmadığı henüz bilinmiyor ama Bordo-Mavililer kaleye Brezilya Ümit Millî Takımında az da olsa oynamış Jefferson’u transfer etti. Bu oyuncu 22 yaşındaydı. Kaleci için oldukça tecrübesiz bir yaş. Üstelik Trabzonspor’un elinde Ümit Millî Takımımızda bulunan 21 yaşındaki Tolga Zengin varken. Tolga hazırlık maçlarının çoğunda oynamasına rağmen Jefferson’un gelişiyle kulübeye mıhlandı. Güven’in transferini haberim yok diye onaylamayan Şenol Güneş, yöneticilerin, kendisinin ya da ekibindeki hiç kimsenin çıplak gözle izlemediği Brezilyalı Eller’in transferine ses çıkartmadı. Eller ilk resmî maçında vasatın altında bir görüntü çizdi. Bu oyuncu Trabzonspor’a 1 milyon 100 bin dolara mal oldu.
      <br/>
      <br/>
      Trabzonspor’un en ilginç transferi ise Şampiyonlar Ligi ön eleme maçı oynadığı gün gerçekleşti. Yani futbolcunun en çok ihtiyaç duyulduğu gün. Bordo-Mavili yönetim geçtiğimiz salı akşamı Kıbrıs Rum Kesimi’nin Anorthosis takımına 3-1 yenildiği saatlerde 22 yaşındaki Çek futbolcu Tomas Jun ile 5 yıllık anlaşmaya vardı. Yönetim kurulu üyesi Önder Bülbüloğlu bunun son transfer olduğunu söylüyordu. Ancak Trabzonspor’un mevcut görüntüsü ile oyuncuya ihtiyacı olduğu gün gibi aşikar.
      <br/>
      <br/>
      4 büyük takımın transfer politikalarına bazı eleştiriler getirdik. Ama galiba balık baştan kokuyor. Türkiye’de futbolu yöneten Futbol Federasyonu’nun politikası da tıpkı onlarınki gibi değil mi? Levent Bıçakcı yönetimi sözleşmesi devam eden Ersun Yanal’ı ansızın görevden aldı. Yerine getirdiği Fatih Terim’e daha önceki tüm sistemleri ters yüz etmesi de dahil olmak üzere geniş yetkiler verdi. Terim, tüm millî takımlardaki teknik direktörleri göndererek kendi ekibini kurdu. Eğer A Millî Takım 2006 yolunda başarılı sonuçlar alsaydı Yanal koltuğunda oturacaktı. A Millî Takımın dışındaki millî takımlarda çalışan hocalar da görevlerinin başında olacaktı. Türkiye futbolda da garip bir ülke vesselam.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


## Yorumlar

### Gökhan Uzun, 13-Ağustos-2005
> Cömert yöneticilerimiz: 
> Futbol kulüp yöneticilerimiz 556. sayınızdaki ''Yanlış transferde de büyükler '' yazınızda belirttiğiniz hataların umarım bir gün farkına varırlar. Her sene yapılan hatalar tekrar ediliyor ama nedense hiç ders alınmıyor. Gerekli olan mevkiye oyuncu almak yerine taraftarı ve medyayı susturmak, baskıdan kurtulmak için yapılan transferlerin bir çoğu bekleneni veremiyor. Ülkemizin IMF'den kredi alabilmek için istemeyerek de olsa yaptığı icraatlara baktıkça giden milyonlarca dolarlara daha çok acıyorum.

### Hüseyin Ertekin, 04-Ağustos-2005
> Spor için haydi okul bahçelerine: 
> 555. sayınızda Ali Kemal Denizci, mahalle futbolu bittiği için sporun gerilere gittiğini söylüyor. Şöyle bir baktığımızda bugün hemen her mahallede bir okul var. Bu okulların bahçeleri spor için gençlerin hizmetine sunulabilir. Futbolu okullarda ders olarak okutmayı düşünen Milli Eğitim Bakanlığı böylece önemli bir hizmete imza atmış olur. Ayrıca, büyük şehirlerde spor yapmak isteyen; ancak imkan bulamayanlara fırsat verilmiş olur.

Kaynak: [www.aksiyon.com.tr](http://www.aksiyon.com.tr:80/detay.php?id=22246&yorum_id=5578), [web.archive.org (arşiv bağlantısı)](http://web.archive.org/web/20060524215808/http://www.aksiyon.com.tr:80/detay.php?id=22246&yorum_id=5578)
