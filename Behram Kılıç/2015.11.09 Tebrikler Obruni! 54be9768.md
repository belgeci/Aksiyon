# Tebrikler Obruni!

*Behram Kılıç 2015.11.09*

<div class="pNewsDetailMainContent ctx_content" itemprop="articleBody">
 <p>
  Teknik direktör Can Vanlı, Gana Ligi’nde bitime 5 hafta kala 15. sırada aldığı takımı sezon sonu 4. sıraya çıkartarak büyük bir başarıya imza attı. Vanlı ile beyaz adama ‘obruni’ diye hitap eden ülkeyi ve futbolunu konuştuk.
 </p>
 <p>
  Türkiye’de her futbolcunun hayali üç büyük takımda oynamak, sonra da Avrupa’ya açılmak. Ama futbol dünyanın dört bir tarafında oynanıyor. Dünya çapında futbolcuları Çin’de, Japonya’da, Katar’da, Hindistan’da, Birleşik Arap Emirlikleri’nde görüyoruz. Peki, daha uzağa gitmeye ne dersiniz? Afrika’ya... Çok az Türk futbol adamı Afrika’da çalıştı. Bunlardan biri de geçen aylarda Gana’ya giden Can Vanlı. Adana doğumlu Vanlı, futbol eğitimini Almanya’da alan Pro Lisans sahibi bir teknik direktör. 2002-2004 arasında A Millî Takım’ın başında bulunan Şenol Güneş’in teknik ekibinde asistandı. Görevi rakipleri izlemekti. 2010-2013 yıllarında Maldivler’de VB Sports Club’ü çalıştırdı. Burada 2 lig şampiyonluğu yaşadı. 2014’te Lübnan Ligi takımlarından Al Ahed’in hocalığını yaptı. Bu yıl ise Gana’daydı. Sezonun bitmesine 5 hafta kala, 16 takımlı ligde 15. sırada yer alan bir takıma (Hearts Of Oak) gitti. Bu büyük bir riskti. Ama kalan 5 maçın 3’ünü kazanıp 2 beraberlik aldılar ve inanılmazı gerçekleştirerek ligi 4. sırada bitirdiler. “Allah utandırmadı.” diyor Can Vanlı. Şu an Suudi Arabistan’dan teklif alan 1962 doğumlu Vanlı ile Gana futbolunu konuştuk.
 </p>
 <p>
  <strong>
   -Bize öncelikle Gana Ligi’ni biraz anlatır mısınız?
  </strong>
  <br/>
  Gana’da futbolun kökleri 1910’lara gidiyor. En eski kulüp 1911’de kurulan  ve hâlen ayakta duran başkent takımı Hearts Of Oak. Lig 1956’da başlamış. Burada 2 büyük takım var. 23 kez şampiyon olan Asante Kotoko ve 20 şampiyonluk elde eden Accra Hearts Of Oak. Lig 16 takımlı. 15 ve 16. sıradaki takımlar direkt küme düşüyor. 14. takım ise bir alt ligin 3. olan takımı ile iki maç yapıyor. Kim kazanırsa üst ligde mücadele ediyor.
 </p>
 <p>
  <strong>
   -Gana Ligi’ne nasıl transfer oldunuz?
  </strong>
  <br/>
  Gana’ya ikinci gidişim. İlk 4 yıl evvel menajerim Eric Nartey sayesinde gitmiştim. Maldivler’deki başarılı çalışmam dikkatlerini çekmişti ve Gana Millî Takımı’nın teknik direktörlüğü için adım geçmişti. Buradaki kulüplerle diyaloğu iyi olan Nartey bu sefer beni Hearts Of Oak’a tavsiye etti. Sonuçta ben hem kulübü hem de menajerimi utandırmadım.
 </p>
 <p>
  <strong>
   -Çalıştırdığınız takımın geçmişi epey parlak.
  </strong>
  <br/>
  Evet. 20 kez şampiyon oldular. 10 kez Gana Kupası’nı kazandılar. 4 milyona yakın taraftarı olan bir kulüp.
 </p>
 <p>
  <strong>
   -Burada son 5 maçta görev aldınız. Bu nasıl oldu?
  </strong>
  <br/>
  2014-15 sezonunda takım ligin bitimine 9 hafta kala hocası ile yollarını ayırdı. Yola kaleci hocası ile devam ettiler ama sonuçlar düzelmedi. Son 5 maç öncesi ligde 15. sıraya gerilediler. Düşeceklerdi. Tam o esnada bana 5 maçlık bir teklifte bulundular. Biz bu 5 maçta taktiksel değişiklikler yaparak güçlü bir takım oyunu ortaya koyduk. Neticede Allah utandırmadı ve ligi 4. sırada bitirdik. Bir Türk hocası olarak bunun gururunu yaşıyorum. “Tarihî bir olay.” diyorlar.
 </p>
 <p>
  <strong>
   -Ekonomik anlamda ligin büyüklüğünden bahseder misiniz?
  </strong>
  <br/>
  Türkiye ve Avrupa ligleri ile karşılaştırılamaz tabii ki.
 </p>
 <p>
  <strong>
   -Ganalı futbolcuların özellikleri neler?
  </strong>
  <br/>
  Genetik olarak yüksek performanslılar ve futbola çok yatkınlar. Savaşçı ruha ve güçlü bedene sahip olmakla birlikte, çevik ve süratli olmaları en önemli özellikleri. Millî oyuncularının tümü İngiltere, Almanya ve İtalya gibi ülkelerin liglerinde oynuyor. Başka bir açıdan bakarsanız, Gana son 3 Dünya Kupası’na katılan bir ülke. FIFA klasmanında 25. sıradalar. Türkiye 40’lı basamaklarda. Ayrıca buradaki futbolcular başarıya aç.
 </p>
 <p>
  <strong>
   -Bazı Ganalılar Türk takımlarında da oynadı.  Ancak Türkler genelde Avrupa’da top koşturan Ganalıları alıyor. Şu an ulusal ligde 4 büyüklerde oynayabilecek kaliteli oyuncular var mı?
  </strong>
  <br/>
  Gördüğüm kadarıyla Türkiye’de oynayabilecek oyuncular var. Bireysel performansları çok iyi ama takım oyunu konusunda eksiklikleri var.
 </p>
 <p>
  <strong>
   -Ligdeki yabancı kuralı nasıl? Kaç yabancı oynatılıyor?
  </strong>
  <br/>
  Bir takımda üç yabancı oynayabiliyor.
 </p>
 <p>
  <strong>
   -Takımları çalıştıran teknik direktörler yerli mi?
  </strong>
  <br/>
  Hollanda, Almanya, Mısır, İsviçre gibi ülkelerden teknik direktörler takım çalıştırıyor.
 </p>
 <p>
  <strong>
   -Afrika Şampiyonlar Ligi’nde Gana takımlarının bir başarısı var mı?
  </strong>
  <br/>
  Afrika Şampiyonlar Ligi’nde iki Gana takımı başarılı olmuş. Çalıştırdığım Accra Hearts Of Oak, 3 kez Afrika Şampiyonlar Ligi’nde finale kaldı ve 2000 yılında kupayı kazandı. Ashanti Kotoko da  7 kez final oynayıp bir kez kupayı almayı başardı.
 </p>
 <p>
  <strong>
   -Afrika futbolu, Avrupa futbolunun çok gerisinde. Sizce bu ara kapanır mı?
  </strong>
  <br/>
  Afrika futbolu her şeyden evvel altyapı anlamında, yani tesis, saha, imkânlar açısından çok çok geride. Gelişmesi için bayağı bir zamana ihtiyaç var. Her şeyin temeli eğitim. Afrika’nın buna ihtiyacı var.
 </p>
 <p>
  <strong>
   -Gana’da futbol bizdeki gibi çok tartışılıyor mu? Hakemler eleştiriliyor mu?
  </strong>
  <br/>
  Tabii ki maçlardan sonra televizyonlarda çok konuşuluyor, çok tartışılıyor. Bunu daha önceden geldiğimde görmüştüm. Ama televizyondan ziyade daha çok radyolarda sabah-akşam futbol konuşuluyor ve futbolun bu ülkede sevildiğini görüyorsunuz.
 </p>
 <p>
  <strong>
   -Statların durumu nasıl? Seyirci geliyor mu?
  </strong>
  <br/>
  Maçları ortalama 5-10 bin civarında taraftar izliyor. Bizim takımın stadı 40 bin kişilikti. Günlük ve haftalık 3-4 spor gazetesi var.
 </p>
 <p>
  <strong>
   -Futbol anlayışınızı öğrenebilir miyiz? Nasıl bir taktiği benimsiyorsunuz?
  </strong>
  <br/>
  4-1-4-1, 4-2-3-1 veya 4-3-3 gibi sayısal dizilişten ziyade benim önceliğim takım oyunu. Bir teknik direktör önce takımındaki oyuncuların özelliklerini çok iyi bilmeli. Ona göre de oyun planını yerleştirmeli. Benim felsefem; top kaybında hemen defans düzenine geçip takım hâlinde alanları daraltarak 5-6 saniye içinde topu kazanmak. Sonra tekrar takım hâlinde hücuma geçerken geniş alana açılarak doğru pozisyon alıp rakibe baskı uygulamak ve 8-10 saniye içinde rakip ceza sahasına girip pozisyon ve gol üretmek. Takım ruhunu, takımda yardımlaşma ruhunu oluşturduysanız takımın takım olarak işlemesi gerçekleşecek ve taktik disiplininizi oturtabileceksiniz.
 </p>
 <p>
  <strong>
   -Ülkede başka Türk hoca çalıştı mı?
  </strong>
  <br/>
  Bildiğim kadarıyla Talat Üzüm hocamız 2000 yılında son 6 maç için Asante Kotoko’ya getirilmiş ve takımını şampiyon yapmıştı. Daha sonra Tayfun Türkmen hocamız iki sezon Lions ve All Stars takımlarında başarıyla çalıştı. Futbolun dışında Türk iş adamlarının Gana’da olduğunu biliyorum. Bir gün yolda arabayla giderken Türk İş Adamları Derneği önünde Türk bayrağı gözüme çarptı. Tabii ki ülkemiz için değerli şeyler yapan derneğimizi ziyaret edip hâl hatır sormadan yoluma devam edemezdim.
 </p>
 <p>
  <strong>
   -Siz A Millî Takım’da Şenol Güneş ile de çalıştınız. Göreviniz neydi?
  </strong>
  <br/>
  2002’den 2004’e kadar. Görevim rakipleri izlemekti. Sadece taktik üzerinde millî takımımızın başındaki hocamızı bilgilendirmekti. Rakip böyle oynuyor, zayıf tarafları şudur şeklinde.
 </p>
 <p>
  <strong>
   -Şenol Güneş ile ilgili neler söylemek istersiniz?
  </strong>
  <br/>
  Eğitimli, yüksek kaliteli, onunla konuştuğunuz zaman bu adam eğitim görmüş, hayat tecrübesi almış diyebilirsiniz. Kendisinden çok şeyler kaptım. Daha sonraki antrenörlük hayatımda beni çok olumlu etkiledi. İnsanlarla konuşma tarzı, seçtiği kelimeler bunlar çok iyiydi.
 </p>
 <p>
  <strong>
   -Biraz da Gana hakkında genel konuşalım. Ülkenin güvenlik anlamında problemi var mı?
  </strong>
  <br/>
  Hayır. Burası sükûnetli bir yer diyebilirim.
 </p>
 <p>
  <strong>
   -Halk, beyaz adama nasıl bakıyor?
  </strong>
  <br/>
  Beyaz adamın ismi burada ‘obruni’. ‘İyi günler obruni’ diye çok selam aldığımı söyleyebilirim. Beyaz adama bakışları olumlu ve herhangi dışlayıcı, aşağılayıcı bir durum yaşamadım.
 </p>
 <p>
  <strong>
   -Gana’da yaşam nasıl? Nerede kaldınız? Ailenizi oraya götürdünüz mü?
  </strong>
  <br/>
  Gana yavaş yavaş gelişen bir ülke. Tabii ki Avrupa ve Türkiye’deki yaşam kalitesi ile kıyaslayamayız. Fakat hedeflerimden dolayı, hayat standartlarını, tatmin edici olmasa da problemsiz kabullendim. Kulübün ikinci başkanına ait otelde kaldım. 5 maçlık bir anlaşma olduğu için ailemi götürmedim.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/tebrikler-obruni_552924), [web.archive.org (arşiv bağlantısı)](http://web.archive.org/web/20151112135849/http://www.aksiyon.com.tr:80/dosyalar/tebrikler-obruni_552924)
