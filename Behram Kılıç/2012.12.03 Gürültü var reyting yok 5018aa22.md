# Gürültü var, reyting yok

*Behram Kılıç 2012.12.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Spor programlarının reytingleri içler acısı. Reyting ölçüm şirketlerine göre ilk 100’ün içine giren spor programı sayısı bir elin parmaklarını geçmiyor. Peki, neden böyle?
  </font>
 </div>
 <div id="newsText">
  <font class="detail-text">
   <p>
    Erman Toroğlu, “Türk futbolundan bir cacık olmaz!” deyip canlı yayında cacık yaptı. Bir televizyon kanalının muhabiri, gecenin bir saatinde FIFA kokartlı hakem Fırat Aydınus’un evine dayandı. Bir başka kanalda eski millî futbolculardan birine ‘şerefsiz’ dendi. Aynı programın yorumcusu, aynı saatlerde rakip kanalda yer alan yorumcuya “Hayvan oğlu hayvan!” diye hitap etti. Artan şikâyetlere RTÜK daha fazla göz yummadı. Cezalar kesildi. Peki, tüm bu hakaretler, davranışlar, yorumlar ne içindi? Tabii ki reyting...
   </p>
   <p>
    Vakti zamanında duayen spor yorumcusu Eşref Şefik, eşeğe merkep demediği için işinden olmuştu. O günler artık çok geride kaldı. Futbol programları 1990’larda çok yüksek reyting alıyordu. Zamanla izlenme oranı düştü, ilk 100’ün içerisine giren program sayısı bir elin parmaklarını geçmez oldu. Bu yüzden cumartesi, pazar, hatta pazartesi akşamlarını süsleyen spor programları, reyting için akıl almaz işlere imza atıyor. Ancak reyting ölçüm şirketlerinin verilerine baktığımızda, hem AB dediğimiz gelir seviyesi yüksek sınıfın hem de genel izleyici kitlesinin bu programlara pek rağbet etmediğini görüyoruz. Sosyal medyada da bu programlara tepki büyük. “Seyretmeyin şu spor programlarını. Hem sinirinizi hem de o salak programların reytingini artırmayın!” diyenlerin sayısı hiç de az değil. Yöneticisinin soyunma odasına indiği, şikenin örtbas edildiği, seyircisinin tribünde olay çıkardığı, yorumcusunun ağzına geleni söylediği bir ligin reytingi olur mu?
   </p>
   <p>
    Reytingi iki şirket ölçüyor. TNS ve SBT... TNS’de TRT hariç tüm kanallar var. SBT’de ise TRT’nin tüm kanalları ölçülüyor. İki ölçüm şirketine de baktığımızda spor programlarının reytinglerinin yerlerde süründüğünü görüyoruz. Mesela, 25 Kasım Pazar gününe bakalım. TNS verilerine göre genel izleyici kitlesinde Samanyolu’nun Sporda Bugün programı 1,38’lik reytingle ilk yüz içinde 53. sırada yer almış. Sadece o günkü spor haberlerini veren ve ana haber bülteninin bir parçası olan Sporda Bugün, spor programları içerisinde reytingi en yüksek olan. Sonrasında gelen Kanaltürk’teki Futbolizm Tarafsız’ın izlenme oranı ise 1,12. TV8’deki Telegol Gündem, 0,98’lik reytingle 74. sırada. Hem sıralama hem de izlenme oranları oldukça düşük.
   </p>
   <p>
    TRT için ölçüm yapan SBT verilerine göre ise Stadyum programı genel izleyici kitlesinde yüzde 5,35 ile ilk 100 içinde 5. sırada. Aynı program 25 Kasım Pazar günü AB grubunda da 5,87 ile kendisine 4. sırada yer buldu. Stadyum’un bu orana ulaşması, Süper Lig özetlerini vermesinden kaynaklanıyor. Ancak TRT’de yer alan ve yine futbol maçlarını yayımlayan diğer spor programları ilk yüz içinde kendisine yer bulamıyor.
   </p>
   <p>
    TNS verilerine göre de AB grubu spor programlarına mesafeli. Futbolizm programı 46. sırada ve 1,32’lik izlenme oranına sahip. Telegol Pazar ise 1,12 ile 55. sırada yer alıyor.
   </p>
   <h3>
    <span>
     <strong>
      Reyting için ilginç hileler
     </strong>
    </span>
   </h3>
   <p>
    Bazı kanallar reytingden pay almak için programlarını çeşitli jenerik oyunlarıyla 10’a kadar bölüyor. TRT’deki Stadyum, Kanaltürk’teki Futbolizm ve TV8’deki Telegol programları buna örnek. Programlar; özel, kritik, gündem, cesur, dobra, ekstra, günün konusu, olay, yorum, flaş gibi başlıklar altında yayın yapıyor. Amaç ayrı ayrı reyting ölçümlerine tabi tutularak reytingden pay almak. Geçen günlerde gazeteci-yazar Mehmet Ali Birand bu konuyu eleştiren bir yazı kaleme aldı. Bu durumu, suni şekilde reyting yükseltme çabası olarak değerlendirdi. Bu çabalara rağmen spor programları ilk yüz içerisinde neredeyse yok gibi. Peki, Avrupa’nın en büyük futbol ekonomilerinden birine sahip Türkiye’de spor programlarının izleyici sayılarındaki düşüşün sebepleri ne?
   </p>
   <p>
    Bu soruyu ilkin sosyolog Ahmet Talimciler’e soruyoruz. Ona göre pazar akşamları spor değil, spor programı adı altında giderek kabareye dönüşen programlar yayımlanıyor. Talimciler, bu programların son 5-6 yıldan beri, daha fazla karşıtlıklar üzerinden, özellikle de G.Saray-F.Bahçe karşıtlığı üzerinden reyting sağlama anlayışını benimsediğini söylüyor: “İnsanlar bu programlarda konuşulanları kanıksamaya başladı. Kanıksama en büyük tehlike. Elde görüntü yok, benzer farklılıklarla izleyiciyi etkilemeye çalışan programlar var. Bu programlarda kullanılan erkeksi dil de izleyicinin ekrandan kaçmasına yol açtı. Ve giderek bağırma, daha çok bağırma, kavga, kendi haklılığını ortaya koymaya çalışma, izleyicilerin canını iyice sıktı.” Bu izleyicilerden biri de gazeteci-yazar Tanıl Bora. Konu ile ilgili görüşlerini almak istediğimiz Bora, söz konusu spor programlarını hiç izlemediğini ve bu yüzden görüş belirtmesinin sağlıklı olmayacağını söyledi.
   </p>
   <p>
    TRT ve Lig TV’de program yapan Okay Karacan ise spor programlarını ikiye ayırıyor. Tartışmaların yaşandığı spor programlarını ‘spor magazin programı’ olarak nitelendiriyor. Ama yine de bu programların kemik bir izleyici kitlesinin bulunduğunu düşünüyor. Stadyum’u ise farklı bir yerde konumlandırıyor. Ona göre Stadyum haberin kendisini veriyor. Diğerleri ise haber üzerine yorum üretiyor. Karacan, reyting ölçümlerinin de çok sağlıklı olduğunu düşünmüyor. Bir futbol programının dizi kadar izlenmesinin güç olduğunu söylüyor. Çünkü dizide hikâye var. Futbol programında ise takımınızın maçı varsa ekranda kalıyorsunuz, yoksa geçiyorsunuz. Karacan, bütün maçların pazar günü oynanması hâlinde spor programlarının reytinglerinin daha fazla olacağını dile getiriyor: “Bir dizi haftada bir kez yayımlanıyor. Futbol maçları ise 4 güne yayılıyor.”
   </p>
   <p>
    NTV Spor Müdürü Fuat Akdağ da bir bakıma Karacan’a hak veriyor. Ona göre de spor programı yaparak dizi reytingi almayı beklemek hayalcilik. Spor programlarını erkeklerin izlediğini ve reyting ölçümlerinde kafadan yüzde 50’nin saf dışı kaldığını söyleyen Akdağ, ilk yüz içinde görünme gibi bir dertlerinin olmadığını ama reytingi de önemsediklerini dile getiriyor. Akdağ, “Biz beklediğimiz reytingi alıyoruz. Bu beklentiyle alâkalı bir durum. Tematik bir kanalız. Bu açıdan bakıldığında reytinglerimiz gayet iyi seviyede.” görüşünde.
   </p>
   <p>
    Okay Karacan, spor magazin programı olarak nitelendirdiği programların reytinginin düşmesini, ‘seyirciyi kandırmaya çalışma’ya bağlıyor: “Seyirciye samimi ve doğru davranmalısınız. Seyirci tepkisini içinde saklar. Büyük haber yakaladık diyerek bolca reklamlar yapıp küçük detayları halkın önüne koyarsanız, halk bunu yemez. Az sonra, az sonra dediğiniz şeyi gecenin 1’ine kadar bekletirseniz, seyirci kendisini kandırılmış hisseder.”
   </p>
   <h3>
    <span>
     Şike süreci de etkiledi
    </span>
   </h3>
   <p>
    Habertürk spor yazarı Kaan Ark da reytinglerin düşük olmasına şaşırmıyor: “Türk futbolu neyse, futbol programları da aynı rezaletin yansıması. Böyle bir sistemde başka ne beklenebilir ki!” Bu iddiasını biraz daha açarak bakın ne diyor: “Tribünlere gelen seyirci sayısı düşüyor. Spor gazeteleri tiraj kaybediyor. Böyle bir ortamda spor programlarının eski bir Cüneyt Arkın filmi kadar reyting yapmaması son derece doğal.” Bunun başlıca sebebinin futboldaki adaletsizlik olduğunu dile getiren Ark, “Adaletin olmadığı bir yerde rekabet olmaz, rekabetin olmadığı yerde de spor seyircisi olmaz.” diyor. Ark’ın adaletsizlikten kastı 3 büyük takıma endekslenmiş futbol düzeni. Spor programları da futboldan uzak ülkenin yansıması: “Bu sistemin içinde hâlâ ayakta kalabilmeyi düşünüyorlar. Bunu sağlamak için; futbolcu, yönetici ve teknik adamların yaptığı gibi onlar da her türlü manipülasyona sarılıyor. İstisnalar vardır ama bütün futbol ailesi gibi belden aşağı vurmayı, birbirinin altını oymayı şiar edindikleri için reytingleri de böyle düşük oluyor.”
   </p>
   <p>
    Sosyolog Ahmet Talimciler, reytinglerin düşmesinde şike sürecinin de etkisi olduğunu düşünüyor. Ona göre, süreç içerisinde insanlar kutuplaştırıldı. Futboldan ziyade çok başka şeyler konuşuldu. Keyif almak, eğlenmek isteyen insanları programların uzunluğu da bezdirdi. Zira 5-6 saat süren spor programları var. Fuat Akdağ da Talimciler’e katılıyor. Şike sürecinin NTV Spor’u da etkilediğini söylüyor. “Psikolojik olarak etkiledi. İnsanlarda futbola karşı bir soğuma oldu. Her yayıncı için zor bir dönemdi.” Talimciler, NTV gibi bir kanalın bile şike sürecinde objektifliğini kaybettiğini, bu yüzden izlenme oranının düştüğünü iddia ediyor. Akdağ ise Talimciler’e bu noktada katılmıyor: “Ben hangi taraf olduğumuzu bilmiyorum.”
   </p>
   <p>
    TRT’nin Stadyum programı dışındaki spor yayınları da beklenen reytingi alamıyor. Talimciler, TRT’nin de ucundan kıyısından diğer kanallara benzemeye çalıştığını, her takıma eşit, adil bir yayıncılık anlayışını benimsemediğini söylüyor. Okay Karacan ise maçların dört güne bölünüyor olmasının TRT’nin dezavantajı olduğunu, bunun yanında uzun programların da reytingi düşürdüğünü düşünüyor.
   </p>
   <p>
    Uzun yayın konusunda NTV’deki “100’de 100 Futbol” programının sunucusu Güntekin Onay’ın önerisi oldukça ilginç. Onay’a göre maç öncesi yapılacak program 15 dakikayı geçmemeli: “Maçta topun oyunda kaldığı süre 50 dakikayı geçmez. Biz program yapıyoruz iki saat. Her dakikanın analizini yapsan bile iki saat sürmez. Günlerce programlar yapılıyor. Bu işin içinde birisi olarak bana bile bu kadar futbol konuşmak saçma geliyor.”
   </p>
   <p>
    Son sözler Kaan Ark’a ait: “Teknik direktörü, oyuncusu, yorumcusu, yazarı birbirinden kötü veya birbirinden daha iyi değil. Hepsinde de seviye yerlerde. Türk futbolu dibe vurmuş durumda. Bu yapı içinde kimse boşuna reyting beklemesin.”
   </p>
   <h3>
    <span>
     RTÜK’ten spor programlarına ceza
    </span>
   </h3>
   <p>
    “Son dönemlerde spor programlarının bazıları, spor programı olmanın ötesine geçmiş; sporcu, teknik heyet, yönetici, taraftar ve hakemlere karşı kullanılan içerik, dil ve üslup ile toplumsal kin ve nefret duygularını körüklemeye başlamıştır.” Bu ifadeler, Radyo ve Televizyon Üst Kurulu’na ait. Kurula, 19-21 Kasım tarihleri arasında sadece iki spor programına yönelik 4 bin 464 şikâyet geldi. Kurul, şikâyetler sonucunda, 18 Kasım 2012’de yayımladığı Beyaz Futbol programı nedeniyle Beyaz TV’ye ve 4 Kasım 2012’de yayımladığı Telegol programı nedeniyle TV8’e “Yayın hizmetleri, insan onuruna ve özel hayatın gizliliğine saygılı olma ilkesine aykırı olamaz, kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliğinde ifadeler içeremez.” diyerek idari para cezası verdi. Kurul ayrıca; 30 Eylül, 28 Ekim ve 18 Kasım 2012 tarihlerinde yayımlanan Telegol programının, Türkçenin doğru, güzel ve anlaşılır şekilde kullanılmasını sağlamadığına, dili düzeysiz, kaba ve argo kullandığına, bu yüzden TV8’e müeyyide uygulanmasına karar verdi.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=C57DAC65282CF3819CF42EBAE23A1FEF?newsId=34226), [web.archive.org (arşiv bağlantısı)](http://web.archive.org/web/20121215054252/http://aksiyon.com.tr:80/aksiyon/newsDetail_getNewsById.action;jsessionid=C57DAC65282CF3819CF42EBAE23A1FEF?newsId=34226)
