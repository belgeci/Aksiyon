# Allah var gam yok

*Behram Kılıç 2014.12.23*

<div class="pNewsDetailMainContent" itemprop="articleBody">
 <p>
  Terör örgütü kurmakla suçlanıyordu. Siyaset meydanlarında kurgulanan ve geliştirilen bir senaryoydu bu. Özgürlüğüne kelepçe vuran hâkime haykırdı: silahlar nerede, örgüt nerede?
 </p>
 <p>
  Haber 11 Aralık 2014’te sosyal medyada duyuldu. 12 Aralık 2014 Cuma günü medyaya operasyon olacaktı. Lakin cuma sabahı iddia edilen operasyon gerçekleşmedi. Ama basına darbe için yeni bir plan devreye sokulmuştu. Az sonra isim listeleri düşmeye başladı. Ekrem Dumanlı, Hidayet Karaca, polisler ve en dikkat çekici olanı da Samanyolu Televizyonu’nda yayımlanan Tek Türkiye dizisinin senarist, yapımcı ve yönetmenleri… Medyaya operasyonu yandaş yayınlar vasıtasıyla duyuyorduk ama dizi oyuncularına operasyon yapılacağı kimin aklına gelirdi?
 </p>
 <p>
  Ceketini kapan soluğu kanalda alıyordu. Saat 20.00 gibi evine giden Hidayet Karaca da saat 22.00 gibi televizyona döndü. Bir gün önce doktorunun 9 ilaç yazarak evine gönderdiği ama bu sözü dinlemeyerek işinin başına dönen Karaca yorgundu. Lakin varlığı kurum çalışanlarının yüzünü güldürdü. Haber duyulduktan sonra vatandaşlar da akın akın kanalın yolunu tuttu. Televizyon binasının önü insan seline döndü. Hidayet bey kalabalığa konuşma yaptı. Onları teselli etti. İlerleyen dakikalarda ise onlardan sessizce dağılmalarını rica etti.
 </p>
 <p>
  Sonra ‘bekliyorum’ mesajını herkese duyurdu. Bu sırada işi şakaya vuranlar da vardı. Listede adı bulunan ve söz konusu dizide grafikerlik yapan Mustafa’ya herkes ‘Senin adın niye listede’ diye takılıyordu. Ve saatler 05.30’u gösterdiğinde Van’dan haber geldi. Tek Türkiye dizisinin senaristi Makbule Çam Alemdağ gözaltına alınıyordu. Ardından Engin Koç ve Eskişehir’den Salih Asan’ın alındığı, sonrasında polislerin Zaman Gazetesi’ni bastığı duyuldu. İlginç olan henüz Samanyolu’na gelen yoktu. Az sonra polislerin Hidayet Karaca’nın evine gittikleri iletildi. Bu haberin ardından Hidayet bey ve arkadaşları bir toplantı yaptı. Karaca’nın şu sözleriyle toplantı sona erdi: “Arkadaşlarımı emniyete götürülüyorlar. Onlar oradayken ben burada duramam. Gidiyorum.”
 </p>
 <p>
  Ve 07.55’te televizyonun önünde toplanan kalabalığı da teselli ederek eşi, avukatı ve oğlu Sıtkı ile polislerin TV’ye gelmesini beklemeden emniyetin yolunu tuttu. Terör örgütü ile suçlanan insan kendi imkânlarıyla gidiyordu ifade vermeye. İçeri girerken ilaçlarını yanına almasına izin vermediler. Reçetesi yoktu. Görevlilerin engeli zar zor aşıldı.
 </p>
 <p>
  Önce Tek Türkiye dizisindeki sanatçıların sorgusu yapıldı. Başta Atilla Dorsay olmak üzere sanat camiası şaşkındı. Tarihte ilk kez böyle bir şey oluyordu. Hidayet bey ise ayrıcalıklıydı! Gözaltı süresini zulme dönüştürmek isteyenler vardı ve bu yüzden tam 4 gün içeride bekletildi. Yasal sürenin dolmasına saatler kala sorgusu yapıldı. Bu bir şaka değildi, zira günler öncesinden cumhurbaşkanının meydanlarda dile getirdiği bir senaryonun filme dökülmüş haliydi. İftiralarla süslenmiş ama içi boş bir film senaryosuydu.
 </p>
 <p>
  Ancak bu film tutmaz, bu senaryo iş yapmazdı. Samanyolu TV’deki yapımcıların, yönetmenlerin içeri alınmasındaki sebep belki bu senaryodaki açıkları bertaraf etmek olabilirdi! Siyaset meydanlarında kurgulanan, yandaş basın vasıtasıyla önceden duyurulan, savcı ve polislerin eliyle yasal bir zemine oturtulmaya çalışılan bu senaryoya başta yapımcısının karşı çıkması gerekiyordu. Bu senaryoda 4-5 tane tutarsızlık bulunuyordu. Birincisi, bir Tahşiye örgütü var, pir ü pak ve kusursuz! Bu örgüte mensup kişilere yönelik kumpasın fitili dizi ekibi ve Samanyolu Televizyonu kullanılarak ateşlenmişmiş. Problemli bir metinle karşı karşıyaydık. Zira gerçekte polisin 2008’de takibe aldığı Tahşiye örgütü ile alakalı bahse konu dizi 2009’da çekilmişti. Yani bir yıl sonra. Gerçek bir yapımcı bu senaryodan dolayı senaristi uyarır, değişikliğe giderek savcının senaryosundaki dizi çekimlerinin 2008’den, yani polis baskınından önce başlatılmasına karar verirdi.
 </p>
 <p>
  Senaryoda başka kurgu hataları da vardı: Savcının senaryosuna göre bir kanaat önderi Amerika’da yaşıyor, her hafta sohbetleri internette yer alıyor ve o sohbetlerinden birinde Tahşiyecilerden bahsediyor ve en nihayetinde onun sözlerinden hareketle bir dizi çekiliyor, bu diziyi izleyen polisler de örgüte operasyon yapıyordu. Savcıya göre o kanaat önderine bağlı polislere mesaj dizi vasıtasıyla gidiyordu. Bu da tutmazdı. Zira iyi bir dizi izleyicisi şu soruyu sorardı: Madem polisler kanaat önderine bağlı, niçin onca para harcayıp dizi çektirsin, niçin direkt polisleri arayıp ‘operasyon yapın’ diye emir vermesin?
 </p>
 <p>
  Bu senaryonun bahse konu edildiği diziyi izleyen seyirci şunu da sorardı: ‘İyi de niçin sadece o yıllardaki polisleri ve Tek Türkiye dizisindeki sanatçıları gözaltını alıyorsunuz? Nerede o örgüte yönelik operasyon emrini veren savcı? Nerede o mahkemenin hâkimi? Neredetalimat veren o günkü Emniyet Genel Müdürü?
 </p>
 <p>
  Bir başka mesele de senaryonun başından sonuna kadar yurtdışında yaşayan ve hakkında herhangi bir soruşturma bulunmayan bir kanaat önderini tanımanın, onunla konuşmanın ya da sohbetlerini dinlemenin suçmuş gibi gösterilmesi. Kısacası seyirciyi iyice aptal yerine koyan bu senaryo tutmazdı. Ama tutturmaya çalıştılar. Çalıştıkça da Türkiye’yi dünyaya rezil ettiler.
 </p>
 <p>
  Sanki senaryo Ekrem Dumanlı ile Hidayet Karaca’nın tutuklanması üzerine yazılmıştı. Ancak film ilerleyince, iç ve dış izleyicinin tepkisi senaryo üzerinde oynamalara sebebiyet verdi ve sadece Hidayet bey tutuklandı.
 </p>
 <p>
  Filmin sonu, kararın açıklandığı sahne, Hollywood stüdyolarını andıran bir sarayda çekildi. Adına adalet denilen sarayın büyük salonunda 31 kişi ve avukatları bir araya getiren kişi, çok özel bir konumda olduğu senaryo boyunca hissettirilen hâkimin ta kendisiydi. Yönetmen kamerayı hâkimin dudaklarına zumladı. Hâkim, tarihe geçmenin ağırlığı ile Dumanlı’nın serbest olduğunu söyledi. Devamla, “Hidayet Karaca’nın tutuklanmasına…” “Allah var, gam yok” sözleri döküldü Hidayet beyin ağzından. Ve tarihe geçen şu konuşmayı yaptı: “Bu bir hayalî davadır. Hâkim bey, bir delil var mı? Bir delil var mı?” Hidayet bey devam etti: “Bir dakika dinleyin. Silahlar nerede, örgüt yöneticiliği nerede?” Avukat araya girerek bağırdı: “Filmde!” Hidayet bey noktayı koydu: “Bir filmden bu oluyorsa, bir gün bu kararı verenler benim oturduğum yerde oturacaklar. Tarih buna şahit olacak.”
 </p>
 <p>
  Ekrem bey ise uzunca bir koridorda özgürlüğe doğru adımlarını atarken gördüğü Hidayet beyin oğlu Sıtkı’nın alnını ‘aslanım’ diyerek öptü. Bu son sanheyle bitti baştan aşağı bed kurgu. Yapımcılar ise buna aldırış etmeden yeni bir senaryoyu hayata geçirmek için düğmeye bastı!
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/allah-var-gam-yok_540238), [web.archive.org (arşiv bağlantısı)](http://web.archive.org/web/20141229110539/http://www.aksiyon.com.tr:80/dosyalar/allah-var-gam-yok_540238)
