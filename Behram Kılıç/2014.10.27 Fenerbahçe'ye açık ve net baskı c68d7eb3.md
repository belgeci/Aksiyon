# Fenerbahçe'ye açık ve net baskı

*Behram Kılıç 2014.10.27*

<div class="pNewsDetailMainContent" itemprop="articleBody">
 <p>
  Ülkenin en büyük kulüplerinden birinin başkanı sıfatıyla Aziz Yıldırım projelerini açıklıyor, Recep Tayyip Erdoğan bu projelere karşı çıkıyor. Böylesine sıra dışı olay dünyanın hangi ülkesinde yaşanır bilinmez ama Fenerbahçe’ye hükümetin baskıları bugün de devam ediyor.
 </p>
 <p>
  Futbol bu topraklarda oynanmaya başlandığından beri siyasetin ilgisini çekti. 1930’larda CHP şilt maçları düzenleniyordu ülkenin dört bir yanında. 1950’lerde Demokrat Parti (DP) milletvekillerinin birçoğu özellikle üç büyüklerde yöneticiydi. F.Bahçe Başkanı Agâh Erozan, Beşiktaş Başkanı Nuri Togay o dönemler DP milletvekiliydi mesela. 1960 darbesinden sonra askerî yönetim Cemal Gürsel adına kupa maçları organize etti. 1980’lere Kenan Evren’in Ankaragücü’nü küme düşmekten kurtaran kararı damgasını vurdu. Geçmişte olduğu gibi bugün de siyaset futbolun içinde. Bugünlerin farkı işin ayyuka çıkmış olması.
 </p>
 <p>
  Ülkeyi son 12 yıldır yöneten AKP hükümetleri kitleleri peşinden sürükleyen futbolu kontrol etmek için büyük çaba gösteriyor! Süper Lig’de yer alan takımlarımızın yönetimlerini dizayn eden, Futbol Federasyonu başkanının, Millî Takım teknik direktörünün kim olacağına kadar işin içinde olan bir siyasi yapı var. Seçildikleri illerin takımlarına nezaret eden bakanları saymıyoruz bile. İstanbul Başakşehir takımının tüm yönetim kadrosunun AKP’li olması sıradan bir olay ‘Yeni Türkiye’de. Takımların hükümete yakın kişiler tarafından yönetilmesi çok normal karşılanıyor artık.
 </p>
 <p>
  <img alt="" src="http://web.archive.org/web/20141224133228im_/http://medya.aksiyon.com.tr/aksiyon/2014/10/27/fenerbahceye22.jpg"/>
  Bu arada hükümetin henüz diş geçiremediği futbol takımlarımız da var. Bunların başında da F.Bahçe geliyor. Başkan Aziz Yıldırım’ın her hamlesi hükümet tarafından yakından takip ediliyor. Açıkladığı projeler bizzat ülkeyi yöneten cumhurbaşkanı tarafından eleştiriliyor, önü kesilmek için türlü türlü hamleler yapılıyor.
 </p>
 <p>
  <strong>
   Aziz Yıldırım meydan okuyor
  </strong>
 </p>
 <p>
  Her şeye rağmen Aziz Yıldırım ısrarla hükümetin F.Bahçe’ye yönelik yaptırım ve uygulamalarına karşı direniyor. F.Bahçe taraftarı da olayın farkında. 30 Aralık 2013 tarihinde Kadıköy’de oynanan ve F.Bahçe’nin 5-1 kazandığı Kayserispor maçında Sarı-Lacivertli taraftarlar ‘hükümet istifa’ tezahüratları ile Erdoğan’a tepki gösterdi. Durumun vahametini fark eden Erdoğan da aradan birkaç gün geçmeden, Dolmabahçe’deki ofisinde F.Bahçe yöneticisi Mahmut Uslu ve eski futbolcu Rıdvan Dilmen ile 2 saat görüştü. Sonrasında F.Bahçe, Futbol Federasyonu’ndan seyircisiz maç oynama cezaları aldı. Bu cezalar ve devre arası sebebiyle F.Bahçe yaklaşık 2 ay taraftarı önünde maça çıkamadı.
 </p>
 <p>
  Metris Cezaevi’nde 1 yıl kaldıktan sonra özgürlüğüne kavuşan ve Yargıtay’ın vereceği nihai kararı beklemeye başlayan Aziz Yıldırım, 12 Şubat 2014’te CNN Türk’teki Tarafsız Bölge programına katıldı. Programın moderatörü Ahmet Hakan, Yıldırım’a, Erdoğan’a yakınlığı ile bilinen Rıdvan Dilmen’in “Başbakanın F.Bahçe’ye yaptığı hizmetleri Aziz Yıldırım çok iyi bilir, bu konuda Yıldırım’ın açıklama yapmasını bekliyorum.” sözlerini hatırlattı. Dilmen bu sözleri Kayserispor maçında F.Bahçe taraftarlarının başbakan ve hükümete yaptığı eleştirilerden sonra dile getirmişti. Dilmen’in bu sözlerine tepki gösteren Aziz Yıldırım, “Rıdvan, Başbakan’ın yaptıkları konusunda çok biliyorsa kendisi çıksın anlatsın.” cevabını verdi.
 </p>
 <p>
  <strong>
   İnternete düşen ses kayıtları
  </strong>
 </p>
 <p>
  17 Aralık yolsuzluk operasyonundan sonra ise internet sitelerine birçok ses kaydı düştü. Hatırlanacağı gibi bu ses kayıtlarından bazılarını bizzat Recep Tayyip Erdoğan doğruladı. Bu ses kayıtlarından biri de dönemin başbakanı ile oğlu Bilal Erdoğan arasında geçtiği iddia edilen ses kaydıydı. Buna göre Erdoğan’ın, 3 Kasım 2013’te gerçekleştirilen F.Bahçe’nin olağanüstü kongresi öncesi oğlu Bilal’e, F.Bahçe Başkanlığı’na aday olan Mehmet Ali Aydınlar’a ne yapması gerektiğine dair verdiği taktikler dile getiriliyordu. Bilal Erdoğan olduğu iddia edilen kişi, Aziz Yıldırım için de ‘namussuz’ ifadesini kullanıyordu.
 </p>
 <p>
  1 Kasım 2013 tarihinde seçim çalışmaları kapsamında delegelere AVM, marina, F.Bahçe Üniversitesi ve banka kurma sözü veren Aziz Yıldırım’a cevap 4 Kasım günü dönemin başbakanı Erdoğan’dan geldi. Aziz Yıldırım’a tepki gösteren
  <img alt="" src="http://web.archive.org/web/20141224133228im_/http://medya.aksiyon.com.tr/aksiyon/2014/10/27/fenerbahceye3.jpg"/>
  Erdoğan, ‘Fenerbank’ projesini gerçekçi bulmadığını söyledi: “Beş yüz milyon dolar borcun var, banka kuracaksın. Bunun için izin verecek kurumlar belli. Ayrıca sanki Çevre Bakanı elindeymiş, her izin elindeymiş gibi söz veriyor. ‘Şuraya şunu yapacağım, AVM yapacağım’ demek doğru değil.” Ne var ki Yıldırım, bir kez daha üyelerin büyük bölümünün oyuyla Fenerbahçe başkanı oldu.
 </p>
 <p>
  Hükümetin F.Bahçe’ye yaklaşımı sponsorlara baskıya da yol açtı. 26 Nisan 2014’teki Divan Kurulu’nda konuşan Aziz Yıldırım üyelere bu durumu şöyle açıkladı: “Forma reklam arayışları devam ediyor. Bazıları bize uygun gelmiyor, bazıları da her şeyde olduğu gibi bazı baskılarla önlenmeye çalışılıyor. Ve önleniyor da. Açık ve net.” Sarı-lacivertli kulübün devletle olan işlerindeki sorun devam ediyor. Yükümlülükler yerine getirilmesine rağmen Ataşehir’deki kolej arazisinin uzun süre Fenerbahçe’ye verilmek istenmemesinin altında da bu sebepler yatar.
 </p>
 <p>
  Özel Fenerbahçe Spor Kulübü Eğitim Kurumları’ndaki 2014-2015 Eğitim-Öğretim Yılı açılış törenlerine katılan Aziz Yıldırım, bu engellemelerden dert yanar. Ataşehir’de bulunan kolej arazisi konusunda kendilerine zorluk çıkartıldığını belirten tecrübeli yönetici, ne pahasına olursa olsun burayı kulübe kazandıracaklarını söyler. Okulun bulunduğu arazideki tüm yapılar Fenerbahçeliler tarafından yaptırılmış ve 20 yıllığına devletten kiralanmıştır. 20 yılın sonunda bu süre taraflar arasında uzatılıyor ama işin içinde Fenerbahçe olunca Maliye bu araziyi kendi ihtiyaçlarında kullanacakları gerekçesiyle  vermiyor. En nihayetinde satışın yapılması için iki taraf anlaşma yapıyor. Ataşehir’deki araziye 50 trilyon fiyat biçiliyor. Ama Maliye son anda ihaleden vazgeçiyor. Aziz Yıldırım ihalenin iptal edilmesini, “Emirler büyük yerlerden geldi, şimdi duyduğumuza göre 70 trilyona ihale vereceklermiş. Bunu kaç milyon dolar ve TL’lere çıkarsalar da burası Fenerbahçe’nindir, biz ne olursa olsun alacağız. Bu böyle bilinsin.” sözleriyle âdeta meydan okuyor.
 </p>
 <p>
  Arazi 30 Eylül 2014’te ihaleye çıkıyor. O gün ihaleye tek başına giren Fenerbahçe, 70 milyon 80 bin lira karşılığında arsayı satın alıyor. F.Bahçe, Kenan Evren Lisesi arazisi ile ilgili tüm taahhütleri yerine getirmesine rağmen bu araziyi almakta da yıllarca oyalandı. Lise’nin yerine AVM ya da otel yapılması planlanıyor. Arazinin bu eğitim öğretim sezonunun ardından kulübün olması bekleniyor. Fenerbahçe, bu arazi karşılığında söz verdiği 3 okul ve spor salonunun yapımını yıllar önce bitirmişti. Sarı-lacivertlilerin hükümetle imtihanı bunlarla da bitmiyor. Aziz Yıldırım, F.Bahçe Üniversitesi için  müracaatta bulundukları YÖK’ün kendilerine 1 yıldır dönüş yapmamasınndan şikayetçi. Kulüp, Düzce’deki Topuk Yaylası tesislerinin arazisini üzerine geçirmek için de girişimlerini sürdürüyor. Ayrıca tüm amatör ve profesyonel şubelerini Pendik’e taşımak isteyen kulüp, buraya yapacağı tesisler için de onay bekliyor.
 </p>
 <p>
  Türkiye, 8 Ekim günü ise Fenerbahçe Ülker ve Pınar Karşıyaka arasında oynanan Cumhurbaşkanlığı Kupası maçında, Cumhurbaşkanı Recep Tayyip Erdoğan’a yönelik muhtemel protestoları engellemek için 8 bin 600 biletin AK Parti Gençlik Kolları’na dağıtıldığı iddiasıyla çalkalandı. F.Bahçeliler bu duruma büyük tepki gösterdi.
 </p>
</div>


Kaynak: [www.aksiyon.com.tr](http://www.aksiyon.com.tr/spor/fenerbahceye-acik-ve-net-baski_539731), [web.archive.org (arşiv bağlantısı)](http://web.archive.org/web/20141224133228/http://www.aksiyon.com.tr/spor/fenerbahceye-acik-ve-net-baski_539731)
