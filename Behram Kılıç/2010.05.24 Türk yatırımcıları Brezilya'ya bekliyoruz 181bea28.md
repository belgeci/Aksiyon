# Türk yatırımcıları Brezilya’ya bekliyoruz

*Behram Kılıç 2010.05.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Brezilya Kalkınma, Dış Ticaret ve Sanayi Bakanı Miguel Jorge, Başbakan Erdoğan’ın ziyareti öncesi Aksiyon’a konuştu. Jorge, Brezilya’nın son 15 yılda hızla gelişmesini ve Türkiye ile ilişkilerini anlattı.
  </font>
 </div>
 <div id="newsText">
  <font class="detail-text">
   <p class="MsoNormal">
    Time Dergisi, geçtiğimiz günlerde ‘Dünyanın En Etkili Liderleri’ni sıraladı. Listede Brezilya Devlet Başkanı Luiz Inacio Lula da Silva birinci, Başbakan Recep Tayyip Erdoğan ise 17. sıradaydı. Bu iki lider, 2 dönemdir ülkelerini yönetiyor ve bu iki ülke, bu isimlerin yönetiminde dünyada söz sahibi olmaya başladı. Hatta geçen hafta, uzun süredir dünya gündemini meşgul eden İran’la ilgili nükleer kriz de bu iki liderin arabuluculuğuyla tatlıya bağlandı.
   </p>
   <p class="MsoNormal">
    <span>
    </span>
    Brezilya ve Türkiye’nin benzerlikleri bununla da bitmiyor. İki ülke de askeri müdahalelerden çok çekti. Hatta Brezilya, 1985’e kadar 21 yıl askeri rejim tarafından yönetildi. İki ülke halkı da IMF’ye kuşku ile bakıyor. Türkiye, IMF ile yeniden masaya oturmadı. Brezilya ise daha da ileri giderek bir zamanlar borç aldığı IMF’ye bugün borç verir hale geldi. İki ülke de şu anki anayasalarına 80’lerden sonra kavuştu. Bugünkü Brezilya anayasası 1988’de yürürlüğe girdi. İki ülke de komşularıyla ‘sıfır problem’ politikasını önemsiyor. Hatta iki ülke, yıllardır ihmal ettikleri coğrafyaları hatırlayan siyasi ziyaretler yapıyor. Ve bir başka benzerlik: Futbol... İki ülke halkı da futbola tutku ile bağlı.
   </p>
   <p class="MsoNormal">
    <span>
    </span>
    İşte, bu ziyaretlerden biri bu hafta gerçekleşecek. Başbakan Recep Tayyip Erdoğan; 25 Mayıs-1 Haziran arasında Brezilya, Şili ve Arjantin’i ziyaret edecek. Ziyaret öncesi biz de Brezilya Kalkınma, Dış Ticaret ve Sanayi Bakanı Miguel Jorge ile bir araya geldik. Yıllarca Brezilya’nın önemli gazetelerinde muhabirlik, yöneticilik yapan, sonra iş ve finans çevrelerine geçerek önemli görevlerde bulunan, Mart 2007’den beri de bakanlık yapan Jorge, bize ülkesinin son 15 yılda bugünkü duruma nasıl geldiğini anlattı.
   </p>
   <p class="MsoNormal">
    -Gazeteciliği özlüyor musunuz?
   </p>
   <p class="MsoNormal">
    Özlediğim şey, gazetecilik mesleğini yapmaktan ziyade gündemi tartışmak. Gündeme dair bir araya gelip konuşurduk, o günleri özlüyorum.
   </p>
   <p class="MsoNormal">
    -Mesleği biliyorsunuz ve şu anki göreviniz itibariyle de gazetecilerle içli dışlısınız.
   </p>
   <p class="MsoNormal">
    Gazetecinin ruh halini bilirim. Konuya benim başlamam gerektiğini biliyorum örneğin. Foto muhabirlerine hiç zorluk çıkartmadığımı da söylemem gerek. Üşenmeden onların dediklerini yapıyorum.
   </p>
   <p class="MsoNormal">
    -Peki, siyasete geçiş süreci nasıl oldu?
   </p>
   <p class="MsoNormal">
    Başkan Lula’yı gazetecilik günlerimden tanıyorum. 78-79’lu yıllardı. O zaman ülkede askeri rejim vardı. Sayın Lula, Metalurji İşçi Sendikası’nın lideriydi. 87’de gazeteciliği bıraktım, Volkswagen’e geçtim. Sayın Lula ile o zaman daha da yakınlaştık. Askeri dönemin sonuydu. Hiç unutmuyorum, Brezilya başkanlığına ilk adaylığını Volkswagen fabrikasında işçilerin arasında yapmıştı. Ama kazanamamıştı (Lula 4 kez aday olduğu başkanlığı ancak sonuncusunda kazanabildi). Daha sonra ben Santander Bankası’nda çalışırken Lula ile Dünya Bankası başkanını bir araya getirdim. Lula beni iyi tanıyordu. 2007’de bakan olmamı teklif etti.
   </p>
   <p class="MsoNormal">
    -Hemen kabul ettiniz mi?
   </p>
   <p class="MsoNormal">
    24 saat süre istedim. Aileme danıştım. İş yerinden de izin almam gerekiyordu. İş yeri izin verdi. Ailem de kabul etti.
   </p>
   <p class="MsoNormal">
    Jorge ile konuşurken bir Alman televizyon kanalı bulunduğumuz odaya girdi. Görüşmemizin bazı anlarını kameraya aldı. Öncesinde bunun için bizden izin alan basın danışmanı, söz konusu Alman televizyonunun Jorge’yi konu alan bir belgesel hazırladığını söyledi. Başlangıçta bize 40 dakika süre verildi. Ancak röportaj 1 saat 25 dakika sürdü. Isınma sorularından sonra Jorge’den Brezilya’nın bugünlere nasıl geldiğini kısaca özetlemesini istedim.
   </p>
   <p class="MsoNormal">
    “Brezilya ekonomik anlamda çok zor dönemler yaşadı. Bilhassa 1964 ile 1985 arasındaki askeri rejim dönemine dikkat çekmek istiyorum. Bu dönemde Brezilya ithalat yapamıyordu. Yasaktı. İnsanlar seyahat edemiyorlardı mesela. Kredi kartları yurt dışında geçmiyordu. Yurt dışından hiçbir şey alınamıyordu. Çok kısıtlı imkanlar vardı. Ekonomi tamamen dağılmıştı. Her şeyi kontrol altına alan bir zihniyet vardı.
   </p>
   <p class="MsoNormal">
    -Askeri rejimden sonra…
   </p>
   <p class="MsoNormal">
    1985’te askeri rejim sona erince çok ciddi bir organizasyon bozukluğu oldu. Örneğin para primi tam 6 kere değişti. Geçiş döneminde bir hayli zorlandık. 8 farklı ekonomik plan uygulandı. Enflasyon arttı. Bu süreç 10 yıl kadar sürdü.
   </p>
   <p class="MsoNormal">
    -Peki, enflasyondan nasıl kurtuldunuz?
   </p>
   <p class="MsoNormal">
    94-95 yıllarında dönemin hükümeti çok yerinde bir reel plan uyguladı. Ekonomi bakanı ve başkanın bu planı olumlu sonuç verdi. Ekonomi oturaklı hale geldi. O yıllarda Asya’da, Rusya’da kriz yaşandı ancak Brezilya bundan etkilenmedi, hatta büyüme gösterdi. Lula’nın başkanlığı dönemini de kapsayan bu son 15 yılda Brezilya ekonomisi iyice sağlamlaştı.
   </p>
   <p class="MsoNormal">
    -Son 15 yıllık dönemde ne gibi kararlar alındı?
   </p>
   <p class="MsoNormal">
    Para primi sabitlendi. Finansal reformlar yapıldı. Vergi teftişi oturdu. İthalat arttı. Brezilyalı şirketler çok ciddi gelişmeler kaydederek dünyaya ayak uydurdu. Üretim ve kalite arttı. Hükümet ise 190 milyonluk Brezilya iç pazarını güçlendiren kararlara imza attı. Son beş yıl içerisinde asgari ücret 100 dolardan, 400 dolara çıktı. Asgari ücretteki bu artış enflasyona da sebep olmadı.
   </p>
   <p class="MsoNormal">
    -Son küresel krizi nasıl atlattınız?
   </p>
   <p class="MsoNormal">
    Hükümetin doğru zamanda doğru kararlar almasıyla. Kriz döneminde hiç zarara uğramadık diyebilirim. Kriz Brezilya iç pazarını hiç etkilemedi.
   </p>
   <p class="MsoNormal">
    -Bunu nasıl başardığınızı öğrenmek istiyorum?
   </p>
   <p class="MsoNormal">
    Bizim en büyük şansımız işçilerin içinden gelen, üretimden gelen bir başkanımızın olmasıydı. Sayın Lula, sorunu çok iyi biliyordu.
   </p>
   <p class="MsoNormal">
    -O çözümler neydi?
   </p>
   <p class="MsoNormal">
    Böyle kriz dönemlerinde ne yapılır? Üretim durdurulur, işçi ücretleri azaltılır, işçi çıkartılır, satışlar azaltılır. Bunlar geleneksel yöntemlerdir. Böyle yapılınca iş daha da kötüleşir. İşsizlik artar, ekonomi daha da zora girer. Biz böyle yapmadık. Ülkemizde, dünya çapında büyük araba fabrikaları var. Üretimlerini burada yapıyorlar. Normalde onlar da az önce saydığım şeyleri yapacaklardı; ama öyle yapmamaları için biz önlem aldık. Federal vergileri sıfırladık. Böylece bu şirketler işçi atmamış, işçi ücretlerini azaltmamış oldu. Ve üretime de devam ettiler. 16 Aralık 2008’de Başkan Lula böyle bir karar aldı. 20 Aralık 2008’de de televizyona çıkararak halka bir konuşma yaptı. Dedi ki bütçenizi kontrol altında tutarak alış-veriş yapmaya devam edin. Satın almaktan korkmayın. Eğer siz satın almazsanız, fabrikalar üretim yapmayacak, fabrikalar üretim yapmazsa piyasada ürün bulunmayacak. Talep olmadığı için fabrikalar üretim yapmayacak, üretimi durduracak, işçi çıkartacak. İşsizlik artacak. Her şeyin fiyatı yükselecek.
   </p>
   <p class="MsoNormal">
    -Eleştiri aldı mı?
   </p>
   <p class="MsoNormal">
    Tabii. Kriz döneminde halka alış-veriş yapın dediği için çok eleştirildi. Eleştirildi ancak bu kararlar önemliydi. Araba fabrikaları Brezilya ekonomisinin yüzde 6’sına tekabül ediyordu. Sanayinin ise yüzde 25’ine... Bu manada pek çok sektör de araba fabrikalarından etkileniyor. Bir kırılma, Brezilya’daki birçok sektörü etkileyecekti. Tabii bu çözümün yeterli olmayacağını düşündük. Yine inşaat sektöründe de vergileri sıfırladık. İnşaatı canlı tuttuk. Hatta devlet, 1 yıl içinde 1 milyon ev yapmak gibi bir projeye imza attı. Beyaz eşya sektöründe de vergileri sıfıra veya sıfıra yakın seviyeye indirdik. Tabii bütün bunları yapmak önemliydi. Ama asıl önemlisi Brezilya’daki bankacılık ve finans sektörünün sağlam temeller üzerinde oturmasıydı. Araba, beyaz eşya, hepsi krediye bağlı kalemler. İnsanların bankalardan kredi almasıyla satın alınabilecek şeyler. Bankalarımız krizden etkilenmedikleri için kredi verebildiler. Ve tüketim devam etti.
   </p>
   <p class="MsoNormal">
    -Brezilya, Lula’nın devlet başkanlığında dışta da büyüyen bir devlet oldu. Bu içte ve dışta nasıl karşılandı?
   </p>
   <p class="MsoNormal">
    Brezilya halkı ülkemizin bu pozisyonundan gurur duyuyor. 20 yıl önce gurur duyacakları bir durumumuz yoktu. Kendimden bir örnek verebilirim. İki kızım var. En büyüğü 37 yaşında ve onu Amerika’da okuttum. Çünkü o zaman ülkemde bir gelecek görmüyordum. Ama bugün onu Amerika’ya göndermezdim.
   </p>
   <p class="MsoNormal">
    -Ya dışta…
   </p>
   <p class="MsoNormal">
    Askeri dönemde, sonra demokratik dönemin ilk yıllarında, hatta Başkan Lula’nın göreve başladığı sürece kadar komşularımızla, Afrika’yla bir ilişkimiz yoktu. Her şey Sayın Lula’yla başladı. Onun başkanlığı döneminde Brezilya’nın komşularıyla ilişkileri değişti. Ortak projelere imza atıldı. Otobanlar yapıldı, ülkeler birleşti. Santraller yapıldı. Bunun yanında Afrika’yla da ilişkilerimiz zayıftı. Düşünün kölelik döneminde Angola’dan 3-4 milyon insan buraya geldi. Bu ülke ile şu günlerde iyi olmaya başladık. Pek çok Afrika ülkesinde yeni elçilik açtık. Başkan Lula 20’ye yakın Afrika ülkesini ziyaret etti.
   </p>
   <p class="MsoNormal">
    -Tıpkı Erdoğan gibi. O da birçok ülkeye ziyarette bulundu.
   </p>
   <p class="MsoNormal">
    Evet. Sayın Lula birçok ülkeye giden ilk Brezilya başkanı oldu. Türkiye de onlardan biriydi. 150 yıl sonra Türkiye’ye gitti. Mesela Lübnan… Ülkemizde 10 milyon Lübnanlı yaşıyor. Bu ülkeye de ilk giden Lula oldu. Ziyaretler bizim dış politikamızın en önemli unsuru şu an.
   </p>
   <p class="MsoNormal">
    -Ve neticesinde Brezilya dünyada söz sahibi ülke olmaya, inisiyatif almaya başladı.
   </p>
   <p class="MsoNormal">
    Brezilya’nın kendine güven eksikliği vardı. Oysa olması gereken buydu. Çünkü biz coğrafi konumumuz itibariyle de (Türkiye’nin 11 katı) büyük bir ülkeyiz. Şimdi G20’ler, G8’ler, kısacası her yerdeyiz.
   </p>
   <p class="MsoNormal">
    -Bu noktaya gelmenizde Lula’nın şahsının da katkısı büyük sanırım…
   </p>
   <p class="MsoNormal">
    Sendika başkanlığından gelmiş bir kişi. Dünyayı tanıyor. Dünya da artık onu tanıyor. Çoğu ülke onun şahsiyetine sempati duyuyor. Sevilen biri çünkü. Artık Filistin lideriyle de görüşüyoruz, Netanyahu ile de...
   </p>
   <p class="MsoNormal">
    -Tıpkı Türkiye gibi. İran konusunda da birlikte çözüm ürettiniz.
   </p>
   <p class="MsoNormal">
    Brezilya ve Türkiye barış içinde yaşayan ülkeler. Çözümü de böyle ülkeler getirebilir.
   </p>
   <p class="MsoNormal">
    -Geçen yıl Türkiye’yi ziyaret ettiniz. Bu ziyaretten sonra iki ülke arasında ne gibi değişimler oldu?
   </p>
   <p class="MsoNormal">
    Ben şahsen Türkiye ziyaretinden çok etkilendim. Her bakımdan etkilendim. Şu an iki ülke arasında ticari manada işler gayet iyi gidiyor. THY’nin direkt uçuşlar başlatması çok güzel oldu. 2010’un ilk 4 ayında ihracatımız yüzde 80 arttı. Daha da önemlisi ithalatımızı da yüzde 95 artırdık.
   </p>
   <p class="MsoNormal">
    -Türkiye’de 2 büyük Brezilya şirketi çalışmalar yapıyor. Bu sayı gelecekte artar mı?
   </p>
   <p class="MsoNormal">
    Evet. Petrobras, Karadeniz’de petrol arıyor. Bu, çok büyük bir proje. Onun dışında bizi çok ilgilendiren Türkiye ile serbest ticaret ve gümrük birliği anlaşması imzalamak istiyoruz. Belki de iki ülke arasındaki en önemli adım bu olacak. Ancak üyesi bulunduğumuz MERCOSUL (Brezilya, Arjantin, Uruguay, Paraguay, Venezuella arasındaki ticaret anlaşması)’dan izin almamız gerekiyor. Türkiye’nin konumu bizim için çok önemli. Türkiye bizim için aynı zamanda bölge ülkelerine dağıtım merkezi olarak kullanabileceğimiz bir ülke.
   </p>
   <p class="MsoNormal">
    -Türkiye de sizin üzerinizden Latin Amerika ülkelerine açılabilir.
   </p>
   <p class="MsoNormal">
    Tabii. Bu anlaşma olursa Türkiye de 300 milyonluk bir pazara kavuşacak.
   </p>
   <p class="MsoNormal">
    -Petrobras’ın Karadeniz’deki petrol arama çalışmaları nasıl gidiyor? Petrol çıkacak mı?
   </p>
   <p class="MsoNormal">
    İnşaallah çıkar. Bu, Türkiye için de bizim için de güzel olur. Petrobras, 2012’ye kadar Türkiye’ye 400 milyon dolarlık bir yatırım yapacağını açıkladı.
   </p>
   <p class="MsoNormal">
    -Yabancı yatırımcıya yönelik teşvikleriniz var mı?
   </p>
   <p class="MsoNormal">
    Yabancı yatırımcıya karşı federal devletin ekstra bir muamelesi yok. Ama eyaletlerin, belediyelerin bu manada teşvikleri var.
   </p>
   <p class="MsoNormal">
    -Türk şirketleri neler yapabilirler Brezilya’da?
   </p>
   <p class="MsoNormal">
    Bizim en önemli artımız 190 milyonluk iç pazarımız. Müşteri eksik olmaz. 2010’da ekonomimizin yüzde 6.5 büyümesini ön görüyoruz. 2011’de de bu böyle olacak. Aynı zamanda milli gelir de günden güne artıyor. Son 5 yılda 30 milyon insan gelir seviyesi bakımından D sınıfından C sınıfına yükseldi.
   </p>
   <p class="MsoNormal">
    -Türk iş adamlarına hangi alanlarda yatırım yapmalarını tavsiye edersiniz?
   </p>
   <p class="MsoNormal">
    Çok net iki alan söyleyebilirim. Biri altyapı. Ciddi ciddi otobanlar yapacağız. Diğeri de limanlar. 2015’e kadar 500 milyar dolarlık bir yatırım pastası var. Onun dışında ülkemizde yeni keşfedilen tuz katmanlarında petrol aramaya yönelik ciddi yatırımlar öngörüyoruz. 4 yıl içinde 6 tersane açıldı. Şu an ülkemizdeki bütün tersanelerin 2-3 yıllık siparişleri dolu. Yine aynı zamanda 2014 Dünya Kupası, 2016 Olimpiyat Oyunları ülkemizde olacak. Bu da ciddi turizm yatırımlarını beraberinde getirecek.
   </p>
   <p class="MsoNormal">
    Jorge, söz spora gelince, ‘Biz ihracattan konuştuk ama sözü hiç futbolcu ihracatımıza getirmedik’ dedi. Ona, ‘Futbolla alakalı soruları son bölüme saklıyoruz’ dedik.
   </p>
   <p class="MsoNormal">
    -Önümüzdeki hafta başbakanımız Recep Tayyip Erdoğan, Brezilya’ya geliyor. Siz bu ziyaretten ne bekliyorsunuz. Erdoğan’a bir sürpriziniz var mı?
   </p>
   <p class="MsoNormal">
    İki ülke adına çok önemli bir ziyaret olacak. Başbakanla beraber 200 iş adamı gelecek. Brezilyalı iş adamlarıyla görüşme olacak. Bu manada Brezilyalı şirketler sadece Türkiye iç pazarını düşünmeyecek. Bölge ülkelerini de düşünecek. Sao Paulo’da ilk kez EXPO Türkiye Fuarı olacak. Bugüne kadar biz Türkiye’yi unuttuk. Bu kabul edilemez bir şey. Geç kalınmış olsa da ümit ediyorum ki iki ülke ilişkileri bundan sonra hızla gelişecek.
   </p>
   <p class="MsoNormal">
    -Sao Paulo’daki Türk Kültür Merkezi’nin de iki ülke iş adamları arasında bir köprü oluşturduğunu görüyoruz. Sizin bundan haberiniz var mı?
   </p>
   <p class="MsoNormal">
    Evet var. Bu arkadaşlarımızın çalışmaları çok önemli. Başbakanlar gider gelir ama önemli olan iş adamlarının yatırım yapmasıdır. Bu manada haziranda TUSKON’un Türkiye’deki organizasyonuna da davet edildim. Bu, buradaki arkadaşların sayesinde oldu.
   </p>
   <p class="MsoNormal">
    -Size şu soruyu sormazsam olmaz. IMF’den borç alırken IMF’e borç veren bir ülke konumuna geldiniz. Bu nasıl bir duygu?
   </p>
   <p class="MsoNormal">
    IMF ile bir çeşit ortaklık yapmıştık. Ve eskiden beri Brezilya halkının IMF’ye tepkisi vardı. Lakin onlardan borç alıyorduk. Ancak onlardan borç alırken bize öyle şartlar sunuyorlardı ki bu şartlara uymak çok zordu. Onların kurallarını uygulamamız halinde ülke daha da kötüye gidiyordu. Bu kurallar ülkeyi krize götüren kurallardı. Mesela, borç veriyordu ama masrafları düşürün diyordu, maaşları kesin diyordu, işsizliği artıracak şeyler yapmamızı istiyordu. Biz buna gönülden razı olmuyorduk. Kendi hesaplarımızı düzene koyduktan sonra onlara borç vermeye başladık. Başka ülkelere yardım etmeleri için bu gerekliydi. Ama bizim çok önemli gördüğümüz bir şey var. O da IMF’nin mevcut yapısı. Biz bu yapının değişmesini istiyoruz. Hem de çok hızlı bir şekilde.
   </p>
   <p class="MsoNormal">
    -Biraz daha geriye gidecek olursak, askeri rejimin etkisinden nasıl kurtuldunuz?
   </p>
   <p class="MsoNormal">
    Demokrasiye geçiş kolay oldu. Çünkü mevcut gidişattan halk da bıkmıştı, asker de... 21 yıllık süreç kimseye yarar getirmemişti. Bugün için ordumuz halkın saygı duyduğu bir kurum. Şu anda kilise, posta servisi ve basınla birlikte ülkedeki en güvenilir kurumların başında geliyor.
   </p>
   <p class="MsoNormal">
    -Son sorulara, içinde futbol da olan sorulara geliyorum... Brezilya’daki Türk okulundan haberiniz var mı?
   </p>
   <p class="MsoNormal">
    Evet var. Çünkü çok gıpta ettiğim bir durum bu. Çünkü ben Arap asıllıyım. Bir tarafım Lübnan, bir tarafım İtalyan. Bu ülkede on milyon Lübnanlı yaşıyor ama bir okul yok. 130 tane Türk yaşıyor ama buna rağmen burada Türk okulu var. Bu çok güzel bir şey.
   </p>
   <p class="MsoNormal">
    -Ve futbol. Siz böyle zenginleşirseniz futbolu kimler oynayacak?
   </p>
   <p class="MsoNormal">
    Belki futbolcular fakir ailelerden çıkıyor ama Brezilya’nın her yerinde futbola ilgi var. Zenginleşsek de sayı azalmaz.
   </p>
   <p class="MsoNormal">
    -Hangi takımı tutuyorsunuz?
   </p>
   <p class="MsoNormal">
    Flamengo. Futbolu çok severim. Zico’ya hayrandım. Onun Türkiye’de çalıştığını biliyorum. Ondan dolayı birçok insan burada Flamengolu oldu. Bizim için yurt dışındaki oyuncularımız çok önemli. Onlarla gurur duyuyoruz.
   </p>
   <p class="MsoNormal">
   </p>
   <p class="MsoNormal">
    Yazı işlerinden devlet işlerine
   </p>
   <p class="MsoNormal">
   </p>
   <p class="MsoNormal">
    Miguel Jorge, 22 Mart 1945’te doğdu. Evli ve 3 çocuk babası. 1963’te Jornal do Brasil gazetesinde gazeteciliğe başladı. 1966’da Jornal da Tarde gazetesini kuranlar arasında yer aldı. Aynı gazetenin yazı işleri müdür yardımcılığına kadar yükseldi. 1977’de ise Sao Paulo Eyalet Gazetesi’ne (O Estado de Sao Paulo) yazı işleri şefi olarak ilk adımını attı. 1987’ye kadar burada çalışıp daha sonra Autolatina’ya (Volkswagen ve Ford’un 1987’de Latin Amerika kıtası için kurduğu şirket) geçti. Şirketin başkan yardımcılığı görevinde bulundu.
   </p>
   <p class="MsoNormal">
    2001’den sonra Santander Bankası’na geçti. 29 Mart 2007’de bakanlık koltuğuna oturdu. Brezilya Devlet Başkanı Lula da Silva’nın en önemli bakanlarından.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-26868-turk-yatirimcilari-brezilyaya-bekliyoruz.html), [web.archive.org (arşiv bağlantısı)](http://web.archive.org/web/20141102041619/http://www.aksiyon.com.tr/aksiyon/haber-26868-turk-yatirimcilari-brezilyaya-bekliyoruz.html)
