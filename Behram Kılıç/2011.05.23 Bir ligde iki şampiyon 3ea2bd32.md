# Bir ligde iki şampiyon

*Behram Kılıç 2011.05.23*

<font class="agenda2NewsSpot">
 Uzun yıllar unutulmayacak bir yarıştı. Son ana kadar puan puana sürdü. Saha içi ve dışı bazı olumsuzluklar rekabete gölge düşürse de ikisi de şampiyonluğu hak etti. 73 milyonun gözünde ilk defa, kazanan da kaybeden de şampiyondu.
</font>
<font class="newsDetail">
 <p>
  <p class="MsoNormal">
   Saha içinde ve saha dışında nefesleri kesen bir yarış yaşadık. Kazananın da kaybedenin de alın teri yarışa zevk kattı. Son ana kadar heyecan doruktaydı. Bu oyunda sadece kazanan alkışlanıyordu. İkinci de en iyi kaybedendi. Ama bu sefer kazanan da kaybeden de alkışlandı. Siz bu satırları okurken biz ipi kimin göğüslediğini bilmiyorduk. Dergimizin baskısı sebebiyle son 90 dakikaları beklemedik. Zamanın hızla akıp gittiği, gündemin çok çabuk değiştiği bir ülkede nefesleri kesen şampiyonluk yarışının hikâyesini de gelecek haftaya bırakamazdık. Son haftayı, yazının sonuna siz eklersiniz.
  </p>
  <p class="MsoNormal">
   Önce sezon başına gidelim. Bursaspor şampiyon kadrosunu korumuştu, G.Saray’ın, artık Türkiye’yi iyice tanıyan Frank Rijkaard yönetiminde patlama yapması bekleniyordu. İnsua, Misimoviç, Cana, Pino transferleriyle kadro iyice güçlenmişti. Sezon öncesi şampiyon ilan edilen takım ise Beşiktaş’tı. Teknik direktörlüğe Bernd Schuster’i getiren Siyah-Beyazlılar Fatih Tekke, Guti ve Quarasma transferleriyle ortalığı kasıp kavurmuştu. F.Bahçe, Fransa gol kralı Niang’ın yanı sıra Dia, Stoch, Yobo transferleriyle sükse yapmıştı. Sarı-Lacivertlilerin tek problemi Aziz Yıldırım’ın kalmasını istemediği ama sözleşmesi devam eden Daum’du. Sezon başı hazırlık kampında Daum’un Samandıra’da eşofmanlarıyla hazır bulunması herkesin moralini bozdu. En çok da Aykut Kocaman’ın. Kocaman, bu sürecin bir an önce sona erip görevin kendisine verilmesini can sıkıntısı içinde bekledi. Transfer piyasasının en sessiz takımı ise Trabzonspor’du. Karadeniz sahiline Glowacki haricinde ne gelen vardı ne giden...
  </p>
  <p class="MsoNormal">
   G.Saray ve Beşiktaş’ı uzun uzadıya anlatmaya gerek yok. Cim-Bom, tarihinde en fazla yenilgi gördüğü bir sezonu geride bıraktı. Beşiktaş ise Schuster’in elinde günden güne eridi. Schuster ve Rijkaard sezon sonunu dahi göremedi.
  </p>
  <p class="MsoNormal">
   F.Bahçe, transferlerini sezon başına yetiştiremediği ve Daum problemini de zamanında çözemediği için büyük sıkıntı yaşadı. Şampiyonlar Ligi ön elemesinde İsviçre’nin Young Boys takımına elendi. UEFA Avrupa Ligi eleme maçında ise Yunanistan’ın PAOK ekibine... Ligde de kötü sonuçlar aldı. Kocaman’a eleştiriler vardı. Ama hoca kendisine 6 hafta süre tanınmasını istedi: “Yapamazsam gitmesini bilirim.” dedi.
  </p>
  <p class="MsoNormal">
   Aykut hoca dinamik bir orta saha istiyordu. Oyun sisteminde ‘koşmayan Alex’e yer yoktu. Ve bunu Alex’e de belli etti. Hatta bir demecinde “Son 5 yılda F.Bahçe, Alex’le 1 kez şampiyon oldu.” diyecekti. Oysa 6 yılı baz alsa, Alex’in 2 şampiyonluk yaşadığını görecekti.
  </p>
  <p class="MsoNormal">
   Onun Alex takıntısı 8. haftadan sonra son buldu. Bunda sebep Alex’in koşmaya başlamasının yanı sıra hocanın Alex’in yerine düşündüğü Özer’in de sakatlanmasıydı.
  </p>
  <p class="MsoNormal">
   Trabzonspor’a gelince… Sezona Süper Kupa’yla başladı. Bursaspor’u Olimpiyat Stadı’nda 3-0’la geçti. UEFA Avrupa Ligi’nde ise İngiltere’nin Liverpool takımına karşı deplasmanda 1-0 kaybettiği maçta ortaya koyduğu futbol gelecek adına ümit verdi. Karadeniz ekibi ilk 5 haftayı 3 galibiyet, 1 beraberlik ve 1 yenilgi ile tamamladı. Tam bu sıralarda Teofilo’nun ayrılması moralleri bozdu. Jaja’nın transferi ise Şenol Güneş’in yüzünü bir nebze güldürdü. 6. haftadaki Kayseri beraberliğinden sonra Bordo-Mavili ekip üst üste 6 maçını da kazandı. Evinde Eskişehir ile 0-0 berabere kaldıktan sonra yeni bir seri yakalayıp 4 maç daha kazanarak ilk yarıyı Bursaspor’un 5, F.Bahçe’nin 9 puan önünde 42 puanla lider tamamladı. Hatta aradaki puan farkı sebebiyle ilk yarı sonunda şampiyon bile ilan edildi. Takımı sırtlayan isimlerin başında Burak Yılmaz vardı. Teofilo’nun ayrılmasından sonra Güneş’in forvete kaydırdığı Burak, ilk yarıyı 9 golle kapadı. Umut Bulut ise saç baş yoldurmasına rağmen 8 gole ulaştı.
  </p>
  <p class="MsoNormal">
   Selçuk’un orta sahadaki performansı, 5 asistle oynayan Serkan Balcı’nın takıma katkısı büyüktü. Bunun yanında disiplinsiz hareketlerde bulunsa da Engin Baytar’ın emeğini de göz ardı edemeyiz.
  </p>
  <p class="MsoNormal">
   F.Bahçe ise ilk 5 haftayı 2 yenilgi 3 galibiyet ile geçti. 6 hafta süre isteyen Kocaman, 6. haftadan sonra takımı toparladı. 6. haftadaki 6-2’lik Kasımpaşa zaferini G.Birliği ve Konya galibiyetleri izledi. 10 yıldır sahasındaki lig maçlarında G.Saray’ı eli boş gönderen F.Bahçe bu sefer rakibini aşamadı. Maç 0-0 bitti. Ardından Bursa deplasmanındaki 1-1’lik skor F.Bahçe’yi lig yarışında geri düşürdü. Eskişehir galibiyetini kupadaki A.Gücü ve deplasmandaki G.Antep yenilgisi izledi. F.Bahçe istikrarlı sonuçlar alamıyordu. A.Gücü’ne ligde de mağlup oldu. İlk yarıyı Sivas galibiyetiyle bitirdi. Ancak 13 Ocak 2011’de kupada Yeni Malatyaspor’a 2-1 yenilmek F.Bahçe’yi derinden sarstı. Ama bu sarsıntı ilerleyen zamanlarda takıma olumlu yansıyacaktı.
  </p>
  <p class="MsoNormal">
   Devre arasında F.Bahçe kaynıyordu. Aziz Yıldırım’ın Aykut Kocaman’a desteği vardı ancak şu açıklama da ona aitti: “Ben Aykut’la devam etmek isterim. Ama o bu stresi kaldırabilir mi, bilmiyorum.” Kocaman’ın 2. hafta oynanacak F.Bahçe-Trabzon maçı F.Bahçe’deki geleceğini tayin edecekti.
  </p>
  <p class="MsoNormal">
   Devre arasında hocaya yönelik bir açıklama da Brezilyalı Andre Santos’tan geldi. Santos, Aykut Kocaman ile Alex arasındaki sorunu anlamadığını belirterek şöyle diyordu: “Alex’i çekemiyor mu, kıskanıyor mu, neden böyle davranıyor hiç anlamıyorum. ‘Beş yılda bir şampiyonluk yaşadı’ diye bir demeci var mesela. Çok gereksiz ve anlamsız bir açıklamaydı. Bu sözler Alex’i çok yaraladı.” Bununla da kalmayıp Kocaman’ın kendilerini sevmediğini dile getiriyordu. Bu sözler hocayı yaraladı. Ancak Santos’u takımdan uzaklaştırma düşüncesi Yıldırım engeline takıldı.
  </p>
  <p class="MsoNormal">
   Devre arasında bir açıklama da Aykut Kocaman’dan geldi. Hoca, Trabzon’un ilk yarının son üç haftasında kazandığı penaltıları işaret ederek “Trabzon’un penaltıları irdelenmeli.” dedi. Onun bu demeci iki camiayı gerdi. Kocaman’a, ilk yarıda gösterdikleri emeğe haksızlık ettiği gerekçesiyle Şenol Güneş cevap verdi: “Eğer F.Bahçe’nin başarısı, benim başarısızlığımdan geçiyorsa F.Bahçe bitmiş demektir. Genç bir antrenörün geleceğini karanlığa atma adına günü kurtarmak için ortaya attığı bir söz F.Bahçe’yi büyütmez.”
  </p>
  <p class="MsoNormal">
   G.Saray ve Beşiktaş geride kaldığı için yarış Trabzon, Bursa ve F.Bahçe arasındaydı. Özellikle 2. haftadaki F.Bahçe-Trabzon maçı ligin seyrini tayin edecekti. Aradaki 9 puan farka rağmen Trabzon’un transfere ihtiyacı vardı. Orta sahada Selçuk ve Colman’a yardımcı, forvette Umut’a alternatif olacak oyunculara... Cale de sol kanatta verimli değildi. Yönetim tüm bu uyarılara kulak tıkadı ve adeta dostlar alışverişte görsün nevinden transferler yaptı. Mehmet Çakır bu oyunculardan biriydi mesela. Brozek kardeşler de hazır değildi. F.Bahçe ise transfer yapmadı.
  </p>
  <p class="MsoNormal">
   Trabzonspor ikinci yarının ilk maçında A.Gücü ile evinde 0-0 berabere kaldı. F.Bahçe ise deplasmanda Antalyaspor’u mağlup ederek aradaki farkı 7’ye düşürdü. İkinci hafta ise iki takım Şükrü Saracoğlu Stadı’nda karşı karşıya geliyordu. Trabzonspor, hafta içinde Beşiktaş’a karşı oynanan kupa maçında neredeyse takımın tamamını dinlendirmesine rağmen F.Bahçe karşısında tel tel döküldü. Egemen’in sakatlığı Karadeniz ekibine hem bu maçta hem de ilerleyen haftalarda büyük sıkıntı oluşturdu. Egemen oyundan çıktıktan sonra F.Bahçe 19 ve 22. dakikalarda Lugano ve Niang’ın golleriyle maçı 2-0 kazandı. Sezon sonu olası bir puan eşitliğinde de ikili averajda üstün duruma geçti. Avni Aker’deki ilk maçı Trabzon 3-2 kazanmıştı.
  </p>
  <p class="MsoNormal">
   Bu sonuçla puan farkı 4’e indi. Maçta akılda kalan bir başka olay ise Aykut Kocaman’ın ev sahibi takım teknik direktörü sıfatıyla Şenol Güneş’in bulunduğu yedek kulübesine gitmemesiydi. Hâl böyle olunca Güneş, Aykut’un yanına giderek ona başarılar diledi.
  </p>
  <p class="MsoNormal">
   Trabzonspor puan kaybetmeye devam ediyordu. F.Bahçe maçından sonra evinde Antalyaspor’la 0-0 berabere kaldı. Fark bir anda 2 puana indi. F.Bahçe ise kazanıyordu. Trabzonspor ikinci yarının 4. maçında nihayet 3 puanla tanıştı. Sivasspor’u 85. dakikada Burak Yılmaz’ın golüyle 3-2 mağlup etti. Bordo-Mavili takım ligin ikinci yarısında oynadığı birçok maçı son anlarda kazanacaktı. F.Bahçe, ikinci yarının 4. haftasındaki Kayseri maçını, kaleci Volkan Babacan’ın 3. dakikada Niang’a adeta geri pas vermesi ve Lugano ile bulduğu golle 2-0 kazandı. Trabzon Başkanı Sadri Şener, maçtan sonra “Volkan’ı tebrik ederim, F.Bahçe’yi de tebrik ederim!” diyerek Kayseri’de kiralık oynayan F.Bahçe’nin oyuncusuna ağır eleştirilerde bulundu.
  </p>
  <p class="MsoNormal">
   Trabzonspor, Manisa deplasmanından yine son dakikalarda bulduğu golle 2-1 galip ayrıldı. F.Bahçe ise Beşiktaş’ı Alex’in yıldızlaştığı maçta 4-2 mağlup etti. İkinci yarının 6. haftasında Trabzonspor sahasında Kayserispor’la maçın son anlarında bulduğu golle 3-3 berabere kaldı. Kasımpaşa’yı 2-0’la geçen F.Bahçe averajla liderlik koltuğuna oturdu. Trabzon-Kayseri maçında konuk ekibin kalecisi Süleymanou’nun, Volkan Babacan’a benzer hatalı gol yemesi garip bir tecelliydi.
  </p>
  <p class="MsoNormal">
   Artık lider F.Bahçe’ydi. Ve lig yarışı 23. haftadan sonra inanılmaz bir hâl alacaktı. Sonraki hafta F.Bahçe deplasmanda G.Birliği’ni 4-2 geçerken hakemlerin hatalı kararları maça damga vurdu. Trabzon ise 24. haftada Beşiktaş’ı deplasmanda Burak’ın 89. dakikada attığı golle 2-1 yenerken öldü öldü dirildi. Bu maçta Sivok ile girdiği ikili mücadele burnu kırılan Burak’ın maçı bırakmaması unutulmayacaktı. Yine aynı maçın hakemi Tolga Özkalfa’nın, 85. dakikada Rüştü’nün hareketiyle yerde kalan Burak’ın pozisyonuna penaltı vermemesi de çok tartışıldı. Trabzon yönetimi, G.Birliği-F.Bahçe maçında F.Bahçe lehine verilen, Beşiktaş maçında kendi lehlerine verilmeyen kararlardan dolayı federasyondaki delegelerini görevlerinden istifa ettirdi.
  </p>
  <p class="MsoNormal">
   Evet, kıyasıya devam eden yarışta hakemlerin verdiği-vermediği kararların da etkisi büyüktü. 25. hafta Trabzonspor, Kasımpaşa’yı cezalı olduğu maçta 1-0 mağlup etti. F.Bahçe evinde ağırladığı Konyaspor’u 2-0’la geçti. Sarı-Kanaryalar, Türk Telekom Arena’daki ilk derbide ise 1-0 geriye düştükleri maçta G.Saray’ı son 15 dakikada buldukları 2 golle 2-1 mağlup ederek liderliğini sürdürdü. Trabzon ise yine son dakikalarda kazanma alışkanlığını devam ettirdi ve G.Birliği’ni 90. dakikada Alanzinho’nun attığı golle 2-1 mağlup etti.
  </p>
  <p class="MsoNormal">
   Lig yarışının kıran kırana devam etmesinde Alex ve Burak’ın performanslarının da rolü büyüktü. Kaptan Alex, gol ve asistlerle takımını sırtlıyordu. Şenol Güneş ile bambaşka bir kimliğe bürünen Burak da Bordo-Mavili takımın ilacı olmuştu. Aynı Burak, 27. haftada Konyaspor ile oynanan maçta kafasına aldığı darbeyle saha içinde beyin sarsıntısı geçirdi. Buna rağmen bir hafta sonraki G.Saray maçının 82. dakikasında golünü atarak takımına katkı sağlamaya devam etti. 27. hafta liderlik el değiştirdi. F.Bahçe evinde ağırladığı Bursaspor ile 0-0 berabere kalarak haftalardır süren galibiyet serisini sonlandırdı. Trabzon ise Umut’un kariyerindeki 100. golüyle Konyaspor’u 1-0 mağlup ederek tekrar koltuğa oturdu. Bordo-Mavililer seyircisiz oynanan G.Saray maçından sonra evinde ağırladıkları Bursaspor’u da 1-0’la geçti. F.Bahçe, Bursa beraberliğinden sonra Eskişehir deplasmanından 3-1’lik skorla ayrıldı. Bu maçta Eskişehir teknik direktörü Bülent Uygun’un sahaya sürdüğü kadro çok tartışıldı. Nadareviç ve Pele’yi kulübede oturtması, sakatlıktan yeni çıkan Diego ile genelde yedek kulübesine mahkûm ettiği Veysel’i stoperde bir arada oynatması çok eleştirildi.
  </p>
  <p class="MsoNormal">
   F.Bahçe 29. hafta ise Hakem Hüseyin Göçek’in tartışmalı kararlara imza attığı maçta G.Antep’i 90+6’da attığı golle 1-0 mağlup ederek takibini sürdürdü. Bu maçta Göçek’in F.Bahçe lehine iki penaltıyı es geçmesi, Lugano’ya kırmızı kart gösterememesi de çok tartışıldı.
  </p>
  <p class="MsoNormal">
   Yarış kızıştıkça tarafların kontrolü kaybettikleri görüldü. Sanki F.Bahçe ve Trabzon’a karşı oynayan takımlar yenilmeli gibi bir algı oluşturuldu. G.Birliği-Trabzon maçından sonra Burak’ın maçın devre arasında G.Birliği oyuncularına yönelik ‘Şampiyon mu olacaksınız!’ söylemi, F.Bahçe-G.Antep maçında Sarı-Lacivertli takımın yardımcı hocası İsmail Kartal’ın G.Antep yedek kulübesine dönerek ‘Başkaları için oynamayın!’ sözleri üzücüydü. F.Bahçe Başkanı Aziz Yıldırım’ın aynı maçın devre arasında hakem odası önüne gidip Hüseyin Göçek’e yönelik sözlü saldırısı da kontrolün kaybedildiği anlardı. Buna benzer bir hareketi daha önce de yapan Yıldırım’ın 45 gün hak mahrumiyeti cezası alması gerekirken, cezasının 21 güne düşürülmesi de futbolu yönetenlerin ilginç kararıydı.
  </p>
  <p class="MsoNormal">
   30. hafta Trabzonspor, Eskişehir deplasmanındaydı. Sahada F.Bahçe maçına oranla daha istekli ve arzulu bir Eskişehirspor vardı. Ve karşılaşma 0-0 sona erdi. Asıl önemlisi maçtan sonra Şenol Güneş’in yaptığı açıklamaydı. Zira Eskişehirspor, Avrupa iddiasını sürdürmek için mutlak kazanmalıydı. Ancak Güneş çok manidar bir şekilde, “Eskişehir kendisine lazım olan bir puanı aldı!” diyecekti.
  </p>
  <p class="MsoNormal">
   F.Bahçe ise 30. haftada deplasmanda Bucaspor’a karşı bu kadarı da olmaz denilebilecek bir müsabaka oynadı. Buca 15. dakikada golü buldu. 17. dakikada Emre beraberliği sağladı. İzmir ekibi Abdülkadir’in 38 ve 53. dakikada attığı gollerle bir anda 3-1 öne geçti. F.Bahçe’nin oyunu karşı alana yıkmakta zorlandığı maçta Bünyamin Gezer’in yardımcısına uyarak verdiği penaltıyla Alex 59. dakikada farkı 1’e düşürdü. Tekrar oyuna dönen F.Bahçe 62. dakikada yine Alex’le beraberliği sağladı. Maça damgayı vuran oyuncu ise sezon başından beri ortalıkta gözükmeyen Guiza’ydı. Oyuna 70. dakikada giren İspanyol, topla ilk buluşmasında takımını 4-3 öne geçirdi. Sonra da gözyaşlarını tutamadı. Santos ise skoru tayin etti: 5-3. F.Bahçe yeniden liderlik koltuğuna oturmuştu.
  </p>
  <p class="MsoNormal">
   Aykut Kocaman’ın “Trabzon’un penaltıları irdelenmeli.” sözünden sonra bir daha lehine penaltı verilmeyen Trabzon, 31. haftada Cüneyt Çakır yönetimindeki G.Antep maçında haksız bir penaltı kazandı. Çakır, ceza sahası dışındaki pozisyonda yan hakeminin de etkisiyle beyaz noktayı gösterdi. Bordo-Mavililer 10 kişi kalan rakibini 3-0’la geçerken, F.Bahçe ise evinde ağırladığı İstanbul Büyükşehir Belediye’yi 2-0’la geride bıraktı.
  </p>
  <p class="MsoNormal">
   Liderin sonraki durağı ise Karabük’tü. Karabük maçı öncesi ortaya atılan iddiaların haddi hesabı yoktu. Takımın yedek kalecisi Bülent Ataman’ın teşvik aldığı bile söylendi. Sezon başından beri adı F.Bahçe’yle anılan Emenike’nin sakatlığını öne sürerek maç günü F.Bahçe’ye karşı sahaya çıkmaması da çok eleştirildi. Tüm bu tartışmaların ışığında oynanan karşılaşmayı F.Bahçe Lugano’nun attığı golle 1-0 kazandı. Ataman’ın “F.Bahçe saha içinde de saha dışında da iyi oynuyor” sözleri haftaya damgasını vurdu. Trabzon ise Buca deplasmanında Burak’la öne geçmesine rağmen F.Bahçe’ye iki gol atan Abdülkadir maçın 87. dakikasında skora denge getirdi. Şoke olan Bordo-Mavililer sadece 14 saniye sonra Umut’un attığı golle bu müsabakayı 2-1 kazanarak yarışa tutundu.
  </p>
  <p class="MsoNormal">
   Müthiş bir yarıştı, heyecan doruktaydı. Ve nihayet son haftalara geliniyordu. 33. hafta F.Bahçe’nin rakibi evinde Ankaragücü’ydü. Bu sefer medyada A.Gücü Onursal Başkanı Melih Gökçek’in futbolcularına 2 milyon lira prim vereceği yazıldı. Ortam yine geriliyordu. Gökçek iddiaları yalanladı. Maçın hakemi ise iki hafta önce Trabzon-G.Antep maçında hatalı penaltıyı veren Cüneyt Çakır’dı. MHK’nın bu ataması da çok tartışılacak cinstendi. Zira Çakır, F.Bahçe-A.Gücü karşılaşmasında verdiği penaltı ve kartlarla bu maça da damga vurdu. A.Gücü aleyhine 3 penaltı çaldı, 1 kırmızı kart çıkardı. Özellikle verdiği ilk penaltı çok tartışıldı. Maçın bir başka ismi ise Alex’ti. 3’ü penaltıdan olmak üzere 5 gol attı. Sambacı, ligdeki 27. golüne ulaşıyordu. Belediye maçından 3-1’lik skorla ayrılan Bordo-Mavililerde teknik direktör Şenol Güneş, ikinci yarıda sıkça dile getirdiği bir şeyi maçtan sonra yine söyleyecekti: “Biz saha içinde olacağız, bizi saha dışına çekmeyin.”
  </p>
  <p class="MsoNormal">
   34. hafta sonunda ya 27 yıldır şampiyonluğa hasret Trabzon ya da 2 defa son maçta şampiyonluğu kaybeden F.Bahçe mutlu sona ulaştı. Bizim son sözümüz işe şu: İkisi de şampiyonluğu hak etti.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A963F2F2422AF53F9AFD028903C1B72B?newsId=29484), [web.archive.org (arşiv bağlantısı)](http://web.archive.org/web/20110526035701/http://www.aksiyon.com.tr:80/aksiyon/newsDetail_getNewsById.action;jsessionid=A963F2F2422AF53F9AFD028903C1B72B?newsId=29484)
