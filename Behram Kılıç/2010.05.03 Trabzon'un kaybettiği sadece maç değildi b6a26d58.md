# Trabzon’un kaybettiği sadece maç değildi

*Behram Kılıç 2010.05.03*

<div class="pNewsDetailMainContent ctx_content" itemprop="articleBody">
 Fenerbahçe, 5 Mayıs 1996’da Trabzonspor’u 2-1 yenerek şampiyon olmuştu. Ne ilginçtir ki aradan 14 sene geçti ve iki takım aynı tarihte bu sefer kupa finalinde karşılaşacak. Biz ise Trabzon kentinin şalterinin indirildiği o güne gidiyoruz.
 <p class="MsoNormal">
  Türk futbolunda devrimler yapılmışsa, bunu ilk Trabzonspor yapmıştır. Şampiyonluğu İstanbul takımlarından alıp Anadolu’ya taşımak, alışılagelmiş düzene isyandı çünkü. Trabzon insanı yarışmacıdır. Hırslıdır. Karadeniz’in dalgaları gibi deli doludur. Başarmıştır Trabzonspor. Kendi öz evlatlarıyla binbir zorluğa göğüs germiş ve şampiyonluğu Anadolu’ya taşımıştır. Ancak sonrasında durulmuştur Karadeniz’in hırçın dalgalarına inat. Durulmuş ve suyun akışına bırakmıştır kendini. Şampiyonluktan uzaklaşmıştır. Ta ki 1995-96 sezonuna kadar. O yıl öylesine bir futbol oynamıştır ki gönüllerin şampiyonu olmuştur. Lig şampiyonluğunu ise 5 Mayıs 1996 tarihinde Avni Aker’de oynanan karşılaşmada 2-1 mağlup olduğu F.Bahçe’ye kaptırmıştır. Bu sıradan bir mağlubiyet değildir. Âdeta şehrin şarteli indirilmiştir. Kimine göre takım 20 sene geriye gitmiştir. Bu mağlubiyetten sonra intihar edenler bile vardır.
 </p>
 <p class="MsoNormal">
  F.Bahçe için de beklenmedik bir şampiyonluktur bu. Dönemin F.Bahçe yöneticileri bile Trabzonspor’un ipi göğüsleyeceğine inanmaktadır. Şadan Kalkavan’ın bu yönde açıklamaları vardır. Ancak Brezilyalı teknik direktör Carlos Alberto Parreira yönetimindeki sarı-lacivertliler, futbol adına tat bırakmadıkları sezonu mutlu sonla bitirmeyi başarmışlardır.
 </p>
 <p class="MsoNormal">
  Maç öncesi F.Bahçe’de durum oldukça karışıktı. Başkan Ali Şen; Oğuz, Aykut, Engin ve Bülent Uygun’un biletini kesmişti. Olası bir yenilgide fatura bu oyunculara kesilecekti. Maç kazanılınca sezon sonu sadece Oğuz ve Aykut gönderildi.
 </p>
 <p class="MsoNormal">
  1995-96 sezonunun 30. haftasında 5 puan farkla öndeydi Trabzonspor. Evinde Vanspor’a tek kale oynadığı maçta 1-0 yenildi. F.Bahçe o hafta Antalyaspor’u 1-0 mağlup ederek puan farkını 2’ye indirdi. Sonraki hafta Trabzon ve F.Bahçe maçlarını kazandı. İki takım 5 Mayıs 1996 tarihinde yani ligin 32. haftasında Trabzon Avni Aker Stadı’nda karşı karşıya geldi. Maç öncesi F.Bahçe Başkanı Ali Şen’in ortamı geren açıklamalarıyla şehirde olağanüstü güvenlik tedbirleri alındı. Trabzonspor taraftarı zaferi erken kutlamaya başlamıştı. Takımlarına güveniyor, hatta F.Bahçe’nin renklerinden oluşturdukları tabutları bile yakıyorlardı.
 </p>
 <p class="MsoNormal">
  Ve maç... Başlama vuruşu ile birlikte Hami, Şota, Abdullah, Ogün ve Ünal’lı Trabzon rakibine saldırdıkça saldırdı. Nitekim 19. dakikada Abdullah’ın attığı golle de devreyi 1-0 önde kapattı. İkinci yarı ise Fenerbahçe 51. dakikada rakip kaleye ender gittiği akınlarından birinde frikik kazandı. Atışı kullanan Oğuz, Trabzon kalecisi Metin Mert’i avladı. Karşılaşmanın 84. dakikasında, oyuna sonradan giren Erol’un pasıyla Trabzonspor defansının arkasında topla buluşan Aykut, plaseyle Fenerbahçe’yi 2-1 öne geçirdi. Rüştü Reçber’in harika kurtarışlar yaptığı karşılaşmayı 2-1 kazanan sarı-lacivertliler, 1 puan farkla liderlik koltuğuna oturdu. Kanarya, kalan iki maçında İstanbulspor ve Vanspor’u da mağlup ederek ligi şampiyon bitirdi.
 </p>
 <p class="MsoNormal">
  İsterseniz o günü sahadaki futbolculardan dinleyelim. Çünkü hepsinin anlatacağı ayrı bir hikâye, ayrı bir tespit var.
 </p>
 <p class="MsoNormal">
 </p>
 <p class="MsoNormal">
  OĞUZ ÇETİN: TRABZON TAKTİK HATASINDAN KAYBETTİ
 </p>
 <p class="MsoNormal">
  O maçta alınacak olumsuz sonuçta bütün sorumluluk Aykut ve benim üzerimize bina edilecekti. Hatta organizasyonu yapmışlardı. Yenilseydik Aykut ile beni uçağa almayacaklardı. Ama biz inançlıydık. O şartlarda bile pes etmiyor, bu maçın üstesinden geliriz inancını taşıyorduk. Ama inanılmaz bir şey, Allah’ın bir lütfu, Allah’ın sevimli kullarıyız ki o gün kazandık. İki kişinin üzerine oyun oynanıyor ve o iki kişi golleri atıyor. O maçla ilgili detay anlatmam gerekirse… Mesela ben golü frikikten attım. O haftaya kadar tek başıma frikik çalışırdım. Ama Parreira o maça kadar bana hiç frikik çalıştırmadı. O hafta içinde ise tüm antrenmanlardan sonra beni kenara çekti ve bana özel frikik çalıştırması yaptırdı. Çok ilginçtir, maça çıkmadan önce maç konuşmasında da bize şunu söyledi: “Oğuz, ceza sahasına yakın olan yerlerde kazanılan serbest vuruşları sen kullanacaksın. Biraz uzak olursa Boliç atacak.” Maça çıktık, daha 5. dakikada ceza sahasının biraz soluna doğru ama ceza sahasının üstü gibi bir yerden frikik kazandık. Boliç vurdu. Bir müddet sonra ceza sahasının uzağından bir frikik kazandık. Ben vurdum. Devre arası soyunma odasına girdik. Parreira, ‘Oğuz’ dedi, ‘Ben sana ne söyledim? Yakın olursa sen, uzak olursa Boliç vuracak. Niye tam tersini yapıyorsunuz?’ Maçın 50. dakikalarında ceza sahası üzerinde bir frikik kazandık. Ben kullandım. Top ağlara gitti.
 </p>
 <p class="MsoNormal">
  Hep diyorlar ki sizde maç bitse de gitsek havası vardı. Evet doğrudur. Zaten Trabzon’u da yanıltan bu oldu. Parreria’nın sabırlı, top hâkimiyetine dayalı oyun anlayışı vardı. Bizim o sene tempomuz çok düşüktü ama çok sabırlı oynuyorduk. O maçta da aynı şey oldu. Trabzon 1-0 öndeydi. Dışarıdan bakanlar bizim için 1-0 yenilseler de bunlar şampiyon olacak diye düşünebilirlerdi. Trabzon’u da hataya iten bu oldu. Üzerimize geldiler. Onlara beraberliğin yettiği maçtı. 1-0 öndeydiler. Şunu diyemediler: ‘Tempoyu düşürelim. Sahamızda oynayalım. Acele etmeyelim. Gole Fener’in ihtiyacı var. Onlar üzerimize gelsin.’ Onlar 1-0’a şampiyon oluyorlardı ama Fener’i böyle yakalamışken 2 olsun, 3 olsun dediler. Bunu niye söylüyorum? Maç 1-1 olduğu zaman dahi bir telaş vardı Trabzon’da. Habire üzerimize geliyorlardı. 84. dakikada golü attık. Topu o dakikada kapan benim. Topu kaptığım kişi stoper Cengiz’di. Topu nerede kaptım biliyor musun? Kendi yarı sahamızın ortasında. Bir stoperin orada ne işi var? Üstelik maçın 84. dakikası.
 </p>
 <p class="MsoNormal">
  O maçta takımımızın yaptıklarını da göz ardı edemem. Sabırlı oynadık, neticeyi değiştirdik. Trabzon’un şampiyonluğu kaçırmasında, bence taktiksel hatalar vardı. Üzerimize gelmemeleri gerekirdi. 1-0’ı bulduktan sonra daha kontrollü oynamaları gerekirdi. Bir de o maçta Rüştü’nün performansı mükemmeldi. Ama Trabzonspor, ‘Rüştü de çok iyi oynadı, yoksa 5-0 olurdu’ diyemez. Sen 1-0 galipken maçı verdin. Çünkü yanlış stratejiyle oynadın. Maç bittiği an ben takıma şunu söyledim. Kimse aşırı sevinç gösterisinde bulunmasın. Herkes mütevazı olsun. Sevineceğiz ama Trabzonlu oyuncuların durumunda biz olabilirdik. Maçtan sonra Aykut, TRT’ye çok güzel konuştu. Bence Türk futbol tarihinin en önemli konuşmasını yaptı. Çünkü biz Trabzon’u yenmeseydik onların yaşadığını biz yaşayacaktık. Bunu bilirken nasıl onların o üzüntüsüne karşı duyarsız kalabilirdik?
 </p>
 <p class="MsoNormal">
 </p>
 <p class="MsoNormal">
  HAMİ MANDIRALI: SAHANIN HER YERİNDEN ŞUT ATIYORDUM, RÜŞTÜ ÇIKARTIYORDU
 </p>
 <p class="MsoNormal">
  O mağlubiyet bizi 20 sene geriye götürdü. Trabzonspor en büyük darbeyi orada aldı. Belki de Trabzonspor’un en önemli kadrosu o kadroydu. O sene başarılı olsaydık G.Saray’ın Avrupa’daki büyük başarılarını belki biz yakalayacaktık. Maça gelince... Sahanın her yerinden şut atıyordum, Rüştü çıkartıyordu. 90’a atıyordum, Rüştü yine çıkartıyordu. Bence o gün kaderimiz kaybetmek üzerine yazılmıştı. Bunun başka bir izahı yok çünkü.
 </p>
 <p class="MsoNormal">
  AYKUT KOCAMAN: TRİBÜNLER BİZİ ALKIŞLADI
 </p>
 <p class="MsoNormal">
  Maç boyunca bizi protesto eden tribünler, maçın bitimiyle birden alkışlamaya başladı. Biz de karşılık verdik. İnanılmazdı. Soyunma odasında güvenlik sebebiyle 4 saat bekledik. Maçtan sonra arkadaşlarla konuştuk. Dedik ki kimseyi rencide edecek bir söz söylemeyelim. O anda bana bir mikrofon uzatıldı… Aykut Kocaman’ın o mikrofona söyledikleri şöyleydi: “Türkiye’de başarının ölçüsü birinci olmak. Bu yanlış. Şu anda yenildikleri için Trabzonsporlular suçlanacak. Şu an onların yerinde biz de olabilirdik. Kazandığımız için çok sevinçliyim ama onlar adına da üzülüyorum.”
 </p>
 <p class="MsoNormal">
 </p>
 <p class="MsoNormal">
  BÜLENT UYGUN: ALİ ŞEN SAHA DIŞI FAKTÖRLERİ AVANTAJA ÇEVİRDİ
 </p>
 <p class="MsoNormal">
  F.Bahçe’de oynadığım 4 sezon boyunca tek şampiyonluk yaşadım. O da 5 Mayıs 1996’da Avni Aker Stadı’nda Trabzon’la oynadığımız maçtan sonra geldi. O maça çıkmadan önce başkanımız Ali Şen, ‘Sakaryalılar’ diye tabir ettiği Oğuz, Aykut, Engin ve beni takımdan gönderecekti. Aslında şampiyonluk da zora girmişti. Çünkü Trabzonspor, son 20 yılın en iyi takımını kurmuştu. Her takımı yeniyorlardı. Biz de kazanıyor ve onları takip ediyorduk. Trabzon sahasında Van’a yenilince aradaki puan farkı 2’ye indi. Şampiyon olmamız için tek şart, onları Trabzon’da yenmekti. O maça giderken uçakta Oğuz ve Aykut kovulacağını öğrenmişti. Ben ve Engin’in durumu tam netlik kazanmamıştı. Psikolojik açıdan böylesine iç karartıcı bir ortama Trabzon’da otobüsümüzün taşlanması da eklendi. Ali Şen saha dışı faktörleri avantaja çevirdi. Başbakanı bile aradı. Maç için özel güvenlik önlemleri alındı. Şehir gerildi. Otobüsümüzün camları indirildi. Aygün’ün başına taş geldi. Evet, öyle abartılacak bir durum değildi ama neticede taş gelmişti. Bir de Trabzonspor bizi eze eze yenmek istiyordu. Şartlar hep aleyhte gözüküyordu; ama bunu avantaja çevirdik. Maç öncesi teknik direktörümüz Parreira beni yanına çağırdı. Bana, “Trabzon bugüne kadar ilk yarıları 2 farklı önde bitirdiği tüm maçları kazandı. Bu akşam ilk yarı soyunma odasına beraberlik ya da tek farklı bir skorla girmemiz lazım. Eğer bunu başarırsak ikinci yarı kazanmak için şansımız çok yüksek olur. Seni bu sezon tüm maçlarda oynattım. Ama bugün yedeksin. İlk yarı defansı sağlam tutacağım. İkinci yarı seni oyuna sokacağım.” dedi. Ben de kendisine “Hocam dünya şampiyonu hoca sensin. Sen daha iyi bilirsin.” dedim.
 </p>
 <p class="MsoNormal">
  Maç başladı. Trabzon sağlı sollu ataklarla saldırıyordu. İlk yarı 1-0 bitti. Parreira soyunma odasında oldukça sakindi. ‘Bülent çık oyna. Bu maç bizim; şampiyonluk hayırlı olsun.’ dedi. Ve maçı, Oğuz ve Aykut’un golleriyle 2-1 kazandık. Maçtan sonra Trabzon sokaklarında dolaştık. Sokaklar bomboştu. Ne bir insan, ne ışık vardı. Âdeta şehrin şalteri indirilmişti.
 </p>
 <p class="MsoNormal">
 </p>
 <p class="MsoNormal">
  ABDULLAH ERCAN: F.BAHÇE’Yİ EZE EZE YENMEK İSTEMİŞTİK
 </p>
 <p class="MsoNormal">
  Çok iyi oynuyorduk. F.Bahçe’yi eze eze yenip şampiyon olmak istemiştik. Nasip değilmiş. İki kere geldiler ve kazandılar. Eğer biz kazansaydık, birkaç takviye ile o yıllarda G.Saray’ın yaşadığı Avrupa başarısını elde edebilirdik. Hatta G.Saray’ın 4 yıl üst üste şampiyon olmasının önünü de kesebilirdik.
 </p>
 <p class="MsoNormal">
 </p>
 <p class="MsoNormal">
  LEMİ ÇELİK: O MAÇIN TANSİYONU HOCAYI DA AŞMIŞTI
 </p>
 <p class="MsoNormal">
  O gün maçı fuzuli kaybettik. Cahilliğimizden kaybettik. En büyük neden ‘Allah istemedi’. Allah bize nasip etmedi. İstemedi. 5 defa kaleciyle karşı karşıya kalıyorsun, adamlar bir defa kalene geliyorlar ve seni yeniyorlar. Hayatımızda yaşayabileceğimiz en büyük acı. 84’te golü yedik. Çöktük. Rakip kaleye gitmeye dahi teşebbüs edemedik. Seyirci de dondu kaldı. Hocaya çok kızdılar. O maçın tansiyonu hocayı da aşmıştı. Maç, maç olmaktan çıkmıştı öncesinde. Maçtan önce F.Bahçe cephesi maçı saha dışına taşımayı başarmıştı. Zaten herkes ‘F.Bahçe, Trabzon’a nasıl gelecek?’ diye konuşuyordu. Atmosfer değişince bu sahaya da yansıdı. Bu kaostan kârlı çıkan Fenerbahçe oldu. Bizde büyük baskı oluştu. Şenol (Güneş) hocaya çok kızdılar. Ancak hoca bize ileri çıkın demedi. Devreye 1-0 önde girdik. O bize 1 gol yetmez dedi, 2 lazım. 1-0’ı koruma adına önlem almadı. Ama farkı artırın da demedi. Normal oyunumuza devam edecektik. 4-5 daha atalım diye ekstra bir taktik vermedi. Adamlar gelmiyordu zaten. Top Abdullah’ın eline değdi. 3 metre arkasında Bülent Uygun vardı. El diye bağırdı. Bağırmasa hakem (Metin Tokat) belki de vermeyecekti.
 </p>
 <p class="MsoNormal">
 </p>
 <p class="MsoNormal">
  UCHE OKECHUKWU: BİZE RAHAT 10 GOL ATABİLİRLERDİ
 </p>
 <p class="MsoNormal">
  Türkiye’deki en mutlu günüm, 5 Mayıs 1996’dır. O yıl Trabzon da şampiyonluğu hak etmişti; ama şans bizden yanaydı. Oyunu unutamam. Bize rahat 10 gol atabilirlerdi. Ama futbolda her şey var. Bu benim en güzel, en anlamlı şampiyonluğumdu. Çünkü çok zor olmuştu.
 </p>
 <p class="MsoNormal">
  ÜNAL KARAMAN:RÜYAMDA MAÇI KAYBETTİĞİMİZİ GÖRDÜM
 </p>
 <p class="MsoNormal">
  Belki bunu söylemek doğru olmayacak ama o müsabakadan bir gece önce rüyamda maçı kaybettiğimizi gördüm. O sıralar sürekli böyle rüyalar görüyordum ve hepsi çıkıyordu. Sabah uyandığımda böyle bir rüya gördüğüm için çok sinirlendim. Ama gel gör ki bu rüyam da çıktı. Maçı kaybettik. Onun öncesinde Vanspor’a karşı kaybettiğimiz bir maç var. Top kaleye girmeyince girmiyor işte. Fenerbahçe maçında da Rüştü inanılmaz toplar çıkarttı. Demek ki nasip değilmiş, başka bir şey söylenmez buna. O sezon şampiyonluk için yönetim, taraftar, teknik heyet ve futbolcu kadrosu itibariyle ne gerekiyorsa yaptık. Trabzon’da yaşadığımız o ikincilik birinciliğe eş değerdir bana göre. Şerefli bir ikincilik diyorum ben ona. Şehirde ise bir travma yaşandı ve çok uzun süre devam etti.
 </p>
 <p class="MsoNormal">
 </p>
 <p class="MsoNormal">
  ORHAN ÇIKRIKÇI: O GÜN SADECE BİR MAÇ KAYBETMEDİK
 </p>
 <p class="MsoNormal">
  Hepimiz oynadığımız maçlardan önce rüyamızda sonuçları görüyorduk. O maçı ise hiçbirimiz görmedik. Çünkü maç gecesi sabaha kadar uyuyamadık. Her maçı kazanıyorduk. Takımda çok iyi bir arkadaşlık vardı. Maç sabahları herkes birbirine gördüğü rüyayı anlatıyordu. F.Bahçe’nin 5 puan önündeydik. Hiç beklenmedik bir anda, sahamızda tek kale oynadığımız Vanspor maçını kaybettik. İki hafta sonra yine sahamızda F.Bahçe maçına çıktık. 2 puan öndeydik. Maça çok iyi başladık. 1-0 öne geçtik. Rakibimiz sanki maç bitse de gitsek havasındaydı. 84. dakikada o golü yedik. Dizlerimizin bağı çözüldü. Dünya başımıza yıkıldı sanki. Donduk kaldık. O gün sadece bir maç kaybetmedik. Taraftarından yöneticisine, ekonomisine kadar bütün bir şehir çok şey kaybetti. Eğer şampiyon olsaydık Trabzonspor çok farklı durumda olacaktı. Ve aradan bu kadar uzun zaman geçti hâlâ o mağlubiyetin camiada etkisi var. Beni görenler hâlâ ‘Ah atsaydın o golleri!’ diyor. İnsanlar maçtan sonra hocaya yüklendi. Ama o bize saldırın demedi. Belki biz tecrübeli oyuncular biraz daha soğukkanlı olsaydık bu sonuç başımıza gelmezdi.
 </p>
 <p class="MsoNormal">
 </p>
 <p class="MsoNormal">
  ŞENOL GÜNEŞ: ELEŞTİRENLER MAÇI BİR KEZ DAHA İZLESİN
 </p>
 <p class="MsoNormal">
  Şampiyonluğun kaderini belirleyen o maçta Trabzonspor çok iyi bir futbol ortaya koydu. Eleştirenler maçı bir kez daha izlesin. Savunma nasıl yapılır, hücum nasıl yapılır görsünler. Bir de takımı benim oraya nasıl taşıdığımı bilmedikleri için buraya kadar geldi, kaçmaması lazım diyorlar; ama ne yapalım kaçtı. 1-0 öndeki Trabzonspor’a şampiyonluk için beraberlik bile yetiyordu eleştirileri var. Kendi kafalarındaki düşüncelerini bizim üzerimizde görmek isteyenlerin düşünceleridir bunlar. Hücum mu? Defans mı? Ben ne yaptığımı biliyorum orada. Onu söyleyenler maçın son dakikası dâhil baksınlar, hücum nasıl olur, defans nasıl olur? Kafalarında kurduklarına göre çok hücum ettik, geriye gitmedik demek istiyorlar. Geride boşluk bıraktık demek istiyorlar. Bakalım yediğimiz gollerde öyle pozisyon var mı? Birisinde 2, ikincisinde 4 oyuncu var. Orta atılıyor, 4 kişi ıskalıyor, Aykut vuruyor, gol oluyor. Her birinin önünden geçiyor, gol oluyor. 18’e yığılsaydık aynı şeyi söyleyeceklerdi. Kafalarındaki senaryoya göre yazıyorlar, maça bakarak yazmıyorlar ki. Ben onlara niye cevap vereyim!
 </p>
</div>


Kaynak: [www.aksiyon.com.tr](http://www.aksiyon.com.tr:80/spor/trabzon-un-kaybettigi-sadece-mac-degildi_526667), [web.archive.org (arşiv bağlantısı)](http://web.archive.org/web/20160304070932/http://www.aksiyon.com.tr:80/spor/trabzon-un-kaybettigi-sadece-mac-degildi_526667)
