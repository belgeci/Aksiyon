# Hem müze hem ofis hem otel

*Behram Kılıç 2015.10.06*

<div class="pNewsDetailMainContent ctx_content" itemprop="articleBody">
 <p>
  Futbol Federasyonu’nun Riva’daki tesisleri birçok özelliği barındırıyor. Komplekste futbol tarihimizin en önemli anlarının sergilendiği müze, tüm branşlara ait çalışma ofisleri, 5 yıldızlı otel ve mükemmel futbol sahaları yer alıyor.
 </p>
 <p>
  Hem müze hem ofis hem otel hem kamp yeri; yanı başında da hem dere hem deniz hem de orman… Futbol Federasyonu’nun İstanbul Riva’daki Hasan Doğan Tesisleri gerçekten etkileyici. Doğayla iç içe olması, mimarisi ve çevre düzenlemesiyle dünyada eşi benzeri yok.
 </p>
 <p>
  Bahçesinde 3 bin 500 ağaç dikili tesis alanında, 1992’de yapılmış basit bir antrenman sahası ve soyunma odaları vardı. Bu alan 2012’de yıkıldı. İnşaatına 2013’te başlanan yeni tesis 450 günde tamamlanarak 4 Temmuz 2014’te açıldı. Aynı anda 3 futbol takımının kamp yapabileceği bir tesis burası. 87 otel odası, 5 yıldızın üzerinde bir lükse sahip. 6 antrenman sahası mevcut. Tabii en dikkat çeken bölümü ise futbol tarihimizin sergilendiği müze. Ana binaya girdiğinizde, Türkiye’deki profesyonel liglerde mücadele eden 126 kulübümüzün logosu sizleri karşılıyor. Başka hiçbir yerde bir arada bulamayacağınız logolarda Türkiye’nin geleneklerini, göreneklerini, tarihini, değerli yapılarını görmek mümkün.
 </p>
 <p>
  Kompleksin henüz halka açılmayan ama en büyük emek harcanan kısmı bize göre müze bölümü. Özellikle bugüne kadar A Millî Takım’ın formasını giymiş 686 futbolcudan 677’sinin vesikalık fotoğraflarının binanın ana girişinden itibaren uzun bir koridorda sergilenmesi şık olmuş. Millî futbolcuların fotoğraflarının tek tek ortaya çıkartılması için büyük bir emek sarf edilmiş. Federasyonun basın departmanında çalışan gazeteci Mazlum Uluç, gazete arşivlerini, kütüphaneleri, eski kitapları, dergileri tek tek taradıklarını, koleksiyonerlerin kapılarını çaldıklarını söylüyor.
 </p>
 <p>
  A Millî Takım’ın ilk maçını oynadığı 1923’ten bugüne kadar formasını terleten yüzlerce futbolcudan bazıları hayatta değil. Vefat edenler arasında tanıdıklarınızı görünce hüzünleniyorsunuz. Millî Takım İletişim Departmanı sorumlusu İlker Uğur, bazı fotoğrafların hikâyesini de anlatıyor. Mesela, Garbis İstanbulluoğlu’nunki bir hayli ilginç. Millî takımda oynadıktan sonra Amerika’ya yerleşen İstanbulluoğlu, çevresine Türk Millî Takımı’nda oynadığını bir türlü ispat edemiyor. Türkiye’deki arkadaşlarını arayıp “Millî Takım’da oynadığıma dair bir fotoğraf bulabilir misiniz?” diye soruyor. Arşivler taranıyor ve sonunda bir fotoğrafı ortaya çıkarılıyor. 1993’te bu fotoğraf kendisine ulaştırılıyor. İstanbulluoğlu’nun vasiyeti, “Ölürsem bu fotoğrafı mezar taşıma koyun.” şeklinde oluyor. 17 Şubat 1994’te hayata gözlerini yumuyor. Dediği yapılıyor. İlker Uğur, “İşte bu, onun mezar taşındaki fotoğraf.” diyor.
 </p>
 <p>
  Fotoğraflar, futbolcuların millî oldukları tarihe göre sıralanmış. En son Bursasporlu Emre Taşdemir ve G.Saraylı Yasin Öztekin’in fotoğrafını görüyoruz. İkili haziranda Bulgaristan ile oynanan maçta millî olmuştu.
 </p>
 <p>
  Bu bölümün karşısındaki duvarda Millî Takım’ı çalıştıran tüm teknik direktörlerin fotoğrafları ve kısa hikâyeleri var. Arşivler karıştırıldığında A Millî Takım’ın 17 Ocak 1969’da Suudi Arabistan ile oynadığı maçta takımı sahaya Şükrü Gülesin’in çıkardığı gerçeğiyle karşılaşılıyor. A Millî Takımımızı çalıştıran teknik direktörler içinde adı geçmeyen Gülesin, böylelikle tarihteki ve dolayısıyla duvardaki yerini alıyor.
 </p>
 <p>
  Müzede A Millî Takım’ın 1923’ten günümüze giydiği formalar da sergileniyor ancak üzülerek belirtelim ki replika (orijinalin bire bir aynısı ama yeni üretilen) formalar şeklinde. Hâliyle bunlar gerçeğin yerini tutmuyor. En eski orijinal forma ise İsmet Yurtsü’ye ait. O, 1961’de SSCB ile oynanan maçta giydiği formayı, Kasım 2012’de dönemin A Millî Takım Teknik Direktörü Abdullah Avcı’ya hediye etmişti. Geçen martta hayata gözlerini yuman Yurtsü’nün formasının özelliği ise Yurtsü’nün maçta aldığı darbelerden dolayı vücudundan akan kanların hâlen üzerinde bulunmasıydı.
 </p>
 <p>
  Euro 2008’e giderken futbolcularımızın yazdığı mektupların orijinalleri de burada. Arda Turan’ın mektubu en dikkat çekeni: “2002’deki dünya üçüncülüğüne benzer bir başarıyı yakalayacağımıza inanıyorum.”
 </p>
 <p>
  Müzede millî takımlarımıza oynadıkları karşılaşmalar öncesi verilen hediyeler de sergileniyor. Bu hediyelerin neredeyse tamamı depolardan çıkartılmış. 1984’te İtalya ile oynanan maç öncesi İtalyanların verdiği hediye dikkatimizi çekiyor. Kadrodaki tüm İtalyanların imzası bulunan bir tabak bu. Baresi, Conti, Altobelli, Rossi gibi oyuncuların imzası var. 1996 Avrupa Şampiyonası’nın ev sahibi İngiltere, katılan tüm ülkelere kılıç hediye etmiş. İsviçre ise Euro 2008’e katılan ülkelere dağ çanı...
 </p>
 <p>
  1974’te Doğan Babacan, Şilili futbolcu Carlos Caszely’yi oyundan atarak Dünya Kupası tarihinin ilk kırmızı kartını gösteren hakem olmuştu. İşte Babacan’ın o gün giydiği hakem forması da müzede bulunuyor. Bir başka başarılı hakemimiz Cüneyt Çakır’ın Euro 2012’de giydiği forma ve kramponlar, 2014 Dünya Kupası’nda kendisine verilen madalya, kullandığı kartlar da özel bir bölüm ayrılarak sergileniyor. A Millî Takımımıza büyük emekler veren teknik direktörler Metin Türel ve Coşkun Özarı’ya da özel bir bölüm ayrılmış. Ancak müzenin eksikleri de var. Fatih Terim, Şenol Güneş ve Mustafa Denizli için henüz böyle bir yer ayarlanmamış. Türk Millî Takımı’nın en çok gol atan oyuncusu Hakan Şükür, en çok formayı giyen Rüştü Rençber, efsane kaptanlardan Bülent Korkmaz’a da ayrı bölümler açılması müzeye değer katar. Daha da eskilere gidilirse Baba Hakkı, Lefter, Metin Oktay, Can Bartu gibi efsane oyunculara da bir vefa gösterilse hiç de fena olmaz. İlker Uğur, bu yönde bir çalışmalarının olduğunu, millî futbolculardan, teknik direktörlerden forma, krampon gibi materyaller istediklerini ama ilgi gösterenlerin çok az olduğunu dile getiriyor. Müzede millî takımlarımızın bugüne kadar kazandığı tüm kupalar da sergileniyor. Bunun yanında bazı maçlarımızı da dijital ekranlarda izleme imkânı buluyorsunuz.
 </p>
 <p>
  Müzeye katkı yapmak isteyenlere kapılar açık. Mesela, spor yazarı Altan Tanrıkulu, 253 parçadan oluşan millî takım maç bileti koleksiyonunu bağışlamış. Bunca güzel eserin halkın ziyaretine açılması için de çalışmalar yapılıyor. Millî takımlarımızın kamp yapmadığı dönemlerde müze ziyarete açılacak.
 </p>
 <p>
  Müzenin hemen arkasında büyük bir restoran var. Restoran kütüphane ile birleştirilmiş. Kütüphanede 1400’e yakın kitap bulunuyor. Müzenin arka kısmında futbolcuların kalacağı 3 katlı, 87 odalı otel var. Bunun yanında bir futbol takımının ihtiyaç duyacağı her şey de binada mevcut. Sıcak-soğuk havuzlar, şok duşları, masaj odaları, kondisyon aletleri, sağlık merkezi, hobi odaları, dinlenme yerleri ve daha neler neler...
 </p>
 <p>
  Tesisin mimarları Sinan Kafadar ve Kağan Erk, araziyi gördüklerinde buranın doğayla iç içe ve en son teknolojiyi kullanan bir tesis olması gerektiğini hayal etmişler. 18 dönüm üzerine inşa edilen tesisin içinde 6 tane de futbol sahası var. Tüm otel odaları futbol sahalarını görüyor. Toplam 50 milyon dolara mal olan bu kompleks, federasyona yılda 14 milyon dolar kâr getiriyor. Zira İstanbul’da maç yöneten tüm hakemler tesiste kalıyor. Daha önce otellerde yapılan kurslar burada gerçekleştiriliyor. Yine otellerde kalan tüm millî takımlar burada kamp yapıyor ve konaklıyor. Son olarak bu tesisin yapımında federasyon yönetiminden Cengiz Zülfikaroğlu’nun da büyük emeklerinin olduğunu belirtelim.
 </p>
</div>


Kaynak: [www.aksiyon.com.tr](http://www.aksiyon.com.tr/spor/hem-muze-hem-ofis-hem-otel_552459), [web.archive.org (arşiv bağlantısı)](http://web.archive.org/web/20160125045812/http://www.aksiyon.com.tr/spor/hem-muze-hem-ofis-hem-otel_552459)
