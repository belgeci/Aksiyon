# Nerede o eski futbol adamları!

*Behram Kılıç 2012.05.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hırçın yöneticiler, köpek taklidi yapan futbolcular, gücün esiri gazeteciler, agresif teknik adamlar… Böyle devam ederse daha çok biber gazı sıkılır futbolumuza.
  </font>
 </div>
 <div id="newsText">
  <font class="detail-text">
   <p>
    Sahalarımız küfürden, şiddetten geçilmez oldu. Bir gün Trabzon’da, bir gün Kadıköy’de, bir başka gün Anadolu’nun bir başka ilinde akla hayale gelmeyecek olaylar yaşanıyor. Şükrü Saracoğlu Stadı’ndaki son ‘çıkış tüneli’ vakası, “Pes!” dedirtti.
   </p>
   <p>
    Şiddetin tırmanması herkesin suçu. Ama bir kesim var ki onların suçu diğerlerinden biraz daha fazla. Yöneticilerden bahsediyoruz. Özellikle de başkanlardan… Dün ülkemizde bunca olay yaşanmıyordu. Çünkü dünün başkanları daha bir beyefendi, daha bir uzlaşmacıydı.
   </p>
   <p>
    Bugünün yöneticilerinin maalesef dilinden şiddet çağrısı yapan sözcükler düşmüyor. Bir kulüp başkanı hayalî bir düşmana karşı savaş başlatıyor. Bir başkası rakip takımın oyuncusunu dövmeye kalkıyor. Bir diğeri dinlemeye takılan konuşmalarında Türk futbolunun en önemli değerlerinden Hakan Şükür’e küfrediyor. Anadolu’nun güneyindeki bir kulübün başkanı ise kulübün paralarını birtakım usulsüzlüklerle şirketine kaydırdığı için hapse atılıyor. Batısındaki bir kulüp başkanı, federasyondan, kulübün hesabına yatırılması gereken paraları direkt kendi hesabına aktarmaları için ricada bulunuyor. Neresinden bakarsanız bakın kokuşmuş bir futbol yönetimi söz konusu. Bu yöneticilerin beyanatları da taraftarları olmadık olaylara itiyor. F.Bahçe yöneticisi Ali Koç, bir kanalda gelinen noktanın korkunçluğu karşısında şu itirafta bulunuyor: “Taraftarlardan ricam, biz yöneticileri fazla ciddiye almasınlar.”
   </p>
   <p>
    Bir yönetici, “F.Bahçe bizi yenerse onu alkışlamam.” diyor. O böyle derken gözler G.Saray Başkanı Özhan Canaydın’ı arıyor. Hani 6-0 biten maçtan sonra F.Bahçe takımını alkışlayan Canaydın’ı. Sonra Süleyman Seba’yı, rahmetli Güven Sazak’ı, Faruk Özak’ı... Onlara bugün o kadar ihtiyaç var ki… Bugün ise hakem odasını tekmeleyen başkanlar revaçta. Bunlar varken Türk futbolunun marka değerinden söz etmek güneşi balçıkla sıvamak gibi bir şey.
   </p>
   <p>
    Sadece kulüp başkanları mı? Bir millî maç sonrası oyuncularına, sahada yenemedikleri rakibi soyunma koridorunda yenmeleri için hücum emri veren hocalar gördük bu ülkede. Rakibini hatır şikesi yapmakla suçlayan, sahada oyuncusuna tokat atan teknik adamlar var ülkemizde. Kazanmak için her şeyi mubah gören anlayışa baktıkça ‘Fair-play, günümüz futbolunun doğasına aykırı bir şey mi?’ diye sorası geliyor insanın. 4 şampiyonluk yaşayan Ahmet Suat Özyazıcı yok artık ligimizde. Ağzı var dili yok diyebileceğimiz Gordon Milne de. Bilge hoca Mircea Lucescu’yu özlüyor insan. Dünya Kupası sahibi Alberto Parreira’yı, onun gibi centilmen Zico’yu da bünyesinde barındıramadı marka değeri yüksek Türk futbolu!
   </p>
   <p>
    Neredeyse her rakibi F.Bahçeli Alex’e saygı gösteriyor. Alex dışında kimi örnek göstereceğiz yeni nesle? Lakabı Kangal olan oyuncunun sahada köpek gibi -affedersiniz- işeme hareketini mi? Yoksa pitbul köpeği gibi sevinen futbolcuyu mu? Yerdeki rakibine tekme atan oyuncuya ne demeli? G.Saray karşısında şampiyonluğu kaybettikten sonra, tüm üzüntüsünü bir kenara iterek, rakip oyuncuları tebrik ederken gördük Alex’i. Fatih Terim’e sarıldığı karenin içinde, takım arkadaşı olan bir futbolcu G.Saraylı idareciye saldırıyordu. Böyle giderse; Baba Hakkı’ları, Metin Oktay’ları, Can Bartu’ları, Şenol Güneş’leri, Hakan Şükür’leri, Lefter’leri daha çok anlatırız gelecek nesillere.
   </p>
   <p>
    Nerede o eski taraftarlar? Dün takım elbiseyle maça giden taraftarlar vardı, bugün döner bıçaklarıyla giden taraftarlar… Dün kazananı centilmence alkışlayan taraftarlar vardı, bugün 90 dakika rakibine küfür eden taraftarlar... Stat denilen yer artık, ‘ölmeye... ölmeye...’ gidilen bir yer.
   </p>
   <p>
    Nerede o eski spor yazarları? Necmi Tanyolaç, 1980’lerde dönemin Trabzonspor Başkanı Mehmet Ali Yılmaz’ın sahibi olduğu Güneş Gazetesi’nde Trabzonspor’u çok ağır eleştiren cesur bir yazı kaleme almıştı. Belki işinden oldu ama mesleğinin gereğini yaptı. Ama bugünün gazeteci nesli gücün esiri oldu. Sözü dinlenen, saygı gören gazeteci sayısı bir elin parmakları kadar yok günümüzde.
   </p>
   <p>
    21. yüzyılda Türk futbolunun resmi maalesef böyle. Böyle devam ederse daha çok biber gazı sıkılır futbolumuza.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=5AC5CA12156F516FFC273D1C3268C552?newsId=32630), [web.archive.org (arşiv bağlantısı)](http://web.archive.org/web/20120527035258/http://www.aksiyon.com.tr:80/aksiyon/newsDetail_getNewsById.action;jsessionid=5AC5CA12156F516FFC273D1C3268C552?newsId=32630)
