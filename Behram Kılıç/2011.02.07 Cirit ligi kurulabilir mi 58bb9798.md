# Cirit ligi kurulabilir mi?

*Behram Kılıç 2011.02.07*

<font class="agenda2NewsSpot">
 Başbakan Recep Tayyip Erdoğan, cirit ligi kurulması için talimat verdi. Peki bu mümkün mü? Geleneksel Spor Dalları Federasyonu Asbaşkanı Sinan Seçer, “Başbakanımızın talimatını yerine getireceğiz ama…” diyor.
</font>
<font class="newsDetail">
 <p>
 </p>
 <p class="MsoNormal">
  Cirit, bir diğer adı ile çavgan, Türklerin yüzyıllardır yaptığı bir spor. Sessiz sedasız ülkemizin bazı şehirlerinde varlığını sürdüren bu spor dalı Erzurum 2011 Üniversiad oyunlarının açılış töreninde bir kez daha gündeme geldi. Törende 36 ciritçinin önünde beyaz atıyla stada girerek herkesin kalbinde taht kuran 83 yaşındaki ciritçi Baki Bayraktutan’ın stadı turlaması Başbakan Recep Tayyip Erdoğan’ı da duygulandırdı. Ve Erdoğan bu duygu selinin hemen ardından cirit ligi kurulması yönünde talimat verdi.
 </p>
 <p class="MsoNormal">
  83 yaşındaki ciritçi Baki Bayraktutan, açılış törenine katılmayı, Cumhurbaşkanı ve Başbakan geleceği için kabul etmişti. Bir hafta çalışmış, biraz yorulmuştu. 56 yıllık ciritçi, açılış törenindeki gösterisi için herhangi bir ücret almadı. İşsizdi. Yaşlılık maaşı da yoktu. Üstelik bir yıl önce eşini kaybetmişti. Tüm bunlara rağmen sadece bir şey istedi: Atı için ahır ve arpa. İşte onun bu samimiyeti, fedakârlığı ciridi ülke gündemine soktu. Ve Erdoğan da ligin kurulması için talimat verdi.
 </p>
 <p class="MsoNormal">
  Bu atlı oyunun kökeni Orta Asya’ya kadar uzanıyor. Türkler, bu sporu Orta Asya’dan günümüze kadar taşıdı. Cirit, 16. yüzyılda bir savaş oyunuydu. 19. yüzyılda ise Osmanlı İmparatorluğu topraklarında ve sarayda en büyük gösteri sporu hâline geldi. Aynı zamanda tehlikeli bir oyun olması sebebi ile 1826 yılında II. Mahmut tarafından yasaklandı. Daha sonraları tekrar popüler bir gösteri oyunu olarak yaygınlaştı.
 </p>
 <p class="MsoNormal">
  Peki Erdoğan’ın istediği lig kurulabilir mi? Neden olmasın? Erzurum’da Üniversiad oyunları için şehre gelen misafirlere bu sporu tanıtmak için her gün gösteri müsabakaları düzenleniyor. Biz de bu gösterilerden birine tanık olduk.
 </p>
 <p class="MsoNormal">
  Cirit müsabakası gösterisi ‘Oyunlar Köyü’ne yakın bir alanda yapılıyor. 50 metre uzunluğundaki bu alanın küçük bir tribünü var. Yerler karla kaplı. Atlar üşümesin diye battaniyelere sarılarak alana getiriliyor. Normal bir cirit müsabakası 7’şer kişilik iki takım arasında yapılıyor. Ancak burada alanın kısalığından dolayı 4’er kişilik takımlar oluşturulmuş.
 </p>
 <p class="MsoNormal">
  İzleyicilerin arasındayız. Biz hariç, herkes ciridin kurallarını en ince ayrıntısına kadar biliyor. Gözler pürdikkat sahaya çevrilmiş. Ve dünyada iki canlının bir arada oynadığı spor oyunu başlıyor. Evet cirit böyle bir oyun. At ve insanın mükemmel uyumu söz konusu. Ve hiçbir spor dalında olmayan bir fair-play ruhunu içinde barındırıyor. Rahatlıkla ciridi rakibine vurup puan alma hakkınız varken, onu bağışlayabiliyorsunuz. 1952 yılında kurulan Erzurum Atlı Spor Kulübü’nün Başkanı Sezai Arine, “Bu, dünyada başka hiçbir spor dalında yok.” diyor.
 </p>
 <p class="MsoNormal">
  Oldukça yabancısı olduğumuz bir spor dalı ile karşı karşıyayız. Dolayısıyla önce kuralları öğreniyoruz. Normalde cirit oyunu 120x40 metrelik bir alanda oynanıyor. Oyun süresi 35’er dakikalık 2 devreden oluşuyor. Her takımda 7 atlı 2 de yedek oyuncu bulunuyor. Oyundan çıkan bir daha giremiyor. Oyunun püf noktası; her takımın sırasıyla tek sporcuyla hücuma kalkması. Hücum yapan sporcu rakibe cirit savurmak, kendi alanına dönüşte de kendini korumak zorunda. Gürgen ağacından yapılan 110 santimetre uzunluğundaki cirit sopasının ucu rakibe zarar vermesin diye plastik madde ile kapatılmış.
 </p>
 <p class="MsoNormal">
  Oyunda her hareketin puan değeri olduğu gibi puan kaybettiren hareketler de var. Mesela orta sahada ciridi rakibe isabet ettirmek 4 puan kazandırıyor. Rakibini yakalayıp bağışlama ise 3 puan getiriyor. Atılan ciridi oyun alanında havada tutma 3 puan. Özellikle rakibin attığı ciridi havada tutma anları oyuna ayrı bir zevk katıyor. Yakın mesafede rakibine cirit atma, atını rakibin atına kasten çarptırma, ata kasten cirit vurma, attan düşme, ciridi düşürme gibi hareketlerse puan kaybettiriyor.
 </p>
 <p class="MsoNormal">
  Cirit sporu için 4 ila 10 yaş aralığındaki yarış atları kullanılıyor. Geleneksel Spor Dalları Federasyonu Asbaşkanı Sinan Seçer, 6 yaşındaki atın bu spor için en verimli at olduğunu söylüyor. Cirit oynayan insanların yaşı 7’den 77’ye kadar değişiklik arz ediyor. Peki iki canlının özellikleri ne olmalı? Yani iyi bir at ve iyi bir ciritçinin. Erzurum Atlı Spor Kulübü Başkanı Sezai Arine’ye göre, iyi bir at binicisini kaçırmamalı. Dönüşleri iyi olmalı. Sağlam olmalı, özellikle de ayakları. Ve çıkışı iyi olmalı. Tabii bunun yanında izleyenler için fiziği de güzel olmalı.
 </p>
 <p class="MsoNormal">
  İyi bir ciritçinin özelliklerini ise yine seyirciler arasında bulunan Erzurum Çiftlik Atlı Spor Kulübü’nün Başkanı Bahattin Örs’ten öğreniyoruz. Bahattin Bey, “Nasıl ki herkes iyi futbolcu olamaz, aynen öyle de herkes iyi ciritçi olamaz.” diyor. Ona göre; ata alışmak, atı sağa sola döndürmek, kaçmak, kendini savunmak… kolay şeyler değil.
  <span>
  </span>
  “İyi bir ciritçi, ciridi güzel atacak. Eyer boşaltacak, yani atın altına yatıp gelen ciridi savuşturacak. Kendisine atılan ciridi yakalayacak. En önemlisi de ahlaklı olacak.”
 </p>
 <p class="MsoNormal">
  Ülkemizde yıllarca cirit oyunu yerli atlarla oynandı. Ancak şu günlerde yerli at bulmak çok zor. Sezai Bey, yerli atların ırkının kesildiğini söylüyor. “Türk atları dayanıklıydı. 4 saat oynasan bile bana mısın demezlerdi. Şimdi Arap atları ve kırma atlar var. Onlar 1 saat sonra pes ediyor.”
 </p>
 <p class="MsoNormal">
  Seyirciler arasında hem oyunu izliyor hem de görüşler alıyoruz. Az önce sahada olan, ancak dinlenmek için kenara gelen Fatih Şahin’e sıcağı sıcağına yanaşıyoruz. “Şu an gösteri amaçlı buradayız. Yerler karla kaplı olduğu için atlar ayakta durmakta zorlanıyor. Ama yine de güzel bir oyun oluyor.” diyor.
 </p>
 <p class="MsoNormal">
  20 yaşındaki Şahin, Erzurumlu ve Atatürk Üniversitesi’nde işletme bölümünde okuyor. Yaptığı sporu zevkli buluyor. Ona göre iyi bir ciritçi önce rakibin attığı ciride maruz kalmalı. “Önce canın yanacak.” diyor. “Canın yandıktan sonra rakibe vurmayı ve ondan gelecek ciritten kaçmayı daha iyi öğreniyorsun.” diye ekliyor. “Ata binmeye ne zaman başladın?” sorumuza, “Doğdum doğalı ata biniyorum.” şeklinde cevap veriyor. Hemen yanında 16 yaşındaki Muhammet Örs var. Örs, spora yeni başlayanlardan. Onun için oyun alanında ağabeyleri ona cirit savurmuyor. Tecrübe kazanması için ona yardımcı oluyorlar.
 </p>
 <p class="MsoNormal">
  Cirit oyununda sakatlanmalar olabiliyor. Oyuncular buna pek aldırış etmiyor. Futbolda ayak kırılabilir, basketbolda kolun çıkabilir, boksta kaşın açılabilir. Her sporda olduğu gibi bu sporda da riskler var düşüncesindeler. Bir ara başa kask takmayı denemişler ama oyunun orijinalliğini bozduğu için vazgeçmişler.
 </p>
 <p class="MsoNormal">
  Erzurum’da genelde köylüler cirit oynuyor. Şehrin 16 takımı var. Her sporcunun lisansı var. Ancak federasyonun herhangi bir yaptırımı yok. Yani bir oyuncu “Canım sıkıldı oynamıyorum” dediğinde bir şey deme hakkınız yok. Çünkü bu spordan kimse para kazanmıyor. Hatta cebinden harcıyor. Mesela atlar sporcuların kendine ait. Bir atın değeri 6-7 bin lirayı buluyor. Bunun arpası, ilacı, veterineri derken masraf artıyor.
 </p>
 <p class="MsoNormal">
  Cirit ligi kurulması fikrine gelince. Erzurumlular bu fikre sıcak bakıyor bakmasına da onlara göre burada devlete ve federasyona büyük görev düşüyor. Çünkü ligin kurulması demek, deplasmana gitmek demek. Bu büyük masraf. Bunun yanında bir sezon boyunca 15-20 hafta kadar müsabakalar yapılacak. Erzurum’da bağı bahçesi olan sporcuların bu kadar vakit hem de karşılık almadan işlerinden ayrı kalması zor gözüküyor. Geliri olmayan kulüplerin deplasman masraflarının altından kalkması, sporculara da para ödemesi pek mümkün değil.
 </p>
 <p class="MsoNormal">
  Konuyu kendisi de Erzurumlu olan Geleneksel Spor Dalları Federasyonu Asbaşkanı Sinan Seçer’le konuşuyoruz. Seçer, ne olursa olsun Başbakan’ın talimatını yerine getireceklerini söylüyor. O, hem Erzurum’un ve hem de ülke şartlarının farkında. Aslında bir liglerinin olduğunu söylüyor. Ancak bu profesyonel bir lig değil. Atlı ciridin polo gibi, buz hokeyi gibi uluslararası arenada boy gösteren bir spor dalı hâline gelebileceğine inanıyor. Zaten Başbakan’ın da arzusu bu yönde. Seçer de “Sporcuların gelirleri yok.” diyor: “Onların belli bir aylığa kavuşmaları lazım. Haftada bir antrenman yapıyorlar. Lig olursa her gün antrenman yapacaklar. Kulüpler kurumsal değil. Yeri geldiği zaman sporcu çekip gidebiliyor. Bunların hepsinin bir düzene girmesi hâlinde lig kurulabilir.”
 </p>
 <p class="MsoNormal">
  Cirit, Geleneksel Spor Dalları Federasyonu’na bağlı. Federasyonun bünyesinde 9 branş daha var. Bütçeleri toplam 450 bin lira. Hâliyle, ekstra bütçe ve ilgi olmaması hâlinde ligin kurulması pek mümkün görünmüyor. Federasyon buna rağmen geçen yıl Tokat ve Kahramanmaraş gibi illerde elemeler yapmayı başarmış. Türkiye Cirit Şampiyonası ise İstanbul’da düzenlenmiş. Amaç bu spor dalına ilgiyi artırmak. Bugüne kadar 81 vilayetin 70’inde gösteri maçı yapılmış. Cirit, Türkiye’de; Kars, Erzurum, Uşak, Manisa, Erzincan, Sivas, Malatya, Ankara ve Kütahya illerinde yaygın.
 </p>
 <p class="MsoNormal">
  Ülkemizde durum bu. Ata sporumuz, yurt dışında ise büyük ilgi görüyor. Sinan Seçer, geçen yıl Almanya’nın Köln şehrinde yaptıkları gösteri müsabakasını 50 bin kişinin izlediğini belirtiyor. Birçok Avrupa ülkesinden davet aldıklarını, bunun yanında Macaristan ve Kırım’da kişisel çabalar ile takım kurduklarını ve oralarda da ciridin yaygınlaşmaya başladığını dile getiriyor.
 </p>
 <p class="MsoNormal">
  Dedik ya cirit ata sporumuz diye. Yazıyı divan şairi Naşid İbrahim’in Üçüncü Selim’in bir cirit müsabakası için kaleme aldığı şu mısralarla bitirelim:
 </p>
 <p class="MsoNormal">
  Cenâb-ı Hazret-i Sultan Selim Hân-ı melek haslet
 </p>
 <p class="MsoNormal">
  Ciride bindi cem idüp mukarreblerden erkânı
 </p>
 <p class="MsoNormal">
  Biri birine gerçi hamleler çok ittiler amma
 </p>
 <p class="MsoNormal">
  Cenâb-ı Padişâh-ı kahramânı itti cevlânı
 </p>
 <p class="MsoNormal">
  Ciriti her atışta birinin darb etti dûşundan
 </p>
 <p class="MsoNormal">
  Kemâl-i zor-ı darbından havaya oldu perrânı
 </p>
 <p class="MsoNormal">
  Sürünce esb-i düldülfam-ı Mısri’sin şecâatle
 </p>
 <p class="MsoNormal">
  Feleklerde melekler cümle tahsin ittiler anı.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28613), [web.archive.org (arşiv bağlantısı)](http://web.archive.org/web/20110213050110/http://www.aksiyon.com.tr:80/aksiyon/newsDetail_getNewsById.action;jsessionid=F047DCEBE7E270F8612E4C9094B363EC?newsId=28613)
