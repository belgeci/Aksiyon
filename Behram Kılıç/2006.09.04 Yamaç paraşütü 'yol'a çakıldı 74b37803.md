# Yamaç paraşütü 'yol'a çakıldı

*Behram Kılıç 2006.09.04*

<font class="agenda2NewsSpot">
 Yol yok, tuvalet yok, teleferik yok, parkur yok ama atlayış için 35 YTL isteniyor. Vurdumduymazlık Fethiye'deki yamaç paraşütçülerini canlarından bezdirdi.
</font>
<font class="newsDetail">
 Babadağ yolunu çıkarken aşağı bakamıyorum çünkü ürperti verici bir uçurum var. Aracımız birazcık sapsa, cesedimiz zor bulunur herhalde. Dağın etrafından dolaşıyoruz. Nihayet uçuş sırtındayız. Üç parkur var. Her birine paraşütler serilmiş. Bizi taşıyan kamyonet (evet kamyonetten başka araçla buraya çıkmak oldukça zor) müsait bir alana park ediyor. Kamyonun üzerindeki paraşütler elden ele itina ile indiriliyor. Pilotların yardımıyla, az sonra onlarla birlikte uçacak turistler, eldeki paraşütleri yamaca taşıyor. Uçuş öncesi en çok dikkat edilen husus paraşüt iplerinin birbirine dolanmaması. Tüm kontroller yapıldıktan sonra, uygun rüzgarın da yardımıyla pır pır uçuyor beraberimizdekiler. Azıcık bir koşu (ki iyi bir kalkış için maksimum 20 kilometrelik bir hıza ihtiyaç var) ile rüzgar paraşüte doluyor ve hop havadasınız!
 <br/>
 <br/>
 İNSANIN YÜREĞİNİ HOPLATAN BİR SPOR
 <br/>
 <br/>
 Herkesi gönderdikten sonra sıra bize geliyor. Pilotum Murat Bey yamaç paraşütünde Fethiye'nin en tecrübelisi. Bugüne kadar 8 bin uçuşu var. Dolayısıyla ona güvenmek için nedenim bir hayli çok. Bendeki heyecan dorukta. Murat Bey ince görünümlü iplerle sıkıca bağlıyor beni biraz sonra oturacağım harnese. İpleri kastederek 'bunların her biri 300 kilo çeker, korkma' diyor. Harnes; oturma yeri sert plastikten, sırt bölgesi sağlam kumaştan yapılan, bacak ve göğüs kolonları bulunan bir koltuk. Kaskı takıyorum. Murat Bey arkada kendi yerinde, ben öndeyim. Uçmak için uygun rüzgar haricinde her şey hazır. Rüzgarın karşıdan gelmesi şart. Ne fazla ne az. Kararınca. Ve vakit geliyor. "Şimdi birlikte koşacağız, ben otur deyinceye kadar koş" diyor Murat Bey. Birlikte koşmaya başlıyoruz. Birkaç saniye içinde havaya yükseliyoruz. İlk sözü 'her şey yolunda' oluyor.
 <br/>
 <br/>
 Çok geçmiyor ki yaklaşık bin metre yükseklikte buluyoruz kendimizi. Aşağıda tüm güzelliğiyle Ölüdeniz. Yükseklik ürperti verici. Sıkı sıkıya sarılıyorum iplere; hayata sarılır gibi. Murat Bey'in 'gerek yok, rahat ol' sözlerine muhalefet ederek. Derken yavaş yavaş heyecan gidiyor. Rahatladığımı hissediyorum. Şimdi havada daireler çizerek sıcak havanın etkisiyle daha yükseğe çıkmaya çalışıyoruz. Ne kadar yükseğe çıkarsak uçuşumuzun süresi o kadar fazla olacak. En önemlisi Ölüdeniz Lagünü üzerinde birkaç tur yapma imkanı elde edeceğiz. 1250 metre yüksekliğe ulaşıyoruz. Aşağıda inanılmaz bir manzara. Arka arkaya fotoğraf makinemin deklanşörüne basıyorum. Böyle bir manzarayla ilk kez karşılaştığım için her kare anlamlı. Kuş gibi özgürlük bu olsa gerek. Ama bu özgürlüğün kısa bir süre sonra biteceğini bilmek üzücü. Yaklaşık 20 dakikalık hava turundan sonra alçalıyoruz. Otellerin üzerinden bize ait piste doğru nokta iniş gerçekleştiriyoruz. Hafifçe ayakları yukarı kaldırarak, yere basınca hiç durmadan koşmak suretiyle. Diz boyu bir yükseklikten atlamak gibi bir şey bu. Başlangıçta tedirgin, gergin ve korku dolu olan çehremin eğlenceli bir hâl alması aşağıda beni bekleyen arkadaşlarımı da şaşırtıyor.
 <br/>
 <br/>
 Ülkemizde birbirinden değerli özelliklere sahip birçok harika belde var. Bu yerlerden biri de dünyanın en güzel plajından birini ve dünyanın en güzel yamaç paraşütü yapılabilen dağını barındıran Fethiye. Oysa bugünlerde Fethiye, yamaç paraşütü uçuşuyla ilgili sorunlarla gündeme geliyor. 1969 metrelik Babadağ özel sektör tarafından devletten kiralandığı 2003 yılından beri yamaç paraşütü yapanlara sorun çıkartıyor. Hizmet vaadiyle kiralanan dağı hiçbir hizmet getirmeyerek yamaç paraşütü tutkunlarına zindan eden özel sektöre karşı yıllar süren sözlü uyarılar sonunda yerini eyleme bıraktı. Turizm mevsimi başladığı günden beri Fethiye'deki 10 paraşüt merkezi her atlayış için kendilerinden 35 YTL ücret alan özel sektöre sonunda bayrak açtı. Artık atlayışlar 1969 metrelik Babadağ'dan değil, bin metrelik bir yamaçtan yapılıyor. Dünyanın en iyi tandem atlayışlarının yapıldığı ve dünyanın belki de en güzel manzarasına sahip Babadağ'da yaşanan bu krizi yerinde görmek için Fethiye'ye uçtuk. Tabi uçakla.
 <br/>
 <br/>
 Bizi SKY Sport'tan Murat Tüzer Bey karşıladı. "İstersen sorunları ben anlatmayayım, sen gözlerinle gör" dedi. Bu teklifi bile ortada gerçek bir problem olduğunun deliliydi. Murat Tüzer, Fethiye'de yamaç paraşütünü ilk başlatanlardan. 1991 yılından beri burada. Bu sporun dünü ve bugününü, bu ilçede hatta ülkemizde onun kadar iyi bilen yok. 1990'lı yıllarda ODTÜ'de okurken sivil havacılık kurslarına gitti. Bir dergide gördükleri bu sporu yapmaya başladıklarında ise bir iki kişiydiler. Okuldan arkadaşlarla Gölbaşı'nda başladıkları bu sporu y urdun çeşitli yerlerinde denedi. Fethiye'ye geldikleri günü ise dün gibi hatırlıyor. "Babadağ'ı görünce ufkumuz değişti. O ana kadar zevkine uçuyorduk. O gün işin turizm boyutunu düşündüm. Bu iş burada tutar dedim. Murat Bey bu düşünceyle İsviçre'de eğitim almış. Ve ardından Fethiye'de bir arkadaşıyla birlikte yer kiralamış. O gün bugündür de turist uçuruyor.
 <br/>
 <br/>
 HALK BİZE DELİ GÖZÜYLE BAKIYORDU
 <br/>
 <br/>
 Başlangıçta uçtuğu günleri, "Halk bize deli diye bakıyordu, uçaktan atladığımızı düşünüyordu. Hatta parmakla işte o uçan deliler diye gösteriliyorduk" diye anlatıyor. 1990'larda birkaç kişinin uçtuğu, hatta çıkış yolunun bile bilinmediği Babadağ'dan bugün senede 35 bin turist uçuyor. Ama bu sayı 5 yıl öncesinde 75 bin civarındaydı. Mevcut ilgi iştah kabartan bir ranta dönüşünce sayıda düşüş yaşandı.
 <br/>
 <br/>
 1995 yılına kadar dağa çıkan turistten uçuş için herhangi bir ücret alınmıyordu. İsteyen paraşütüyle geliyor, dağda çetin ceviz yollardan bin bir zahmetle tepeye çıkıyor ve kendini Ölüdeniz'in üzerine bırakıyordu. Yukarıda sadece Fethiye Orman İşletmesi'nin bir gözetleme kulesi vardı yangın ihbarı vermek için. Uçuş yapan turistlerle orman görevlileri aynı yolu kullanıyordu. Yol bir hayli bozulmaya başlayınca her atlayan turistten bir miktar para alınması kararlaştırıldı. Bu tandem (çift) atlayışlar için de geçerliydi. Bu arada Fethiye'de yamaç paraşütüne ilgi yıllar geçtikçe artıyor, Babadağ'ın ününü duyan paraşütlerini aldığı gibi buraya geliyordu. Tandem atlayışlar için de yeni yeni merkezler peşi sıraya açılmaya başlamıştı. Turistlerden ve tandem atlayışı gerçekleştiren merkezlerden başlangıç için yüksek bir fiyat istendi. O yıllar küçük de olsa bir kargaşa yaşandı. Daha sonra Orman İşletmeleri, yolları yapacağını, Babadağ parkurunun çevre düzenlenmesini sağlayacağını garanti ederek uçuşlar için makul bir ücrete anlaşmaya yanaştı. Bu ücret alımı 2003 yılına kadar devam etti. Makul bir fiyat olduğu için kimse ses çıkartmadı.
 <br/>
 <br/>
 Ama söz verilen hizmetlerin hiçbirisi yapılmadı. 2003'te de devlet Babadağ'ın sorunlarından kurtulmak için burayı özelleştirmeye karar verdi. Trilyonluk bir ihale sonucu Cengiz İnşaat dağın yeni sahibi oldu. Murat Bey o gün tüm işletmelerin sevindiğini anlatıyor. Çünkü özel sektörün gelmesiyle hizmet de gelecek düşüncesindedirler. Ancak Cengiz İnşaat, burayı başka bir firmaya pas etti. Uçan herkesten ücretler alındı, lakin beklenen hizmet gerçekleştirilmedi. Fethiye'de uçuş hizmetleri veren bugün sayıları 10 kadar işletme bu yıla kadar hizmet bekledi. Sezon başında özel işletme uçuş başına 35 YTL isteyince de ipler koptu. İşte o an tüm yamaç paraşütü merkezleri birlik olarak bir karar aldı. Artık Babadağ'dan atlanmayacaktı.
 <br/>
 <br/>
 NEDEN 35 YTL ALIYORLAR?
 <br/>
 <br/>
 "Denize girmek için kimse para veriyor mu, biz dağa çıkıyoruz orada beş dakika kalıyoruz diye 35 YTL vermek zorunda kalıyoruz. Tamam, verelim ama bunun karşılığında bize yol yapın, tuvalet yapın, teleferik yapın, oraya tesis yapın. Turist mutlu olsun, biz de mutlu olalım istiyoruz." diyor Murat Bey. Mevsim başı 1969 metrelik Babadağ'ın zirvesi yerine bin metrelik bir mevkiden uçuşlar gerçekleştirilmeye başlandı. Burasını kışın kullanıyorlardı. 35 milyon cepte kaldı. Babadağ'ın zirvesi için 45 dakika süren yol kısaldı belki ama, uçuş süresi de kısaldı, turistin memnuniyeti de zarar gördü. Murat Bey, kullandıkları malzemenin Türkiye'de yapılmadığını, yurtdışından ithal ettiklerini anlatıyor bize. "Malzeme taştan zarar görebilir. 35 YTL alıyorsun benden, bari uçuş parkuruna bir beton dök. Ne bileyim bir halı ser. Ben 1 sene kullanacağım bu paraşütü, 3 sene kullanayım." diyor.
 <br/>
 <br/>
 Yamaç paraşütü merkezlerinin bu eylemi devletin zirvesine de yansıdı. Olay Orman Bakanı Osman Pepe'ye 'hem uçacaklar hem de para vermek istemiyorlar' şeklinde yansıdı. Daha sonra AKP Muğla Milletvekili Orhan Seyfi Terzioğlu bölgeye geldi. Terzioğlu, yaptığı incelemeler sonunda yolun tehlikeli olduğunu, dağı kiralayan şirketin hiçbir hizmet vermediğini yerinde gördü. Bakan Pepe'ye gördüklerini bir rapor halinde sundu. Bugünlerde bakanın özel sektörle olan sözleşmeyi feshetmesi bekleniyor. Ancak henüz somut bir adım atılamadı. Telefonla görüştüğümüz Terzioğlu, konunun takipçisi olduğunu ısrarla belirtti. Kendisinin de Fethiye'de atlayış gerçekleştirdiğini, bu güzel olayı tüm dünyaya duyurmak yerine, belki istemeyerek engellemeye hiç kimsenin hakkının olmadığını dile getirdi. Hatta dağa teleferikle çıkılması için Muğla Valiliğinin bir tasarı hazırladığını da müjdeledi.
 <br/>
 <br/>
 Bu konuda Ölüdeniz Belediye Başkanı Keramettin Yılmaz da dertli. Belediye Başkanı, bu yıl için yamaç paraşütünün büyük yara aldığını söylüyor. "Haklı olarak firmalar Babadağ'dan uçmuyor. Bakanlık özel sektörle olan sözleşmeyi askıya aldığını duyurdu. Ama özel sektör hâlâ dağdan inmiş değil. Bekliyoruz. 5 yıl önce bu dağdan 75 bin kişi uçuyordu. Üç yıl önce sayı 35 bine düştü. Pistler düzenlenmedi. Paraşüt sahası yok. Çocuklar taşların arasında uçuş gerçekleştiriyor". Yılmaz, belediye olarak yetkilerinin olmadığını, ihaleye girecek şartların kendilerine uymadığını ve dolayısıyla dağ yoluna kazma dahi vuramadıklarını belirtiyor.
 <br/>
 <br/>
 Tabi yamaç paraşütünün sorunları bunlarla sınırlı değil. Pilotların seçimi de, uçuş öncesi önlemler de denetlenmiyor. Mesela rüzgarın iyi olmadığı zamanlarda uçuşu engelleyecek bir kurum yok. Firmalar uçuş pilotlarını kendi kafalarına göre seçiyor. Pilotların bir merci tarafından test edildiği ya da imtihana tabi tutulduğu yok. Mesela Murat Bey sahibi olduğu SKY Sport için pilot seçerken tecrübesine güveniyor. "Bir pilot en az 250 kez uçmuş olmalı. Bunun yanında kalkış ve inişine bakıyorum. Eğer düzgün kalkıyor ve düzgün iniyorsa onu işe alıyorum. Dil bilmesi de gerekiyor. Çünkü uçurduğum insanların çoğu yabancı". Bunlar Murat Beyin pilot seçme kriterleri. Firmaların kullandığı malzemelerin de standardı yok. Kimi pahalı malzeme kullanıyor kimi ucuz. Malzemeyi kullanım süresinden daha fazla kullananların var olup olmadığı da belli değil. Murat Bey pahalı malzeme seçtiğini ve dolayısıyla uçurduğu insanlardan rakiplerine göre daha fazla para aldığını söylüyor.
 <br/>
 <br/>
 Yamaç paraşütüyle ilgili küçük bilgiler de verelim. Paraşütler ortalama 44 metrekarelik bir şemsiyeye benziyor. Pek tabi rüzgârla uçuyor. Havadaki ısı akımları sayesinde uçuş süresi artıyor veya azalıyor. Bunda pilotun becerisi de etkili oluyor. Kalkışlar ve inişler rüzgârın içine doğru gerçekleştiriliyor. Uçanların çoğunda korku var. "Yükseklik korkusu bende de var" diyor Murat Bey. "Ama bu çok emniyetli bir spor, riski mutlaka var fakat otomobille seyahat etmenin de riski var". Her tandem uçuşu için yedek paraşüt var. Kask takmak mecburi, isteyen gözlük de takabiliyor. Belinden ciddi rahatsızlığı bulunan, kalp hastası olanlara uçmaları tavsiye edilmiyor. Uçanların fiziki olarak tek yapmaları gereken kalkış için ihtiyaç duyulduğunda maksimum 20 kilometrelik bir hızla koşmaları. Onun dışında her şey pilot kontrolünde gerçekleşiyor. Murat Bey yabancı turistleri 180 YTL'ye uçuruyor. Yerlilere ise 'bu zevki yaşamak onların da hakkı' diyerek 120 YTL fiyat sunuyor. Ne diyelim yolunuz Fethiye'ye düşerse bu zevki denemeye dener. Korkmaya gerek yok. Hem Hazerfen Ahmet Çelebi ilk uçtuğunda beraberinde kimse yoktu. Umarız sorunlar çözülür, çünkü Babadağ'ın zirvesi eski sakinlerini bekliyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-20433-38-yamac-parasutu-yola-cakildi.html), [web.archive.org (arşiv bağlantısı)](http://web.archive.org/web/20110519091239/http://www.aksiyon.com.tr:80/aksiyon/haber-20433-38-yamac-parasutu-yola-cakildi.html)
