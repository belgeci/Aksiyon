# Şener paraları saçtı, Güneş form tutamadı

*Behram Kılıç 2012.12.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sadri Şener göreve geldiğinde Trabzonspor’un 38 milyon lira borcu vardı. Şu an ise 128 milyon... Şener 5 yılda 25 yabancı oyuncu transfer etti. Yerlileri de kaptırdı. Trabzon’un kötü gidişinde yönetim kadar Güneş’in formsuzluğu da etkendi.
  </font>
 </div>
 <div id="newsText">
  <font class="detail-text">
   <p>
    “Yönetimin şike konusundaki tavrı, mücadelesi takdir edilebilir ama futbol takımının hâli içler acısı ve bence suç yönetimin.” dedim. Muhatabım da benimle aynı görüşteydi. Yönetimin yanlışlarından dem vurdu. Hatta masasının üzerinden bir belgeyi çıkartarak bana gösterdi. Belge bir menajerle kulüp arasında imzalanmıştı. Almanya’dan gurbetçi bir futbolcunun transferi söz konusuydu. Transfer maddelerinden birinde aynen şöyle yazıyordu: “Futbolcunun transferi gerçekleşmese dahi menajerine 175 bin avro verilir.” Şaka gibiydi. Ama Asbaşkan Nevzat Şakar ile bir başka yöneticinin daha imzası olan belge gerçekti. Trabzonspor’un mevcut hâlini özetleyen bir fotoğraftı bu. Bana belgeyi gösteren şahsın ismini vermeyeceğim. Zaten önemi de yok. Önemli olan kulübü yönetenlerin, daha doğrusu yönetemeyenlerin durumu.
    <p>
     Sadri Şener’in göreve başladığı 10 Şubat 2008’de Trabzonspor’un borcu 38 milyon liraydı. Kulübün 6 Aralık 2009’da yaptığı 60. Olağan Genel Kurul’da borç 94,5 milyon lira olarak açıklandı. Şener, kulübü bir yılda 2,5 kat borçlandırmıştı. Başkan, Genel Kurul’da yaptığı konuşmada, “Ben muhasebeci değilim. Teknik direktör de değilim. İnşaatçıyım.” demişti. Arkasından da borcun bu kadar artması karşısında şunları söylemişti: “Ancak basit bir şekilde açıklamaya çalışayım. Yönetim Kurulu 3 yıllık seçilir, transfer de 3 yıllık yapılır. 15 Ocak’ta yeni yayın ihalesi var. Bugün 19-20 milyon civarıdır. Bu 2 katına çıkacak, 3 yılda bu kulübün kasasına 200-210 milyon lira gibi bir gelir girer. Bu 3’e bölünürse yıllık 60-70 milyon gelir olur. Bu gelirle de kim yönetimde olursa olsun Trabzonspor şampiyonluğa oynar.” Şener’in sözünü ettiği gelirlere rağmen Trabzonspor’un borcu azalmadı. 27 Ekim 2011’de yapılan Genel Kurul’da borç 94,3 milyon lira olarak açıklandı. Üstelik Sadri Şener’in bile tahmin edemediği bir gelir kalemine rağmen... Evet, hatırlanacağı gibi Trabzonspor, Şampiyonlar Ligi’nden men edilen F.Bahçe’nin yerine direkt gruplara katılmış, UEFA’dan 22 milyon 458 bin avro gelir elde etmişti. Bu gelirlere hasılat da dâhil değildi.
     <p>
      11 Mart 2012’de kulübün borcu 104,6 milyon liraydı. 8 Aralık 2012’de ise borcun 128,9 milyon lira olduğu açıklandı. Başkanlığa seçildiği günlerde “60-70 milyon gelirle Trabzonspor her sene şampiyonluğa oynar.” diyen Şener, 5 yıl içinde 38 milyon borçla devraldığı kulübü 128 milyon borca ulaştırmayı başarmıştı! Son Mali Genel Kurul’da ise şöyle diyecekti: “Eğer sağlam gelirleriniz varsa borçtan çekinmeyin.”
      <p>
       Sadri Şener, 5 yılda tam 25 yabancı oyuncu transferine imza attı. Karadeniz ekibinin kadrosunda hâlihazırda 12 yabancı oyuncu bulunuyor. Bu 12 oyuncunun 6’sının kurallar gereği ilk 11’de forma giymesi, 4’ünün 18 kişilik kadroda yer alması mümkün değil. Eğer sezon başında Pawel ve Piotr Brozek kardeşler elden çıkartılmasaydı Karadeniz ekibindeki yabancı sayısı 14 olacaktı.
       <p>
        Şener yönetimi, son bir buçuk yıl içinde ise transfere âdeta servet harcadı, 6’sı bu sezon başında olmak üzere toplam 21 oyuncu aldı. Bonservis bedelleri ve bir yıl içinde futbolculara ödediği garanti ücretlerin toplamı ise yaklaşık 110 milyon liraydı. Geçen sezon 5 milyon 250 bin avroya Adrian’ı alarak Polonya futbol tarihinin en pahalı transferini gerçekleştiren Şener, Zokora’ya 5 milyon, Henrique’ye 4,5 milyon, Volkan Şen’e ise 3,6 milyon avro bonservis bedeli ödedi. 1 Haziran 2011’den bugüne kadar 21 yerli yabancı futbolcu transfer eden Trabzonspor, sadece 3 oyuncuyu bonservissiz kadrosuna katma başarısı gösterdi!
        <p>
         Alınan yabancılardan Vittek, Sapara, Henrique takıma katkı sağlayamadı. Adrian bir sezon boyunca kulübede oturdu. Celustka ve Cech çoğu kez 18 kişilik kadroya giremedi. Brozek kardeşlere sadece bir yıl sabredildi. Pivot santrfor olarak transfer edilen Marc Janko’nun da takıma katkı sağlamaktan çok uzak olduğu görüldü. Takımın sistemi, oyuncu kadrosu pivot santrafora göre değildi. Yabancı oyuncuların fazlalığı hem teknik kadroyu hem de yerli oyuncuları rahatsız etti. Bazı mevkilerde yığılmalar had safhadaydı. Özellikle orta sahada aynı tip oyuncuların varlığı dikkat çekiyordu. Gelenlerin, gidenlerin yerini dolduramaması da olumsuz durumu ortaya çıkardı.
         <p>
          Gidenler kimlerdi? Sadri Şener, kadroyu yabancılarla doldururken ve bu oyunculara milyonlarca avroyu saçarken; Burak Yılmaz, Umut Bulut, Egemen Korkmaz, Engin Baytar, Ceyhun Gülselam, Selçuk İnan gibi oyuncuları birer birer elden kaçırdı. Şener, suçu kendinde ya da yönetiminde aramak yerine giden oyuncuları suçlayarak “Para için gittiler.” dedi. Ancak onları kadroda tutmak için gerekli fedakârlığı yapmadı. Takım içi dengelerden bahsetti. Oysa Adrian’ın, Zokoro’nın bonservislerine milyonlarca avro veren onun yönetimiydi. Burak’ı 5 milyon avroya elden çıkaran Şener, Janko’yu 7 milyon avroya mal etti. Janko’nun eski kulübü Porto’ya sözleşme fesih bedeli olarak 2 milyon 340 bin avro ödendi. 3 yıllık anlaşmaya göre futbolcuya her yıl için 1 milyon 500 bin avro garanti ücret ödenecekti. Acaba Burak Yılmaz’a yıllık 2,5 milyon avro verilseydi bu oyuncu kalır mıydı ve daha kârlı bir iş yapılmış olunur muydu?
          <p>
           Şener yönetiminin dikkat çeken bir özelliği de oyunculara piyasa değerinin üzerinde bonservis bedelleri ödemesiydi. Mesela Henrique için eski kulubüne 4.5 milyon bonservis bedeli verildi. Bu oyuncunun piyasa değeri 750 bin avro civarındaydı. Alanzinho’yu, Trabzonspor’dan önce Bursaspor istedi. Yeşil-Beyazlılar’a  900 bin avro bonservis bedeli önerildiği için bu transfer gerçekleşmedi. Trabzonspor ise oyuncu için yaklaşık 3 milyon 900 bin avro bonservis ödedi.
           <p>
            Geçen sezon transfer edilen Brozek kardeşler bu sezon bedelsiz elden çıkartıldı. Ama Trabzonspor, Şampiyonlar Ligi’ne kaldığı için Polonyalı oyuncuların eski kulübü Wisla Krakow’a ekstra ödeme yaptı. Şener’in yanlış transferlerinden biri de Christian Brüls’dü. 2008’de alınan Belçikalı Brüls’ün 2010’da sözleşmesi tek taraflı feshedildi. FIFA, Trabzonspor’un faiziyle birlikte futbolcuya 235 bin avro ödemesine karar verdi.
            <p>
             Sadri Şener, başarısızlıklarda ise topu Şenol Güneş’e attı. Kötü sonuçlardan sonra yaptığı açıklamalar kısa ve netti: “Hocaya sorun.” Bazen iğneleyici sözler de söyledi: “Aldığımız oyuncular ülkelerinin millî takımlarında oynuyor.” Oysa Şenol Güneş, onun başkanlıktaki ömrünü uzatan kişiydi. Şener koltuğa oturduğunda takımı Ersun Yanal çalıştırıyordu. Yanal ile yollar ayrılınca yerine Belçikalı Hugo Broos getirildi. Broos’un bekleneni verememesiyle takım Güneş’e emanet edildi. Güneş’in dokunuşuyla hem Şener hem de camia rahatladı. Trabzonspor, Türkiye Kupası ve Süper Kupa’yı kazandı. Şampiyonlar Ligi’nde ülkemizi temsil etti. 2010-11’de ise tüm camianın inandığı ama resmileşmeyen bir şampiyonluk yaşandı.
             <p>
              Zaten Sadri Şener’in camiada kabul gören en olumlu yanı da Şike Davası boyunca kulübü için gösterdiği cesur mücadeleydi.
              <p>
               Bu yıl Şenol Güneş de her zamankinden formsuzdu. Hoca, geçen sezon biter bitmez “Enerjim kalmadı.” diyerek ayrılık sinyalleri verdi. Ancak ısrarlara dayanamayarak görevde kaldı. Şike sürecinden en çok o etkilendi. ‘Saha dışına çıkmamak’ üzerine kurduğu mücadelesinde inandığı hakkını alamamak onu hem zihinsel hem de fiziksel olarak yıprattı. Neredeyse her maçtan önce kendisine şikeyle ilgili soru soruluyordu. Onun bu psikolojik hâli takıma da yansıdı. Ligde geride kalan 16 haftada 16 değişik kadro sahaya sürmesi ondandı. Oyuncuların pozisyonlarında da defalarca arayışa gitti. Mesela Halil’i forvette de oynattı, sağ kanatta da, orta sahada da, forvet arkasında da. Janko, Vittek, Henrique, Emre, Halil gibi oyunculara forvette şans vermesine rağmen takımı taşıyacak golcüyü çıkartamadı. Bir sezon boyunca forma yüzü göstermediği Adrian’ı çok geç fark etti. Trabzonspor’u çalıştırdığı her sezonda oyuncuların performansını, piyasa değerini artıran, gelişimlerine büyük katkı sağlayan Şenol Güneş’ten bu sene eser yoktu.
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34414-sener-paralari-sacti-gunes-form-tutamadi.html), [web.archive.org (arşiv bağlantısı)](http://web.archive.org/web/20130131201550/http://www.aksiyon.com.tr/aksiyon/haber-34414-sener-paralari-sacti-gunes-form-tutamadi.html)
