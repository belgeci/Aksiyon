# Her şey seyrine doyumsuz bir lig için!

*Behram Kılıç 2011.11.28*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şike cezasında indirime giden Meclis’ten sonra federasyon da küme düşürmeyi kaldırırsa Türk futbolunun seyrine doyum olmaz! Şikeyi en iyi yapanın şampiyon olacağı bir lig reyting rekorlarını da altüst eder. Burası Türkiye! Neden olmasın?
  </font>
 </div>
 <div id="newsText">
  <font class="detail-text">
   <p>
   </p>
   <p>
   </p>
   <p>
   </p>
   <p class="MsoNormal">
    Müthiş bir yasaydı. Ağır maddeler içeriyordu. Yıllardır süregelen dertleri bitirecekti. Şike, şiddet, küfür sona erecek, futbolumuz bayram edecekti. Yani sizin anlayacağınız, ‘sahalarda görmek istemediğimiz olaylar’ tarih olacaktı. Bu yasayı uzun süredir beklemiştik. Yasa kabul gördüğünde de hak ettiği değeri vermemiz ondandı. Spor kamuoyu için bundan iyisi Şam’da kayısıydı. Çok güzel bir yasaydı 6222.
   </p>
   <p>
   </p>
   <p class="MsoNormal">
    3 Temmuz 2011 sabahı bir başka güneş doğdu Türk futbolunun üzerine! Temmuzunkinden daha yakıcı bir güneşti bu. Gün geçtikçe daha bir terletti Türk futbolunu. Tutuklananlar oldu. Yasa bir anda tu kaka edilmeye başladı. O da ne! Yasanın muhatapları yasadan bihaberdi. Cezaların çok ağır olduğu konuşulmaya başladı. 14 Nisan’da çıkan yasadaki cezaların ağırlığı, temmuzda konuşuluyordu. O tarihe kadar kamuoyu da, spor kulüpleri de futbolun şiddet boyutuyla, maçlarda çıkan olaylarla meşguldü. Yasada yer alan şike-teşvik maddesini kimse umursamadı. İşin ucunun nereye varacağı fark edilemedi. Operasyonla birlikte, pabucun ne kadar pahalı olduğunu herkes görüverdi. Tam bu noktada Kulüpler Birliği temsilcilerinden garip bir itiraf geldi: “Biz bu yasayı okumadık.” Oysa onlar yasama organına yalvarıyordu, spor sahalarındaki şiddeti önlemeye yönelik yasa çıkartın diye. Çünkü tüm suçlu stada gelen taraftardı. Onları dizginlemek için de ağır bir yasa yapılması şarttı. Kulüp temsilcileri için şike olağan bir şeydi. Şike ile ilgili yasada yer alan ağır cezalar bu yüzden kimsenin ilgisini çekmemişti. Zaten yöneticiler “Şike, sigara dumanı gibidir. Görürsün ama yakalayamazsın.” diyordu. Duman yakalandı. Dokunulmaz denilen F.Bahçe Başkanı Aziz Yıldırım dâhil 31 kişi cezaevine kondu.
   </p>
   <p>
   </p>
   <p class="MsoNormal">
    Bugüne kadar meydana gelen ve Süper Lig takımlarını ilgilendiren şike olayları bir şekilde örtbas ediliyordu. Ama bu sefer durum farklıydı. Olaya savcılık el koymuştu. Türkiye Futbol Federasyonu ve kulüpler açığa düşmüştü. Üstelik yasa ağır cezalar içeriyordu. Kızılca kıyamet koptu. İçeridekiler dışarıdakileri üstü kapalı tehdit etti: “Biz yanarsak, bir sürü kişi yanar!” İlk çıktığında 6222 sayılı yasaya şapka çıkartan kulüp temsilcileri toplantı üstüne toplantı yaparak bir kez daha yasamanın kapısını çaldı: “N’olur yasayı yumuşatın!”
   </p>
   <p>
   </p>
   <p class="MsoNormal">
    Kulüp temsilcileri, kulüpleri için 6222 sayılı yasadan daha ağır maddeler içeren disiplin talimatının değiştirilmesi için TFF’nin kapısını çalmıyordu. Sanki orasını bir şekilde hallederiz düşüncesi hâkimdi. TFF; şike yapan, teşvik veren, hatta teşvike teşebbüs eden takımları bile küme düşürüyor. Ama talimatlarında hapis cezası yok. Kulüp temsilcileri için kulüplerin küme düşmesinden ziyade önemli olan kendilerinin durumuydu. Çünkü şike yapmaları hâlinde 5 ila 15 yıl hapis cezası alacaklardı.
   </p>
   <p>
   </p>
   <p class="MsoNormal">
    6222 sayılı yasayı hazırlayan isimlerin başında gelen AK Partili TBMM Anayasa Komisyonu Üyesi Hakkı Köylü, “Şike, dolandırıcılığa benziyor ama dolandırıcılıktan daha ağır; rüşvete benziyor ama rüşvetten daha ağır.” diyor ve ekliyordu: “Dolandırıcılıkta bir veya birkaç kişi dolandırılıyor. Rüşvet, alan ile veren arasında. Ama ya şike? On binleri, yüz binleri ilgilendiriyor. Taraftarların menfaatine veya aleyhine… İşte o yüzden cezası ağır.”
   </p>
   <p>
   </p>
   <p class="MsoNormal">
    Ama nereden bilecekti hazırlanmasında büyük emek sarf ettiği yasanın bu kadar çekiştirileceğini. Kulüp başkanları çok sık temaslarda bulundu. İlk önce AK Parti Genel Başkan Yardımcısı Abdülkadir Aksu, CHP Genel Başkan Yardımcısı Erdoğan Toprak ve MHP Genel Başkanı Devlet Bahçeli’yi ziyaret ettiler. Mazeretleri komikti: “Kulüpleri bu kadar yakından ilgilendiren bir yasayla ilgili maalesef hiçbirimiz gereken çalışmayı yapmadık. Hatta yasanın kapağını açmışlığımız bile yok.”
   </p>
   <p>
   </p>
   <p class="MsoNormal">
    AK Partili Aksu temaslar sırasında özeleştiride bulundu: “Yasayı son dakikada Meclis’ten geçirdik.” Yasayı hazırlayanların başında gelen Hakkı Köylü de
    <span>
    </span>
    ‘Dün dündür, bugün bugündür’ dercesine ilginç bir açıklama yaptı: “Sporda şiddet yasasına ilişkin kanunu biraz hızlı çıkardık.”
   </p>
   <p>
   </p>
   <p class="MsoNormal">
    Ancak önce Başbakan Yardımcısı Bülent Arınç, sonra Başbakan Recep Tayyip Erdoğan, yasanın değiştirilmesi fikrini benimsemedi. Kanunun, Meclis’te bütün partilerin ittifakıyla sporda şiddetin önlenmesi için çıkartıldığını hatırlatıyordu Arınç: “Biz bu kanunu oynamak için yapmadık, uygulansın diye yaptık. ‘Biz bu kanunun altından kalkamayız’ düşüncesi kulüp yöneticilerinin acziyetini gösteriyor.”
   </p>
   <p>
   </p>
   <p class="MsoNormal">
    Güney Afrika’da bulunduğu sırada gazetecilerin konuyla ilgili
    <span>
    </span>
    sorularını cevaplayan Başbakan Erdoğan da “Şimdi değişiklik istemeleri pek yakışık almıyor. Böyle yapboz olmaz. Mevcut kanunun üzerinde oynama yapılırsa bu iş, kişiye dönük yasa düzenleme mantığına döner ki olmaz.” ifadelerini kullanacaktı. Dönemin Spor Bakanı Faruk Özak, kendi bakanlığı döneminde çıkan yasaya sahip çıkacak ve kulüplere veryansın edecekti: “Oyun oynanırken kural değişmez. Ortada soruşturmalar varken ‘Hadi yasayı değiştirelim’ demek uygun düşer mi?”
   </p>
   <p>
   </p>
   <p class="MsoNormal">
    Tüm bu gelişmelerin ardından Türk siyasi hayatında son yıllarda görmediğimiz bir şey gerçekleşti. Anayasa yapmak için bir araya gelmeye zorlanan 4 siyasi parti, konu futboldaki şike ve şiddet olunca aynı masa etrafında toplandı. AK Parti Grup Başkanvekili Nurettin Canikli, CHP Grup Başkanvekili Emine Ülker Tarhan, MHP Grup Başkanvekili Mehmet Şandır ve BDP Grup Başkanvekili Hasip Kaplan, TBMM Başkanlığı’na, şike cezalarının indirilmesini öngören kanun teklifini sundu.
   </p>
   <p>
   </p>
   <p class="MsoNormal">
    Kanundaki en önemli değişiklik ‘şike ve teşvik’ ile ilgili maddede yapılacaktı. Madde, bir spor müsabakasının sonucunu etkilemek amacıyla bir başkasına kazanç veya sair menfaat temin eden kişiye ‘5 yıldan 12 yıla kadar hapis’ yerine, ‘bir yıldan 3 yıla kadar hapis’ şeklinde değiştirilecekti.
   </p>
   <p>
   </p>
   <p class="MsoNormal">
    22 Kasım’da Meclis’te başlayan görüşmeler öncesinde BDP, kamuoyunun baskısını da dikkate alarak önergedeki imzasını geri çekti. BDP’liler, bunun Aziz Yıldırım’ı kurtarma operasyonu olduğu şeklinde algılanmasından rahatsız olmuştu. Aynı rahatsızlık AK Partili milletvekillerinde de vardı. Ama 6222 sayılı kanundaki en önemli değişiklik kabul edildi. Bu kanun değişikliğinden sonra CHP’liler benzer bir kanunun Ergenekon sanıklarını kurtarmak için de yapılabileceğini dile getirdi. Bu görüşler de AK Partilileri rahatsız etti. Artık şikeye karışanlara verilen 5 yıldan 12 yıla kadar hapis cezası, 1 ile 3 yıl arasında sınırlı kalıyordu.
   </p>
   <p>
   </p>
   <p class="MsoNormal">
    TBMM Başkanı Cemil Çiçek, kanunda yapılan değişikliklerin Meclis’te görüşülmesi ile ilgili sitemde bulunacaktı. Çiçek’e göre görüşmeler yasama ekonomisi açısından hem israf hem de bir sorunun sadece kanunla çözülemeyeceğinin en son örneğiydi. Kanunda yapılan değişiklikten sonra cezaevine konan 31 kişinin ilk duruşmada serbest kalması bekleniyor. Belki şike ile ilgili cezalar ağırdı. Ama bu cezalar şike yapan içindi. Şike yapmayana herhangi bir ceza yoktu. Şike yapan yeni kanunda 1 ila 3 yıl ceza alacak. O kişi yönetici ise temsil ettiği kulüp Futbol Federasyonu talimatlarına göre küme düşürülecek. Yapan 1 yıl ceza alıyor, milyonlarca taraftarı olan kulüp ise küme düşürülüyor. UEFA’nın da yaptırımı bu yönde. Bu yüzden şike yapan kişiye verilecek cezayı adam öldürene verilen cezalarla karşılaştırmak mantıklı değildi. Milyonlarca taraftarı etkileyecek bir eylemde bulunan kişinin 1 yıl hapis cezasına çarptırılması ne kadar adil?
   </p>
   <p>
   </p>
   <p class="MsoNormal">
    Şike davası devam ederken mevcut disiplin talimatındaki şike ile ilgili ‘küme düşürme’ maddelerini değiştirmeyen Futbol Federasyonu’nun bundan sonra alacağı tavır merak konusu. TFF, dava devam ederken kanunda değişiklik olmaz diyerek takdir edilecek bir duruş sergiledi.
   </p>
   <p>
   </p>
   <p class="MsoNormal">
    Ama TFF ilerleyen günlerde, gelecek baskılara dayanamayarak şike ile ilgili yeni düzenlemelere gider ve küme düşürmeyi kaldırırsa bundan sonra ligin seyrine doyum olmaz! En iyi şike yapan takımın şampiyonluk ipini göğüsleyeceği bir lig reyting rekorlarını da altüst eder. Bu ülkede bu da olur mu, demeyin. Neden olmasın?
   </p>
   <p>
   </p>
   <p class="MsoNormal">
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31119), [web.archive.org (arşiv bağlantısı)](http://web.archive.org/web/20120129151243/http://aksiyon.com.tr:80/aksiyon/newsDetail_getNewsById.action;jsessionid=0DA4EE4972368A5D5A63968328FD7037?newsId=31119)
