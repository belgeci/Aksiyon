# Koş babam koş zeytin için koş!

*Behram Kılıç 2015.04.28*

<div class="pNewsDetailMainContent" itemprop="articleBody">
 <p>
  İznik, 136 kilometrelik ultra maratona ev sahipliği yaptı geçen hafta. Kazanmaktan çok bitirmenin önemli olduğu yarışta birinciye para ödülü değil, ağırlığınca zeytin verildi.
 </p>
 <p>
  Yıllardır birçok spor organizasyonunu takip ettik ama Bursa Valiliği’nden aldığımız daveti okuduğumuzda gözlerimize inanamadık. Davette İznik’te ultra koşuların 4.sünün düzenleneceği, 136 kilometrelik koşuya dünyaca ünlü isimlerin katılacağı yazıyordu. Herhâlde bir yanlışlık olmalı diye düşündük; 13,6 yerine 136 kilometre yazmışlar! Uzatmayalım, davete katılmayı kabul ettik. İstanbul’dan bir grup gazetecinin olduğu ekiple yola koyulduk. Yolda sohbet ederken onlardan da “Öyle şey olur mu? 136 kilometre tüm koşuların toplam mesafesidir!” gibi cevaplar aldık.
 </p>
 <p>
  İznik’e vardığımızda gerçeği öğrenince bir hayli şaşırdık. Evet, İznik Ultra Maratonu’nda sadece bir etabın uzunluğu 136 kilometreydi. Bunun yanında 83 kilometrelik Orhangazi Ultra ve 46 kilometrelik İznik Dağ Maratonu da etkinlik kapsamındaydı. Son gün ise 10 kilometrelik halk koşusu vardı. Herkes birbirine aynı soruyu soruyordu: “Bir insan 136 kilometreyi nasıl koşabilir? Arabayla neredeyse 3 saat sürer.”
 </p>
 <p>
  Gece 12’de 136 kilometrenin startı verilecekti. Start alanına vardığımızda 95 sporcu son hazırlıklarını yapıyordu. Bunların yarıya yakını yabancıydı. Yarış cuma gecesi başlıyor, koşuculardan en geç pazar 01.00’de finişi görmeleri isteniyordu. Hemen bir bilgiyi daha paylaşalım; ‘ultra maraton’ 42 kilometre ve üzeri koşulara deniyor.
 </p>
 <p>
  Bazı sporcular hazırlıklarını aileleriyle birlikte yapıyor. Bunlardan biri de İstanbul’dan maratona katılan Mustafa İdrisoğlu’ydu. 28 yaşındaki İdrisoğlu’nun en büyük destekçileri babası Osman Bey ve annesi Hülya Hanım’dı. Mustafa çok heyecanlıydı. Zira o da hayatında ilk defa 136 kilometrelik bir yarışa katılacaktı. Daha önce 24 kilometre koşmuş ve epey zorlanmıştı. Arkadaşları onu “Bu yarışı bitiremezsin.” diyerek uğurlamıştı. Ne güzel motivasyon! Annesi ve babasının ise oğullarının ne yapacağına dair bir fikirleri yoktu. Zaten bu maratonda amaç birinci olmaktan ziyade yarışı bitirmekti. Sporculara yarışı bitirmeleri için tam 25 saat süre veriliyordu. Mustafa İdrisoğlu ağırlık yaptığı için su mataralarından birini bırakmak istedi. Annesi de ona “Nasıl olsa gölün etrafında koşacaksın. Bir yerlerde su bulursun.” diyerek destek verdi. Sporcuların hepsi sırt çantası taşımak, bu çantanın içinde acil durum battaniyesi, baş feneri, düdük, cep telefonu bulundurmak zorunda.
 </p>
 <p>
  Yarış öncesi sporculara bir çip takılıyor. Parkur baştan sona işaretlerle donatılmış. Her yarışın olduğu gibi bunun da kuralları var. Rota dışına çıkan sporcuya 1 saat ceza veriliyor. Yere çöp atan, acil durumda olan sporcuya yardım etmeyene de aynı ceza uygulanıyor. Osman Bey vedalaşırken oğluna “Sabah olunca mutlaka bizi ara!” diye tembihliyor. Gece koşmak nasıl bir duygu diye soramıyorum Mustafa’ya. Çünkü o da bilmiyor. Uykusu gelmesin diye kafein içerikli özel jeller alıyor yanına. Derken starta çok az bir vakit varken Yalova’dan yarışa katılan İsmail Ercan’la tanışıyoruz. Ercan, geçen yılki yarışa katılmış. Hâliyle tecrübeli. Yanımızdaki Mustafa’ya nasihat veriyor: “Çamurdan kork ama sudan korkma. Hatta su bulduğunda ayaklarını suya sok. Rahatlarsın.”
 </p>
 <p>
  40 yaşındaki İsmail Ercan bize geçen yılki 136 kilometrelik yarışa 75 kişinin katıldığını, bunların 25’inin yarışı bitiremediğini söylüyor. Bu yüzden en önemli şey sakatlanmamak. “Saatte 6 kilometre koşarsan yarışı çok rahat bitirirsin.” diyor Mustafa’ya. Yarış başladıktan 1 saat kadar sonra, toplu koşu sona eriyor, herkes tek başına kalıyor. Artık doğada ve gecenin karanlığında kendinle ve geceyle baş başasın. İsmail Ercan’a soruyorum: “Niçin koşuyorsunuz?” Zira bu yarışta birinciye herhangi bir para ödülü yok. Bilakis yarışa katılmak için organizasyona para ödeniyor. En son kayıt yaptıran sporcular bu yarış için 225 TL ödedi. “İnsan, vücudunun sınırlarını görmek istiyor. Şehirde bu mümkün değil.” diyor Ercan; “Yarışın sonlarına doğru zorlanıyorsun. Bir noktadan sonra fiziki durumunla, psikolojin çatışmaya giriyor. Bir nevi iç savaş. Fiziksel özelliklerinin tükenme anında içindeki bir ses ‘Ne işin var burada?’ diye sormaya başlıyor. Ama psikolojik desteği beyninin diğer tarafı veriyor ve ‘Bitirmelisin bu yarışı’ diyerek seni motive ediyor.”
 </p>
 <p>
  İznik’teki 136, 83 ve 46 kilometrelik yarışların ilki 2012’de düzenlendi. İlk yarışlara toplam 87 kişi katıldı. Bugün bu sayı 501’e ulaştı. 97’si bayan olan bu sporculardan 434’ü Türk. 26 ülkeden ise toplam 67 sporcu zümrüt yeşili ormanlarda boy gösterdi. 136 kilometrede birinciliği 13 saat 28 dakika ile İngiliz atlet David Campbell elde etti. Sadece bu yarışta birinci olana ödül veriliyordu. Campbell’in ödülü ağırlığınca zeytindi. Zeytin bahçeleriyle bezenmiş İznik Gölü’nün etrafındaki bu yarışın birincisine zeytin verilmesi kadar doğal ne olabilirdi?
 </p>
 <p>
  Ultra maratonun, Bizans, Selçuklu ve Osmanlı’ya beşiklik yapmış bu şirin ilçeye zenginlik kattığını gördük. Tüm otel ve pansiyonlar doluydu. Bugün dünyada 10 bin civarında ultra maraton yapılıyor. İznik en iyi 500 arasında gösteriliyor. Kültür ve Turizm Bakanlığı’nın desteğiyle 8 yabancı gazeteci de koşuları takip etti. Bunlardan üçü 136, biri ise 46 kilometrelik yarışta ter döktü.
 </p>
 <p>
  Yarışın organizasyonunu, ilk yılından beri kendisi de bir ultra maratoncu olan Caner Odabaşoğlu yapıyor. Maraton onun azmi ve fedakârlıklarıyla bugünlere geldi. Bursa Valisi Münir Karaloğlu’nun da koşuya sahip çıkan isimlerin başında olduğunu belirtelim. Ama valiye sitemlerimiz de var. Vali, cumartesi günü düzenlenen 46 kilometrelik yarışın startını verecekti. Ama saat tam 12 olmasına rağmen ortalıklarda yoktu. 2 dakika 35 saniye geç geldi alana. Konuşma, protokol falan derken yarış vaktinde başlayamadı. Onun geç kalması sporcuların homurdanmasına yol açtı. Ertesi gün ise daha can sıkıcı bir olayla karşılaşacağımızı bilmiyorduk.
 </p>
 <p>
  Aynı vali pazar günü 10.30’daki halk koşusunun da startını verecekti. Yine ortalıklarda yoktu. Binlerce insan sert esen rüzgârın da etkisiyle üşümeye başlamıştı. Bu durumu protesto eden bazı vatandaşlar daha başlamadan yarışı terk etti. Tam 15 dakika geç kaldı valimiz. Konuşma yapmadan olur mu! Halkın tepkisi daha da artınca “Galiba vatandaşlarımız biraz sabırsız!” diyerek startı verdi. Peki, vali bu programa neden geç kaldı biliyor musunuz? Aynı gün saat 10.00’da Bursa’nın fethi kapsamında düzenlenen Osmangazi Koşusu’nun startını verecek Sağlık Bakanı Mehmet Müezzinoğlu’na eşlik ettiği için. Orada ne oldu biliyor musunuz? Yaklaşık 2 bin 500 kişi tam 10 dakika bekletildi. Osmangazi’deki tepkilerden bakan nasibini aldı!
 </p>
 <p>
  Neyse, usta yazar Çetin Altan’ın dediği gibi ‘enseyi karartmayalım’. Her şeye rağmen güzel bir yarıştı. İnşallah protokoldeki beylerin halkın zamanına değer verdiği yarış ve günleri de bu ülke görecek.
 </p>
</div>


Kaynak: [www.aksiyon.com.tr](http://www.aksiyon.com.tr:80/spor/kos-babam-kos-zeytin-icin-kos_550719), [web.archive.org (arşiv bağlantısı)](http://web.archive.org/web/20150822044514/http://www.aksiyon.com.tr:80/spor/kos-babam-kos-zeytin-icin-kos_550719)
