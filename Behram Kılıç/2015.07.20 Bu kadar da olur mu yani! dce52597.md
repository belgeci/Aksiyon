# Bu kadar da olur mu yani!

*Behram Kılıç 2015.07.20*

<div class="pNewsDetailMainContent" itemprop="articleBody">
 <blockquote>
  <p>
   LuIs NanI, RobIn van PersIe, Lukas PodolskI, Samuel Eto’o, MBIA ve diğerleri… Nefesleri kesen bir transfer mevsimi yaşıyoruz. Yıl değil, yıllarca konuşulacak transferler gerçekleşiyor bu sezon. F.Bahçe Sportif Direktörü Terraneo da yıldızlar kadar ilgi görüyor.
  </p>
 </blockquote>
 <p>
  Ramazanın bereketi midir,  yoksa kulüp yöneticileri gömü mü buldular bilinmez; ama Süper Lig’e yıldız yağıyor. Luis Nani, Robin van Persie, Mario Gomez, Lukas Podolski, Samuel Eto’o, Stephane Mbia ve diğerleri… Nefesleri kesen bir transfer mevsimi yaşıyoruz. Yılın transferi değil, yıllarca konuşulacak transferler gerçekleşiyor bu sezon. Her biri birbirinden değerli, birbirinden yıldız oyuncular önümüzdeki sezon Süper Lig’de ter dökecek.
 </p>
 <p>
  Hiç kuşkusuz transferin şampiyonu F.Bahçe. Sarı-lacivertli takım neredeyse baştan aşağı yenilendi. Teknik direktörlüğe Portekizli Vitor Pereira’yı getiren, sportif direktörlük koltuğuna İtalyan Giuliano Terraneo’yu oturtan Başkan Aziz Yıldırım, hayatında hiç olmadığı kadar keyifli bir yaz geçiriyor olsa gerek. Terraneo’nun iş bitirici hamleleri, bir ay gibi bir zaman zarfında aralarında Nani, Robin van Persie gibi isimlerin olduğu 8 futbolcuyu peş peşe transfer etmesi büyük başarıydı. İtalyan spor adamı bu yönüyle sosyal medyada da fenomen hâline geldi. Terraneo ile ilgili birbirinden komik espriler, caps’ler üretildi. “Transfer edilemeyen futbolcu yoktur, henüz Terraneo’nun görüşmediği oyuncu vardır”, “F.Bahçe, önümüzdeki sezonki kadrosunu taşıyacak otobüsün şoförlüğü için Formula 1 pilotu Lewis Hamilton’la görüşmelere başladığını borsaya bildirdi”, “Sarı-lacivertliler Tsubasa ile de anlaştı”ya kadar yapılan komik espriler. Aslında neşe kaynağı olan bu espriler bir hakikati de ortaya koydu. Zira Terraneo uçağa her binişinde Türkiye’ye yanında bir oyuncu ile indi. O da söz konusu durumdan hoşnuttu. Hatta hoşnutluğunu açıktan belli etmekten sakınmadı. Robin van Persie’nin imza törenindeki şu sözlerine bakın: “Tekrar buradayız. Artık hepimiz transferlerin ardından böyle basın toplantılarıyla bir aile gibi olduk. Bütün toplantılarda bana Persie soruluyordu. Düşündüm ki onun arkasından konuşmak yerine buraya getirelim ve sizle baş başa bırakalım daha iyi olur!”
 </p>
 <p>
  Dış transferin şampiyonu F.Bahçe, iç transferde de beklenmedik kararlara imza attı. Dirk Kuyt kendisi ayrıldı ama yönetim Egemen, Bekir, Selçuk, Webo, kaleci Mert ve biraz zaman geçtikten sonra takımın efsane oyuncuları arasına giren kaptanı Emre Belözoğlu’yla sözleşme yenilemedi. Hatta Volkan Demirel’in bile topun ağzından olduğu söylendi. Özellikle Emre kararı taraftarları şaşırtsa da gelebilecek tepkilerin önüne geçme konusunda marifetli olan Aziz Yıldırım, ilk iş olarak Terraneo’ya hemen bir yurtdışı bileti aldı. Terraneo da bu biletin karşılığında Nani’yi getirtti. Ardından da her uçağa binişinde Sabiha Gökçen’e yanında bir futbolcu ile indi. Özellikle Nani ve Robin van Persie gibi oyuncuları transfer etmesi Fenerbahçe taraftarlarını âdeta çılgına çevirdi. 2014 Dünya Kupası’nda attığı o harika kafa golüyle ‘Uçan Hollandalı’ olarak anılmaya başlayan Persie’nin karşılanması sırasında bir taraftarın havada uçması sosyal medyayı yine salladı. Dünya spor basını, van Persie’nin gelişini manşetlerine taşıdı.
 </p>
 <p>
  F.Bahçe’nin dünya yıldızlarını transfer etmesi kombine satışlarını da patlattı. Haber yayına hazırlanırken 25 bin kombine satılmıştı. Hedef ise 35 bin... Geçen yıl Passolig sebebiyle boş kalan tribünlerin dolması kulüp kasasına da yarayacak. Bunca yıldızın maliyetinin karşılanması için taraftarın da görevini yerine getirmesi Yıldırım’ın en büyük beklentisi. Zira van Persie üç yıl için 14 milyon 700 bin Euro garanti para alacak. Oyuncunun kulübü Manchester United’a da bonservis bedeli olarak 7 milyon Euro ödenecek. F.Bahçe’nin Simon Kjaer transferi de oldukça maliyetliydi. Danimarkalı oyuncunun bonservisine 7 milyon 650 bin Euro ödendi. Bu rakam bugüne kadar bir defans oyuncusuna ödenen en yüksek meblağ olarak tarihe geçti. Nani için de kulübüne 6 milyon Euro verildi.
 </p>
 <p>
  <img alt="" src="http://web.archive.org/web/20150803065423im_/http://medya.aksiyon.com.tr//aksiyon/2015/07/20/570068.jpg "/>
 </p>
 <p>
  Bunca transfere rağmen Teknik Direktör Vitor Pereira disiplini elden bırakmıyor. F.Bahçe’yi yakından takip eden gazetecilerin anlattığına göre Topuk Yaylası’nın en istekli ismi Pereira’ydı. Portekizli dersine iyi çalışmak zorunda. Zira yeni sezonda en zor görev onun. Çünkü elinde bir-iki değil, neredeyse 20 tane üst düzey oyuncu bulunuyor. Ve her hafta en az 10’unu yedek bırakacak. Gerçekten de F.Bahçe’nin şu anki kadrosuyla ligde zirveye oynayacak iki ayrı takım kurmak mümkün. Takımda forması garanti oyuncular şimdilik Caner ve Nani. Kaleci Volkan da çalışması hâlinde formanın sahibi olur. Ama geri kalan her futbolcu rakiplerinden çok birbirleriyle rekabet edecek. Sağ kanatta Gökhan Gönül-Şener; defansın göbeğinde Bruno Alves, Kjaer, Ba, Kadlec; orta sahada Stoch, Alper, Diego, Josef de Souza, Meireles, Mehmet Topal ve Krasic; forvette Van Persie-Fernandao-Sow rekabetine şimdiden hazır olalım. Olayın farkına varan Emenike sessiz sedasız Birleşik Arap Emirlikleri’nin yolunu tuttu. Bunca transferi görünce insan İsmail Kartal’ın çalıştırdığı ve 20. şampiyonluğun hedeflendiği geçtiğimiz sezon neden sadece Diego alındı sorusunu sormadan edemiyor.
 </p>
 <p>
  <strong>
   11 Sneijder ile takım kurulmaz
  </strong>
 </p>
 <p>
  <img alt="" src="http://web.archive.org/web/20150803065423im_/http://medya.aksiyon.com.tr//aksiyon/2015/07/20/570066.jpg "/>
  Şu bir gerçek ki F.Bahçe’nin bu transferleri rakiplerinin de moralini bozdu. G.Saray, Beşiktaş ve Trabzonspor cephelerinden futbolun 11 kişi ile oynandığına dair açıklamalar peş peşe geldi. Hatta G.Saray Teknik Direktörü Hamza Hamzaoğlu, van Persie ile Fernandao’nun aynı anda forvette oynamaları hâlinde F.Bahçe’nin orta sahasının zaaf yaşayacağını söyledi. Başarılı hoca, “11 Sneijder ile takım kurulmaz.” diyerek kendilerinden yıldız futbolcu isteyen taraftarlarını da sakinleştirmeye çalıştı. G.Saray, F.Bahçe kadar olmasa da ilginç transferlere imza attı. Özellikle sözleşmesi biten Sabri Sarıoğlu ile yaptıkları 1+1’lik imza gündeme oturdu. Sabri’nin yılda 4,8 milyon TL sabit ücret ve 45 bin TL maç başı ücreti alacak olması taraftarlar tarafından çok eleştirildi. Bu eleştiriler F.Bahçe’nin transferleriyle gittikçe artıyordu ki yönetim dünya yıldızı Podolski’yi kadroya katarak taraftarları bir nebze olsun yatıştırmayı başardı. Alman Millî Takımı’nın yıldızı tıpkı Nani ve van Persie gibi Türkiye’de gördüğü ilgiden bir hayli mutlu olan yabancılardandı.
 </p>
 <p>
  G.Saray’ın en büyük handikabı ise Felibe Melo’nun takımdan ayrılmak istemesi. Melo’nun yerini doldurmak hiç de kolay değil. Aday oyunculardan biri İtalya’nın Napoli takımında oynayan Gökhan İnler. Bu mevki için Hamzaoğlu’nun kafasında takımdan bir isim olan Hakan Balta da var. Büyük umutlarla transfer edilen Bruma’nın İspanya’nın Real Sociedad takımına kiralanması, yine Hamzaoğlu’nun çok istediği Amrabat’ın kadroya dâhil edilememesi, Cim-Bom cephesinde yaşanan diğer gelişmelerdi. Ama en can sıkıcı olanı ise dirsek temasına geçilen Mario Gomez’in Beşiktaş’a kaptırılmasıydı. Geçen sezonun çifte kupalı şampiyonu, bu sezon da hem Avrupa’da hem de ligde kendisine büyük hedefler çizmiş durumda. Bilal Kısa, Jem Karacan ve Fransız sol bek Lionel Carole transferlerinin ne kadar verimli olacağını lig başlayınca göreceğiz.
 </p>
 <p>
  <strong>
   Kartal’ın morali bozuldu!
  </strong>
 </p>
 <p>
  Şenol Güneş’i takımın başına getirerek yaza merhaba diyen Beşiktaş, yaşadığı mali sorunlar sebebiyle UEFA’nın sıkı markajındaydı. Kulüpteki bu sisli havayı Demba Ba’nın 13 milyon Euro karşılığında Çin’e, genç defans oyuncusu Atınç Nukan’ın da hiç beklenmedik bir bonservis bedeli mukabilinde (5 milyon Euro) Alman 2. Lig takımı Leipzig’e satılması dağıttı. Bu transferlerden gelen paralar en çok Başkan Fikret Orman’ın yüzünü güldürdü. Aslında Şenol Güneş’i takımın başına getirdiklerinde birçok kişi önümüzdeki sezon şampiyonluğun 1 numaralı adayının Beşiktaş olduğunu birbirine fısıldıyordu. Bu düşünceye sahip olanlar belki de haklıydılar; zira kariyerlerinin henüz başında olan Oğuzhan, Olcay Şahan, Gökhan Töre, Kerim Frei, Tolgay gibi oyuncular Güneş’in elinde hem değerlenecek hem de Beşiktaş’ı zirveye taşıyabileceklerdi. Ama F.Bahçe’nin transferleri Beşiktaş cephesinde de moral bozukluğuna yol açtı. Siyah-beyazlı takımın teknik direktörü de bu durumu “Rakiplerimiz hazır oyuncular aldı.” diyerek deklare etti. Transferde bir hayli geriye düşen Beşiktaş, pabucun pahalı olduğunu anlayınca yollara düştü. Geçen sezonu İtalya’nın Fiorentina takımında geçiren Alman golcü Mario Gomez ile her konuda anlaştılar. Eski oyuncuları Ricardo Quaresma’ya da yeşil ışık yaktılar. Sol kanada Gençlerbirliği’nden Dusko Tosic’i, sağ beke Hoffenheim’den Anderas Beck’i monte eden Beşiktaş’ın stoper mevkiindeki açığı ise henüz kapatılamadı.
 </p>
 <p>
  <img alt="" src="http://web.archive.org/web/20150803065423im_/http://medya.aksiyon.com.tr//aksiyon/2015/07/20/570067.jpg "/>
 </p>
 <p>
  <strong>
   En büyük transfer Şota
  </strong>
 </p>
 <p>
  Geçen yıl 14 günde 9 transfer yaparak rekor kıran Trabzonspor, bu yazı sorunlarla geçirdi. Yeni sezon hazırlıklarının başlamasına kısa bir süre kala Ersun Yanal’ın istifası geldi. Yönetimden de ayrılanlar oldu. Kulübün menajerliğine getirilen Süleyman Hurma’nın çabaları sonucu bordo-mavililer birkaç transfere imza atmayı başardı. Bu transferlerden biri Sevilla ile UEFA Kupası’nı kazanan orta saha oyuncusu Stephane Mbia’ydı. Bu futbolcu Trabzon’a geldiği ilk günler sorun çıkartmasına rağmen zar zor ikna edilerek kadroya dâhil edildi. Sağ bek için geçen sezon Lazio’da oynayan Angola asıllı Belçika vatandaşı Luis Cavanda ile anlaşıldı. Karadeniz ekibinin yıldız transferi ise teknik direktörlüğe getirilen Şota Arvaladze’ydi. Gürcü hoca; göreve başladığı andan beri üzerine ölü toprağı serpili, heyecanını kaybetmiş şehre ve taraftarlara umut aşılamaya çalışıyor. Onun da işi zor; zira Hollanda kampının son günlerinde takımın 33 oyuncusu vardı. Üstelik Cardozo’nun sakatlığı devam ediyor. Bu şişkin kadroyu küçültmek zorunda. Kaleci Hakan Arıkan’ı kaybeden Trabzonspor’un önümüzdeki sezon şampiyonluk için şansı rakiplerine göre zayıf. Ama futbol bu.
 </p>
 <p>
  Bir diğer şampiyon adayı Bursaspor bu yaz efsane hocası Ertuğrul Sağlam’a kavuştu ama geçen sezon ön plana çıkan oyuncularından birçoğunu kaybetti. Şener ve Fernandao’nun yanı sıra Civelli, Taye Taiwo, Enes Ünal takımdan ayrıldı.
 </p>
 <p>
  Transferin en çok konuşulan takımlarından biri de Süper Lig’in yeni ekibi Antalyaspor’du. Kırmızı-beyazlılar yıllardır Türkiye’de “Eto’o bitmiş!” şeklinde espri konusu olan dünyaca ünlü oyuncu Samuel Eto’o’yu gerçekten de transfer ettiler. Antalyaspor yönetimi “Ronaldinho’yu da getiriyoruz.” diyerek günlerce gündemi meşgul etmeyi de başardı. Ama Ronaldinho’dan çalım yemekten kurtulamadılar. Zira yıldız oyuncu ülkesi Brezilya’da kalmayı tercih etti.
 </p>
 <p>
  Sonuç olarak diyebiliriz ki F.Bahçe yaptığı yıldız ve nokta transferleriyle sezon öncesi psikolojik üstünlüğü ele geçirdi. Ama futbolda çok transfer yapmak değil, iyi takım olabilmek önemli. İspanya’da 2013-14 sezonunda piyasa değerleri 600 milyon Euro’yu geçen Real Madrid ve Barcelona’nın önünde toplam maliyeti 262 milyonu bulan Atletico Madrid’in şampiyon olduğunu hatırlatalım.
 </p>
 <p>
  <img alt="" src="http://web.archive.org/web/20150803065423im_/http://medya.aksiyon.com.tr//aksiyon/2015/07/20/570069.jpg "/>
 </p>
</div>


Kaynak: [www.aksiyon.com.tr](http://www.aksiyon.com.tr/futbol/bu-kadar-da-olur-mu-yani_551647), [web.archive.org (arşiv bağlantısı)](http://web.archive.org/web/20150803065423/http://www.aksiyon.com.tr/futbol/bu-kadar-da-olur-mu-yani_551647)
