# Atom karınca Rıza, Ağustos böceği Sergen

*Behram Kılıç 2005.05.16*

<div>
 <p>
  <font>
   Çok çalışarak bugünkü konumuna gelen Rıza Çalımbay ile isminin arkasına son yıllarda ‘ama’ eklenen Sergen Yalçın’ın yolları bir kez daha keşişti. İkilinin futbol geçmişleri La Fontain’in ibret dolu  masalını çağrıştırıyor adeta.Tarih 20 Temmuz 1996. Yer İnönü Stadı. Rakip Hırvatistan’ın Varteks takımı. Tribünlerde yaklaşık 5 bin taraftar Beşiktaş’ın Baba Hakkı’dan sonra yetiştirdiği en önemli futbolculardan birini uğurlamaktadır.
   <br/>
   <br/>
   Bu öylesine bir futbolcudur ki, Kara- Kartal’ın birçok ilkinde başrol oynamıştır. Maçın 10. dakikasında alışılageldiği üzere hakem oyunu durdurur ve 16 yıl Siyah-Beyazlı formayı giymiş, taraftarların ‘Atom Karınca’ lakabını taktığı kaptan omuzlara alınarak saha dışına taşınır. Kahramanımız Rıza Çalımbay’dır. Onu omuzlara alan futbolculardan biri de bugün “çok iyi futbolcu; ama...” diye anılan, o maçtaki tek golün sahibi Sergen Yalçın’dır.
   <br>
    <br>
     Aradan 9 yıl geçer. Bugün bu ikili yine aynı fotoğraf karesinde. Biri takımın teknik direktörü, diğeri ise ikinci kaptanı. İki ayrı kuşağın temsilcisiydi onlar, birçok benzer ve benzemeyen yanlarıyla. Biri çalışkanlığı, ahlakı, özveriyi temsil ediyordu, diğeri savurganlığı, tembelliği. Biri istikrar abidesi, diğeri zikzak şampiyonu. Biri sorumluluğun adresi, diğeri umursamazlığın. Biri bitmez tükenmez enerjisiyle herkesin dilindeydi, diğeri ise Allah vergisi yetenekleri ve özel hayatıyla.
     <br>
      <br>
       Oysa ikisi de aynı altyapıda eğitim aldı. Aynı hocaların elinde büyüdü. Biri kapıdan kovuldu, pencereden içeri girmeye çalıştı Siyah-Beyazlı formayı giymek için; diğeri yetenekleriyle koridorları kolayca geçti.
       <br>
        <br>
         Ünlü düşünür Goethe “Başarı yüzde on yetenekle, yüzde doksan çalışmayla elde edilir.” der. Yetenekle çok çalışmanın temsilcisiydi onlar. Yetenekli Ali Rıza Sergen Yalçın’dı. Çok çalışan ise Rıza Çalımbay. Sivaslı bir ailenin çocuğu olan Rıza, 1980-81 sezonunda giydi Beşiktaş formasını, İstanbul’un kenar semtlerinde büyüyen Sergen ise 1991-92’de. İkisinin yetişmesinde de Serpil Hamdi Tüzün’ün rolü vardı. İkisi de fakir aile çocuğuydu.
         <br/>
         <br/>
         Rıza Çalımbay futbol oynadığı 16 sezon boyunca hep Siyah-Beyazlı formayı giydi. Beşiktaş’ta en çok şampiyonluk gören oyuncu oldu. Formayı sırtına geçirdiği ilk G.Antep maçından itibaren jübilesini yaptığı ana kadarki sürede iki kez yedek soyundu. Birinde teknik direktörü Stankoviç’ti. Diğerinde ise Milne. 3 sene üst üste şampiyon olan kadrodaydı. Namağlup şampiyonluk gören takımda da o vardı. Beşiktaş tarihinde en fazla forma giyen oyuncu da oydu. (494 lig maçı.) Dünya Karması’nda oynayan tek Beşiktaş’lı da Rıza idi. Takımın 7 yıl kaptanlığını da yapan ‘Atom Karınca’ lig tarihinin en farklı skoruna imza atılan 10-0’lık Adana Demirspor maçının da kadrosundaydı. Türkiye liglerinde hiç kırmıza kart görmedi. Yıllarca en centilmen futbolculardan oldu. Futbolu bıraktığı gün sevinen ender oyunculardan biriydi. Çünkü zirvedeyken yeşil çimenden ayrılmıştı.
         <br/>
         <br/>
         Rıza Çalımbay’ın örnek futbolculuk hayatı 4 yıl onunla yan yana oynayan Sergen’e şunları söyletir: “Türk futbol tarihi ve Beşiktaş tarihinin onu yazacağına inanıyorum. Biz de onu unutmayacağız. Çünkü 24 saat futbol düşünen ve bunun için yaşayan biriydi. Onun gibi birinin artık uzun yıllar Beşiktaş’a gelmeyeceğini düşünüyorum. A takımı formasını ilk giydiğimde en büyük desteği ondan gördüm. Kötü ve yanlış bir hareket yaptığımda, olmayacak bir gol kaçırdığımda, ilk yanıma gelen o olur ve ‘Aldırma, daha çok pozisyon gelir, sen futbolunu oynayama bak’ diyerek beni yüreklendirirdi.”
         <br/>
         <br/>
         Sergen önünde böyle bir örnek olmasına rağmen aksi bir yol çizdi kendine. Futbola Beşiktaş altyapısında başladı. Her yaş grubunda gol rekorları kırdı. Rivayet o ki, frikik kazanıldığında arkadaşları direkt santraya yürürmüş. Ona formayı ilk 1991 yılında Gordon Milne verdi. 6 yıl Beşiktaş’ta oynadıktan sonra yönetici Uğur Ekşioğlu ile restleşmesinin ardından oradan oraya savruldu. Önce İstanbulspor’a gitti, Cem Uzan’ın rüya takımının bir parçası olarak. Bu transferle birlikte Türkiye’yi trilyonlarla tanıştırdı. Şöhreti kısa zamanda elde etti. Ne yapsa olaydı. Gecenin bir yarısında bar çıkışlarında yakalanması ve at yarışlarına olan ilgisiyle hep gündemdeydi. İstanbulspor’dan, Siirt Jet-Pa’ya uzandı. F.Bahçe’ye gittiğinde “Ben doğuştan F.Bahçe’liyim.” diyecekti. Trabzon’da şehrin havasından mıdır bilinmez futboluyla konuşuldu. G.Saray’da Lucescu’nun kucak açtığı, Terim’in ise kapıları yüzüne kapattığı oyuncuydu. Tilkinin dönüp dolaşacağı yer kürkçü dükkanıdır sözünü doğrularcasına yeniden geldiği Beşiktaş’ın özellikle 100. yılında elde ettiği şampiyonluğa attığı 11 golle büyük katkı sağladı.
         <br/>
         <br/>
         Aksi bir oyuncuydu. Ancak dobraydı. Lafını hiç esirgemedi. İçi dışı birdi. Beşiktaş’ta Del Bosque gibi mülayim bir hocayla bile tartıştı. Antrenmanları hiç sevmedi. Bir hafta boyunca tüm çalışmalara katıldığı nadirdi. Ama yine de formayı alıyordu. Hocaları ondan vazgeçemiyordu, çünkü yetenekliydi. ‘Kendine baksa Real Madrid’de bile oynar’ repliği en çok onun için söylendi. Milli takıma fazla bir katkısı olmadı. Hatta Kadıköy’de 0-0 biten meşhur İngiltere maçı haftası antrenmana çıkmaya hazırlanan arkadaşlarına, ‘Siz çalışın, formayı ben giyeceğim’ dediği gazetelerde yer almıştı. Şakaydı söyledikleri belki ama çoğu arkadaşı onun bu tavrına içerlemişti.
         <br/>
         <br/>
         Ve bugün. Futbol hayatı boyunca basamakları çok çalışarak çıkan Beşiktaş Teknik Direktörü Rıza Çalımbay, yeteneklerine güvenen özellikle son döneminde, çalışmayı ikinci plana iten Sergen’le yola devam edip etmemekte karar aşamasında. Her ne kadar Çalımbay, Sergen için ‘özel bir futbolcu’ diyorsa da, önümüzdeki sezon kaleci Cordoba, Carew gibi oyuncular için ‘kesin kalacaklar’ ifadelerini kullandığı şu günlerde Sergen’in kalacağı yönünde hâlâ net bir açıklama yapmadı.
         <br/>
         <br/>
         Ligin ikinci yarısında takımın başına gelen Rıza Çalımbay, Sergen’i, genelde son yarım saatte kullandı. Sergen, Rıza hoca döneminde toplam 231 dakika sahada kaldı. Çalımbay, sahada koşmayan, antrenmanda kendini göstermeyen oyuncuya forma vermemesiyle tanınıyor. Sergen’in mevcut performansı ve kilosuyla Siyah-Beyazlı takımda oynaması da zor gözüküyor. Her şeye rağmen spor yazarlarından Sanlı Sarıalioğlu, “Sergen gibi bir futbolcudan umudumu kesmem. Bu sezon başarılı değildi. Ama yarın ne olacağı hiç belli olmaz.” diyerek Rıza hocanın onu bir kenara koymasını istemiyor. Zaman Gazetesi spor yazarı Ahmet Çakır ise “Sergen iyi futbolcu ama...” diye başlayan konuşmalardan artık tiksinti duymaya başladığını, Rıza’nın onu takımdan keserek en azından bu bıktırıcı lafları duymamızı engelleyeceği için sevinebileceğimizi kaydediyor. Sabah gazetesi spor yazarı Hayri Ülgen, “Sergen, ya ‘15 kilo verip bir sene daha hizmet edeceğim.’ diyecek ya da bu sezon sonunda futbola veda edip gönüllerdeki Sergen olarak kalacak.” şeklinde konuşuyor.
         <br/>
         <br/>
         Sergen, futbolu bıraktıktan sonra ne yapacağına ilişkin kararını daha vermedi. Görünen o ki, gelecek nesiller onu örnek alarak yetişmeyecek. Futbol yetenekleriyle bezenmiş olmasına rağmen kariyeri de Rıza’ya yaklaşamadı. Onu bu şöhret pazarından çok çalışarak basamakları tırmanan Rıza hocanın bir kenara atacak olma ihtimali de ilginç bir kader. Ne kadar da La Fontain’in masalına benziyor bu fotoğraf. Çok çalışarak bütün yaz erzak toplayıp kışa hazırlık yapan karınca ile yazı eğlenerek geçiren ağustos böceğinin hikâyesine.
         <br/>
         <br/>
         ALİ RIZA SERGEN YALÇIN
         <br/>
         <br/>
         D.Tarihi: 5 Ekim 1972
         <br/>
         <b>
          A Milli takım kariyeri
         </b>
         :  37 maç, 5 gol
         <br/>
         <b>
          Kulüp kariyeri:
         </b>
         <br/>
         1991-1996 Beşiktaş (136 maç, 43 gol)
         <br/>
         1997-1999 İstanbulspor (16 maç, 14 gol)
         <br/>
         1999 (2. yarı) Fenerbahçe (15 maç, 7 gol)
         <br/>
         1999-2000 F.Bahçe-G.Saray (17 maç, 5 gol)
         <br/>
         2000-2001 Trabzonspor (21 maç, 1 gol)
         <br/>
         2001-2002 Galatasaray (18 maç, 7 gol)
         <br/>
         2002-2004 Beşiktaş (52 maç, 19 gol)
         <br/>
         2004-2005 Beşiktaş (21 maç, 3 gol)
         <br/>
         <br/>
         RIZA ÇALIMBAY
         <br/>
         <br/>
         D.Tarihi: 02.02.1963
         <br/>
         <b>
          A Milli Takım Kariyeri
         </b>
         : 37 maç 1 gol
         <br/>
         <b>
          Kulüp kariyeri
         </b>
         : 1980-1996 Beşiktaş (494 lig maçı, 41 gol), Beşiktaş’ta 6 lig, 4 cumhurbaşkanlığı kupası, 3 Türkiye Kupası, 1 Başbakanlık Kupası, 6 TSYD Kupası şampiyonluğu yaşadı. 1980-1996 yılları arasında toplamda 750’nin üzerinde Beşiktaş forması giydi. 38 kez A Milli oldu. 1989-1996 yılları arasında Beşiktaş kaptanlığı yaptı. A Milli Takım’a da 16 kez kaptanlık yaptı.
         <br/>
         <b>
          Teknik direktörlük kariyeri
         </b>
         :  2 yıl Ümit Milli Takım Teknik Direktörlüğü yaptı. 1996-2000 yılları arasında A Milli Futbol Takımımız’da Teknik Direktör Mustafa Denizli’nin yardımcısıydı. 3 ay İngiltere’de antrenörlük eğtimi aldı. 2000-2001 sezonunda Christoph Daum’un yardımcısı olarak Beşiktaş’ta çalıştı. Bir süre Göztepe’nin hocalığını yaptı. Daha sonra Denizlispor teknik direktörü oldu. Göreve geldiğinde ligde alttan 5. sırada yer alan Denizlispor’u bir sezon sonra UEFA Kupası’nda 4. tura kadar çıkarmayı başardı. Ankaragücü’nde ve 2004-2005 sezonunun ilk yarısında Çaykur Rizespor’da başarılı kariyerine devam etti. 2005 yılının Ocak ayında Beşiktaş teknik direktörlüğüne getirildi.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 3716 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=21406), [web.archive.org (arşiv bağlantısı)](http://web.archive.org/web/20060527021038/http://www.aksiyon.com.tr:80/yazdir.php?id=21406)
