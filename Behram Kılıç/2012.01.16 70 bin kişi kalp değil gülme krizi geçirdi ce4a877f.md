# 70 bin kişi kalp değil, gülme krizi geçirdi

*Behram Kılıç 2012.01.16*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Trabzonlu doktorlar hastane acil servislerinde yaşanan trajikomik olayları 4 yıldır tiyatro sahnesine taşıyor. ‘Kalp Krizi Değil, Gülme Krizi’ adlı gösterinin tüm oyuncuları sağlık çalışanı. Oyunu bugüne kadar 70 bin kişi izledi.
  </font>
 </div>
 <div id="newsText">
  <font class="detail-text">
   <p>
    İnsanın yolunun en az kesişmesini istediği yer herhâlde hastanelerdir. Birçok trajikomik olaya sahne olan, bunun yanında stresin, üzüntünün, sevincin, kısaca tezatların yaşandığı yerdir hastaneler. Hele hayatla ölüm arasındaki gelgitlere kapı açan acil servisler yok mu? Bu servislerde yaşanan olayların bir tiyatro oyununa konu olduğunu söylesek inanır mısınız?
   </p>
   <p>
    Yıllarca acil servislerde çalışan ikisi doktor, biri röntgen teknisyeni üç Trabzonlu, bir ilke imza atarak, nöbetlerde yaşadıkları olayları tiyatro sahnesine taşıyor. ‘Grup Bilmem Ne’nin ‘Kalp Krizi Değil, Gülme Krizi’ adlı oyununu bugüne kadar 70 bin kişi izledi.
   </p>
   <p>
    Grubun mimarı, hâlen Trabzon Numune Hastanesi Acil Servisi Sorumlusu Dr. İsmet Eraydın. Eraydın, 4 yıl önce dâhiliye doktoru Serkan Besli ve röntgen teknisyeni Koral Koç’la bu grubu kurmuş. Grup ilk oyunlarını kendi hastalarına oynamış. Sonrasında ise ekibe yeni isimler katılarak iş tiyatro sahnesine taşınmış.
   </p>
   <p>
    1996’da Selçuk Üniversitesi Tıp Fakültesi’nden mezun olan grubun kurucusu Dr. İsmet Eraydın, lise yıllarında tiyatro oynadığını, tiyatro eğitimi almak istediğini, ancak ailesinin ‘geleceğini garanti altına alacak bir meslek seçtikten sonra tiyatrocu olursun’ telkininden dolayı istemeyerek de olsa bu idealini ertelemek zorunda kaldığını söylüyor. “Tıp fakültesine girdikten sonra bırakın tiyatro oynamayı, izlemeye bile gidemedim.” diyen Eraydın, okulu bitirince uzmanlık yapmama kararı alıyor. Ve içinde kalan tiyatro coşkusunu harekete geçirerek ihtisasını on yıl geciktiriyor. Bu arada tiyatro için Ankara’da 2-3 ay oyunculuk kursuna gidiyor. Orada Şinasi Sahnesi’nde Shakespeare’in sonelerini oynuyor. Böylece tiyatroya adım atmış oluyor.
   </p>
   <p>
    İsmet Eraydın’ın 3 kişi ile kurduğu ekipte bugün Koral Koç, Zeki Kanber, Ali Kemal Yılmaz, Ahmet Özbaysal, Yaşar Eraydın yer alıyor. İlk oyunlarında hastane, sağlık ocağı ve acil servisleri konu eden sağlıkçı tiyatrocuların hedefi, tiyatroyu hastaneye, hastaneyi de tiyatroya taşımak. Güldürürken düşündüren grup, hastanelerde, acillerde ve 112’de yaşanan komik olayları doğaçlama olarak komedi tarzında izleyenlere sunuyor. Grup, oyunlarını hastane servislerinde yatan hasta ve hasta yakınlarına da oynuyor. Başta Trabzon olmak üzere İstanbul, Adana, Mersin, Ankara, Bursa, Karaman, Rize, Giresun, Gümüşhane, Yozgat, Antalya, Erzincan gibi birçok il ve ilçede sahne alan grup şu ana kadar oyunu 95 kez sergiledi. Bunların çoğunu da engelliler ve diyaliz hastaları yararına kurulan derneklere destek için sahneledi.
   </p>
   <p>
    İsmet Eraydın, ‘Kalp Krizi Değil, Gülme Krizi’ adlı oyunlarında alkol ve kötü alışkanlıkların zararlarını dile getirdiklerini, oyunlarıyla hem hastaların hekimi hem de hekimin hastayı anlaması için çaba sarf ettiklerini söylüyor.
   </p>
   <p>
    <strong>
     -İsmimiz neden Grup Bilmem Ne?
    </strong>
   </p>
   <p>
    Bu grubu, Karadeniz Teknik Üniversitesi Acil Servisi’nde asistanken bir nöbet esnasında 15 dakika içinde kurduk. 3 kişiydik. Adımız ne olsun sorusuna, herkes farklı bir cevap verdi. Cevapların hiçbiri hoşumuza gitmedi. En son ‘Grup Bilmem Ne’de karar kıldık. Kolay hatırlansın diye…
   </p>
   <p>
    <strong>
     -Siz kolaylık olsun diye bu ismi koydunuz; ama zorluğu da var gibi.
    </strong>
   </p>
   <p>
    Tabii. Grubun ismi konusunda gittiğimiz yerlerde veya telefonda konuştuğumuz kişilere karşı sıkıntı çektik. Bir defasında bir sağlık meslek lisesine gittik. Bizden önce hoca öğrencilere “Bir ay sonra Grup Bilmem Ne okulumuza gelecek ve acil servislerde yaşanan komik olayları sahneleyecek.” demiş. Bir hafta sonra aynı sınıfta öğrencinin biri öğretmenine, “Hocam, geçen hafta okulumuza gelecek grubun adını hatırlayamamıştınız, öğrenebildiniz mi?” diye sormuş. Hoca da gülerek “Adı zaten Grup Bilmem Ne.” diye cevap vermiş.
   </p>
   <p>
    <strong>
     -Hepiniz çalışansınız. Mesaileriniz için bu gösteriler sorun teşkil etmiyor mu?
    </strong>
   </p>
   <p>
    Daha çok acilde nöbet usulü çalıştığımızdan nöbetlerimizi ona göre ayarlıyoruz. Bir ay öncesinden program yapıyoruz.
   </p>
   <p>
    <strong>
     -Gittiğiniz şehirlerde ilginç anılarınız oluyor mu?
    </strong>
   </p>
   <p>
    Seyirciler doktor olduğumuza inanmakta zorlanıyor. Doktor kimlik kartımızı göstermemizi isteyenler bile oldu. Başımızdan geçen bir olayı müsaadenizle anlatayım. İlk senemizdi. İstanbul’da Sağlık Bakanlığı’nın organize ettiği Tıp Bayramı etkinliğinde sahne alacaktık. İşin aslı çok sevinmiştik. Bizden sonra bir başka meslektaşımız Doktor Ferhat Göçer şarkılarını söyleyecekti. Sabah saat 10’da gittiğimiz salonda Ferhat Göçer’in sesçileri prova yapıyorlardı. Biz bakanlık yetkililerine kendimizi tanıttık. “Tamam, müzikçilerin işi bitsin, siz kendi dekorunuzu kurarsınız.” dediler. Gösteri 19.00’daydı. Ancak saat 18.00 olmuş, sesçiler hâlâ mikrofonla ‘Ses bir kii!’ diye deneme yapıyorlardı. Biz yetkililere durumu arz edince, yine beklememizi söylediler. En sonunda kızdık ve oynamayacağımızı söyledik. Bavulları aldık, dışarı doğru yönelince, bakanlık yetkilileri peşimizden koştu. “Aman nasıl olur, bakanın sizden haberi var. Gidemezsiniz.” dediler. Sonra bizimle beraber sahnede dekor kurmak için ellerinden geleni yaptılar. Karaman’daki bir oyunumuzda da salon dolup taşmış, oturanların yanında bir o kadar kişi de gösteriyi ayakta izlemişti. Görme engelliler  için sahnelediğimiz oyunda dekoru en ince ayrıntısına kadar ayarlamıştık. Sonrasında izleyenlerin bizi sadece dinleyebildiğini anlayınca epey gülmüştük.
   </p>
   <p>
    <strong>
     -Oyununuzun içeriğinden bahseder misiniz?
    </strong>
   </p>
   <p>
    Oyunumuz aslında doğaçlama. Elimizde bir çerçeve var. Fakat içerik genelde değişiyor. Bazen sahnede üretilen güzel espriler, sonraki oyunlara da yansıyor. Hastanede yaşanan yeni trajikomik olayları da içeriden biri olarak sahneye yansıtıyoruz.
   </p>
   <p>
    <strong>
     -Doktor arkadaşlarınızdan ne gibi tepkiler alıyorsunuz?
    </strong>
   </p>
   <p>
    Arkadaşlarım olayın bu kadar ileri ve ciddi bir boyuta ulaşacağını tahmin etmiyordu. İlk oyunla şimdikini izleyen arkadaşlar, olayın çok profesyonel bir hâl aldığını, belki de aylardır böyle gülmediklerini, devlet tiyatroları ayarında profesyonelce bir oyun ortaya koyduğumuzu söylüyorlar.
   </p>
   <p>
    <strong>
     -Bu gösterilerden dolayı cebinize para  giriyor mu, yoksa cebinizden para mı çıkıyor?
    </strong>
   </p>
   <p>
    Ne belediyelerden ne devlet kurumlarından ne de Sağlık Bakanlığı’ndan destek gördük. Hatta diyaliz derneği, işitme engelliler yararına oynadığımız oyunlarda salon ücretlerini kendimiz karşıladık. Fakat sponsor arayışlarımız var. Şu ana kadar para kazandığımızı söyleyemem. Ancak masraflarımızı karşılayabiliyoruz.
   </p>
   <p>
    <strong>
     -Oyununuzu beyaz cama taşımayı düşünüyor musunuz?
    </strong>
   </p>
   <p>
    Böyle bir öneri oldu. ‘Acil servisin her şeyi yapıldı, fakat komedisi yapılmadı’ diye. Beyaz camda gözüküp oyunumuzu büyük kitlelere ulaştırma adına, sit-com tarzında bir senaryo yazdık. ‘Emicenin Yeri’ adlı senaryo şu an çekim aşamasına geldi. Bir yapımcıyla yahut bir kanalla anlaşma sağlayabilirsek, televizyon neden olmasın?
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### halide aydın, 19 January 2012, 12:10
> Ben de oyunun ilk izleyicilerindenim..Ama ben o zamanlar da çok iyi yerlere geleceklerinden emindim ve bunu İsmet abiyle paylaşmıştım. Hatta ona birkaç anımı yazacağımı da söylemiştim ama bir türlü nasip olmadı ve hâlâ gönderemedim:)) başarılarının devamını diliyorum... (Dr. Halide Aydın/ KTÜ 2007 m...

Kaynak: [www.aksiyon.com.tr](http://www.aksiyon.com.tr:80/aksiyon/haber-31623-12-70-bin-kisi-kalp-degil-gulme-krizi-gecirdi.html), [web.archive.org (arşiv bağlantısı)](http://web.archive.org/web/20121226041354/http://www.aksiyon.com.tr:80/aksiyon/haber-31623-12-70-bin-kisi-kalp-degil-gulme-krizi-gecirdi.html)
