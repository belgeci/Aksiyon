# Barça ile ManU final oynarsa THY kimi tutacak?

*Behram Kılıç 2010.03.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   THY, Barça’dan sonra M. United’a da sponsor oldu. Peki, Şampiyonlar Ligi’nde Barcelona-ManU finali olursa THY kimi tutacak?
  </font>
 </div>
 <div id="newsText">
  <font class="detail-text">
   <p class="MsoNormal">
    Türk Hava Yolları (THY), İspanya’nın Barcelona takımından sonra İngiltere’nin dünya devi Manchester United ile de sponsorluk anlaşması imzaladı. İki anlaşma birçok açıdan benzerlik taşıyor. İki takımın oyuncuları THY’nin reklam çekimlerinde oynayacak. İki takımın iç saha maçlarında THY’nin reklamları dönecek. İki takımın dış hat uçuşları THY ile gerçekleşecek ve bu uçuşların bedeli sponsorluk anlaşmasından düşülecek. Benzerlikler daha da çok. Ancak farklar da var. THY, Barcelona ile iki buçuk yıl, ManU ile üç buçuk yıllık anlaşma imzaladı. Ve asıl fark, Barcelona’ya teklifi THY götürürken, İngiliz kulübünün THY’ye gelip ‘bize sponsor olun’ çağrısında bulunmasıydı.
   </p>
   <p class="MsoNormal">
    Manchester, sanayi devriminin gerçekleştiği şehirlerin başında geliyor. İngiltere’de ilk demiryolu 1830’da Manchester ile Liverpool arasında açıldı. Aynı yıllar futbolun da doğduğu topraklar burası. Futbol yine bu topraklarda endüstri hâline geldi. 1965’te BBC maç özetleri için federasyona 5 bin paund ödedi. THY’nin bir İngiliz takımına sponsor olması bu yönlerden bakıldığında da büyük önem taşıyor.
   </p>
   <p class="MsoNormal">
    THY bir grup gazeteci ile birlikte Aksiyon’u da sponsorluk anlaşması imza törenini yerinde takip etmek için Manchester’a davet etti. Kafileyi Manchester’a Kırmızı-Şeytanlar’ın forma renklerine boyanan Tunceli uçağı ulaştırdı ve THY’nin Manchester Sorumlusu Cengiz Türksoy karşıladı. Pasaport kontrolünden geçer geçmez ilk durağımız Concerde Müzesi’ydi. İlki 1969’da ve sadece 20 tane üretilen sesten hızlı (saatte 2 bin 172 kilometre) Concorde uçaklarından biri Manchester’da müze amaçlı kullanılıyordu. Uçakların,
    <span>
    </span>
    Paris’te 2000 yılında meydana gelen kazadan sonra üretim ve uçuşları durdurulmuştu. Ve kalan uçaklar dünyanın çeşitli şehirlerinde müze amaçlı geziliyordu.
   </p>
   <p class="MsoNormal">
    Öğle yemeğini Manchester’ın lüks restoranlarından birinde yedik. Ancak bu yemeğin iki buçuk saati aştığını, lezzetten yoksun olduğunu ve ekipteki herkese bıkkınlık verdiğini not etmeliyiz. İngilizlerin servis hızı insanı delirtecek cinstendi. Nihayet kalacağımız Lowry Otel’e yerleştik. Son bir buçuk yıldır Manchester United iç saha maçlarından önce bu otelde kampa giriyor. Otelin restoran müdürünün Türk olması tercih edilmesinde önemli etken.
   </p>
   <p class="MsoNormal">
    Akşam yemeğinde birkaç masa ötemizde oturan Alex Ferguson’u imza almak, fotoğraf çektirmek gibi ayrıntılarla kimsenin rahatsız etmediğini görüyoruz. Burada restoran müdürü Gaziantepli Hüseyin Bey’le tanışıyoruz. Kendisine futbolcular nerede diye sorduğumuzda verdiği cevap çok ilginç: “Çocuklar yukarıda uyuyor.”
   </p>
   <p class="MsoNormal">
    Hüseyin Bey’in yardımcısı da bir Türk. Ancak Kahramanmaraşlı Arif Bey, ManU’lu Hüseyin Bey’in aksine Manchester City’ye sempati duyuyor. Bunda City’nin İtalyan teknik direktörü Roberto Mancini’nin bu otelde kalması ve Arif Bey ile abi kardeş yakınlığı içinde olmasının rolü büyük. Böylesine lüks bir otelde iki Türk’ün olması yeter mi? Yetmez, zira garsonlardan biri de Türk.
   </p>
   <p class="MsoNormal">
    Sabahleyin Alex Ferguson Türk gazetecilerle bir araya geliyor. Ferguson, alkışlar arasında salona giriyor. Hâlen dünyanın yaşayan en önemli kulüp teknik direktörü karşımızda. 1986’dan beri Manchester United’ın başında ve Kırmızı-Şeytanların dünyanın sayılı kulüplerinden biri olmasında hiç şüphesiz en büyük rol onun.
   </p>
   <p class="MsoNormal">
    Ferguson’a onca takımı dize getirmesine rağmen Türk takımlarına takılması ve THY hakkındaki düşünceleri soruluyor. İskoç hoca, İstanbul’a ilk geldiğinde Ali Sami Yen Stadı’nda ‘Cehenneme hoş geldiniz’ yazılı pankartı unutamadığını söylüyor. THY’nin kendilerine şans getirdiğini belirttikten sonra ise manşeti veriyor: “THY bize sponsor. Artık biz de Türk takımı sayılırız.” Ardından esprili bir şekilde “Türk takımı olduk. Bundan sonra Türk takımlarına daha az yeniliriz.” diyor.
   </p>
   <p class="MsoNormal">
    Bu buluşmanın ardından o da bizler de Sir Bobby Charlton’un ‘düşler tiyatrosu’ diye adlandırdığı, 100. yaşını kutlayan Old Trafford Stadı’nın yolunu tutuyoruz. Saat 13.30’da Manchester United-Fulham maçı var. Biz futbolcular gibi soyunma odalarına değil, stadın içindeki müzeye gidiyoruz. Âdeta bir tarihin içinde yol aldığımız müzeye hayran kalıyoruz. İngilizler tarihlerine değer veriyor. Bize; 1910’da M. United-Liverpool maçıyla açılan Old Trafford Stadı’nın o maça özel, o gün için hazırlanmış kitapçığı veriliyor. Şaka gibi.
   </p>
   <p class="MsoNormal">
    Kulübe hizmet eden herkesin adı bu müzede yaşatılıyor. Birçok yıldız oyuncunun forması, özel eşyaları da huzurlarımızda. Hatta 1912’ye ait İngiltere Millî Takımı formalarını görmek insanı gerçekten şaşırtıyor. Türkiye’de geçtiğimiz günlerde şehir şehir dolaşan Millî Takım sergisinde en eski forma 1980’lere aitti. Müzede ayrıca Manchester United tarihinin en acıklı olayına ait bir bölüm de var. 6 Şubat 1958’de Münih’te meydana gelen ve takımın 8 oyuncusunun öldüğü uçak kazasına ait fotoğraflar ve gazete kupürleri...
   </p>
   <p class="MsoNormal">
    Neyse… Biz maça gidelim. Müsabakaya birkaç dakika kala Old Trafford’un içindeyiz. Maçı izlemeye gelen 75 bin 207 kişiyi tek tek sayabilirsiniz. Herkes oturuyor. Rakip takım seyircileri bile neredeyse Manchester taraftarıyla iç içe.
   </p>
   <p class="MsoNormal">
    Bu stadyumun içinde bir kültür var. Küfür yok örneğin. Kimse yanındakini rahatsız etmiyor. Ama kimse de takımı adına olumlu bir harekette bulunan oyuncuyu alkışlamazlık etmiyor. Alkış ve pozisyonuna göre ‘ovvv!’ sesleri altında geçen bir 90 dakika. Maç 3-0 bitti. Maç içinde reklam panolarında THY’nin reklamları döndü. Devre arasında, THY’nin Manchester United’ın partneri olduğu tüm stadyuma duyuruldu. İngilizler buna alkışlarla karşılık verdi. Maçın son bölümüne doğru taraftarlar ellerindeki sarı-yeşil kaşkolleri sallayarak 2005’te kulübü satın alan ABD’li iş adamı Glazer’i protesto etti. Sarı-yeşil, kulübün ilk renkleri. Hatta Glazer’e tepki gösteren bazı ManU taraftarlarının 7. kümede bu renklerle bir takım bile kurduklarını öğreniyoruz. Maçtan sonra otele dönüyoruz.
   </p>
   <p class="MsoNormal">
    Otelde restoran müdürünün Türk olmasının faydasını ise akşam görüyoruz. Hüseyin Bey gala yemeği için İngiliz aşçılara mercimek çorbası, şakşuka, humus yaptırıyor. Bununla kalmıyor, bir Türk fırınından pide aldırıyor...
   </p>
   <p class="MsoNormal">
    Pazartesi büyük gün. Zira resmî sözleşme imzalanacak. Önceden yapılan duyuruya göre imza törenine başkanların yanı sıra futbolculardan Rooney, Van der Sar, Nani, Ji Sung Park ve Darren Fletcher katılacak. Ancak Van der Sar’ın yerine Ryan Giggs’i görünce daha da mutlu oluyoruz. Zira ManU’nun tarihinde en çok forma giyen, 11 Premier Lig şampiyonluğu kazanmış efsane bir oyuncu karşımızdaki.
   </p>
   <p class="MsoNormal">
    İmza töreninde Manchester United Kulüp Başkanı David Gill, futbol tutkunu bir ülkenin büyük hedefleri bulunan bir şirketiyle buluşmaktan duydukları memnuniyeti dile getiriyor. Ardından THY Yönetim Kurulu Başkanı Hamdi Topçu’ya, “THY’nin uçaklarına, Rooney, Alex Ferguson, Giggs gibi isimler vermeyi düşünür müsünüz?” diye bir soru geliyor. Bu soruya yine salonda bulunan bir başka efsane isim Sir Bobby Charlton’un ‘inşallah’ diye cevap vermesi gülüşmelere yol açıyor. Charlton, aynı zamanda Beşiktaş’a kaybettikleri maçı unutamadığını da söylüyor.
   </p>
   <p class="MsoNormal">
    Törenin ardından futbolcularla kısa röportajlara izin veriliyor. Her oyuncu için basın mensuplarından talepler alınıyor. En fazla talep, Fulham maçında 2 gol atan Rooney’e. Sonrasında ise Giggs geliyor.
   </p>
   <p class="MsoNormal">
    Biz Giggs’le görüşüyoruz. 10 dakika kadar süren görüşmede kendisine ‘THY, Barcelona’ya da sponsor. Şampiyonlar Ligi’nde bir Manchester-Barcelona finali olur mu?’ diye soruyoruz. “Olursa çok güzel olur.” cevabını veriyor. “Ancak finale çıkmak gerçekten çok zor. Zira çok güçlü takımlar var.” diye de ekliyor... Böyle bir final mümkün çünkü iki takım finale kadar eşleşmeyecek.
   </p>
   <p class="MsoNormal">
    Dönüş yolculuğunda ise bir bayan basın mensubu bizleri bir hayli güldürüyor. Futboldan pek anlamayan meslektaşımızın sorunu; mağazadan aldığı ve Manchester United’lı futbolculara imzalattırdığı formalardaki imzaların hangi oyunculara ait olduğu. Herkese tek tek ‘Bu imza kimin?’ diye soruyor. Espri de patlıyor: Dursun Çiçek’in...
   </p>
   <p class="MsoNormal">
    Gecenin 2’sinde yorgun bedenimizi eve atıyoruz. Televizyonu açıyoruz: Elyasa, Keita’ya penaltı yaptı mı yapmadı mı tartışması… Hem de iki kanalda birden. Bir yorumcu, rejiye ricada bulunuyor: Hocam, geri al pozisyonu…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=16F613E70F2990A68753F636361B2479?newsId=26357), [web.archive.org (arşiv bağlantısı)](http://web.archive.org/web/20140115021350/http://www.aksiyon.com.tr:80/aksiyon/newsDetail_getNewsById.action;jsessionid=16F613E70F2990A68753F636361B2479?newsId=26357)
