# Fenerbahçe’de işim yarım kaldı

*Behram Kılıç 2010.05.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fenerbahçe’yi iki yıl çalıştıran ve gönüllerde taht kuran Zico ile Brezilya’da bir araya geldik. Sarı-lacivertli takımı ve  İstanbul günlerini unutamayan Zico, bakın neler diyor?
  </font>
 </div>
 <div id="newsText">
  <font class="detail-text">
   <p class="MsoNormal">
    Onu şov yaparken görmedik. Günü kurtarmak için konuşurken de... Ağır bir duruşu vardı. İşini yapıyor ve sempati topluyordu. Hatta çalıştırdığı takıma sempatiyle bakılmasını sağlamaya başlamıştı. Türkiye’ye geldiğinde parlak bir teknik direktörlük kariyeri yoktu. Çalıştırdığı takımın başarılı Avrupa karnesi olmadığı gibi… Kısa süre adaptasyon dönemi yaşadı. Zira uzaklardan gelmişti. Sonra uyum sağladı. Bizden biri oldu. Onu bağrımıza bastık. Her yerde ilgi gördü. Çalıştırdığı takıma ivme kazandırdı. Şampiyonlar Ligi’nde çeyrek finale yükselen F.Bahçe, yarı finalin kapısından döndü; ligde ise 100. yılında şampiyonluğa ulaştı. Her şeyden önemlisi çağdaş, göze hoş gelen, zevk veren futbol oynattı takımına. Ancak prensipleriyle kulüp arasında kalınca, prensiplerinden yana tavır aldı ve gitti.
   </p>
   <p class="MsoNormal">
    Her alanda çıta yükselten takımı, onunla saha içinde de çıta yükseltmişti. O gittikten sonra yine eski günlere dönüldü, mevsimlik başarıların peşine düşüldü. Tribünler onu hiç unutmadı. Kadıköy aylarca ‘I love you Zico!’ sesleriyle inledi. Gerçi kötü neticelerden sonra hatırlanıyordu ama olsundu...
   </p>
   <p class="MsoNormal">
    Bunyodkor (Özbekistan), CSKA Moskova (Rusya) ve Olympiakos (Yunanistan) maceralarından sonra döndüğü ülkesinde Türklerden kopmadı. Hatta yeni dostlar edindi. Bu dostlarından Bayram Dağdeviren ve Mustafa Göktepe’nin aracı olmasıyla Zico Futbol Merkezi’nde bir araya geldik. Evet, 2006-2008 yılları arasında F.Bahçe’yi çalıştıran Zico’yla ülkesi Brezilya’da buluştuk.
   </p>
   <p class="MsoNormal">
    Randevumuz saat 17.00’daydı. Buluşma yerimiz, ülkenin rüya şehri Rio de Janeiro’nun Zico’ya ait gözde spor okulu. Bu futbol merkezinde 4 futbol sahası var. Zico’nun keyfi yerinde. Okulda eğitim gören çocukların ailelerine bol bol imza dağıtırken ve hayranlarıyla fotoğraf çektirirken karşılaştık. Buluşmamızda ona Türk lokumu hediye etmeyi ihmal etmedik. ‘Bana kilo aldıracaksınız!’ diyerek gülümsedi. İlk soruyu da o sordu: İstanbul nasıl?
   </p>
   <p class="MsoNormal">
    Az sonra ofisine geçtik. Ve teybin tuşuna bastık. Yine o konuştu. “Pazar günü son maç ha!” dedi (Görüşmemiz F.Bahçe-Trabzonspor ve Bursaspor-Beşiktaş maçlarından 4 gün önce gerçekleşti). Biz ‘evet’ deyince de yine soru sormamıza fırsat bırakmadan sözü Ertuğrul Sağlam’a getirdi: “Büyük iş başardı. Oyuncularının isimlerini bilmiyorum; ama takımını şu duruma getirmesi büyük başarı.”
   </p>
   <p class="MsoNormal">
    “Maçlar ne olur?” diye sorduk? “Her iki maç da zor.” dedi. Sonra yine Ertuğrul Sağlam ile ilgili konuşmaya devam etti: “Türk futbolunu tanıyor. Beşiktaş’ta da iyi bir tecrübe yaşadı. Millî Takım’a giden bir oyuncusu vardı orta sahada. İsmini hatırlamıyorum. Yeni transferler yaptı mı bilmiyorum. Ama sonuç itibariyle yakaladığı başarı büyük.”
   </p>
   <p class="MsoNormal">
    Bursaspor’un şampiyon olmasından hemen sonra konuşsak da söyleyecekleri değişmeyecekti ve sanki Bursaspor şampiyon olmuş gibi konuşuyordu: “Üç büyüğün dışında bir takımın ortaya çıkması çok iyi bir şey.”
   </p>
   <p class="MsoNormal">
    Sonrasında biz soru sormaya başladık.
   </p>
   <p class="MsoNormal">
    -Ligimizi takip edebiliyor musunuz?
   </p>
   <p class="MsoNormal">
    Brezilya’da bir kanal derbi maçları canlı yayınlıyor. Evde olduğum zaman maçları izliyorum. Saat farkı olduğu için 14.00 civarında maçlar yayınlanıyor.
   </p>
   <p class="MsoNormal">
    -Pazar günkü maçı izleyecek misiniz?
   </p>
   <p class="MsoNormal">
    Büyük bir aksilik olmazsa, evet.
   </p>
   <p class="MsoNormal">
    -İstanbul’u özlüyor musunuz?
   </p>
   <p class="MsoNormal">
    Orada iki yıl yaşadım. Çok güzel günlerdi. Halkın ilgisi, sempatisi, sevgisi çok güzeldi. Eşim, çocuklarım oraya alışmıştık. Özlüyorum İstanbul’u. Çünkü çok güzel hatıralarım var o şehirde.
   </p>
   <p class="MsoNormal">
    -F.Bahçe tribünlerinin hâlâ ‘I love you Zico’ diye tezahürat yaptığını biliyor musunuz?
   </p>
   <p class="MsoNormal">
    Ben de onları çok seviyordum. Ama futbolda olur böyle şeyler.
   </p>
   <p class="MsoNormal">
    -’Türkiye’de işim yarım kaldı’ şeklinde bir düşünceye kapılıyor musunuz hiç?
   </p>
   <p class="MsoNormal">
    Tabii ki böyle düşünüyorum. Teknik direktör sıfatınızla çok ciddi planlar yapıyorsunuz. Başarınız arttıkça, daha büyük başarılar için planlar yapıyorsunuz. Çok ciddi hazırlıklar yapıyorsunuz. Adaptasyonunuzu tamamlamışsınız. Ama her zaman her şeye gücünüz yetmiyor. Hayat istediğiniz gibi gitmiyor. Planladığınız şeyleri gerçekleştiremiyorsunuz. Bu yüzden kesinlikle işim yarım kaldı diyorum. Bir sürü planım vardı, çoğunu tamamlayamadım.
   </p>
   <p class="MsoNormal">
    -Yani devam etseydiniz…
   </p>
   <p class="MsoNormal">
    Devam etseydik çok güzel olurdu. Çünkü başarılı olunca insanlardaki motivasyon artıyor. Herkes işine daha iyi sarılıyor. Bizim ekip de bu hâle gelmişti. Çok güzel neticelere ulaşacağımızdan şüphemiz yoktu…
   </p>
   <p class="MsoNormal">
    -Bu planlarınızı gerçekleştirmek için bir gün F.Bahçe’ye döner misiniz? Ya da başka bir takıma gelir misiniz?
   </p>
   <p class="MsoNormal">
    F.Bahçe’ye çok bağlandım. Kendimi F.Bahçe’nin adamı gibi görüyorum. Başka bir takıma gitmek nasıl olur bilemem. Ben böyleyim işte. Bağlandığım takımdan başkasında yapamam herhâlde. Türkiye’ye dönme ihtimalim olursa yine F.Bahçe’ye gitmek isterim.
   </p>
   <p class="MsoNormal">
    Bu sözleri söylerken çok samimi ve içtendi. Zira biliyorsunuz o futbol hayatı boyunca Brezilya’da Flamengo’dan başka bir takımda oynamadı. 23 yıllık kariyerinin 18 yılını bu takımda geçirdi. 2 sene İtalya’da Udinese forması giydi. 3 sene de Japonya’da oynadı. Zico, Brezilya’da da takım çalıştırmıyor. Bunda iki sebep var: Biri, Flamengolu oluşu. Diğeri ülkesinde elde ettiği saygın kariyeri, bunu çok sık teknik direktör değiştiren kulüplerin birine giderek heba etmek istemiyor Hemen belirtelim, kendisine şu soruyu da sorduk: “Neden Brezilya’da takım çalıştırmıyorsunuz?” Masasının üzerinde duran bayrağı göstererek “Ben Flamengoluyum.” dedi. Flamengo, Brezilya’da en çok taraftara sahip takım. Hatta birçok insan, bu takıma ‘Zico döneminde’ hayranlık duymuş.
   </p>
   <p class="MsoNormal">
    -Türkiye’den ayrılırken size haksızlık yapıldı mı?
   </p>
   <p class="MsoNormal">
    Kesinlikle hayır. Takım kalmamı istiyordu. Ancak yardımcılarımla ilgili problem vardı. Biraz da benim kararımla anlaşamadık. Çünkü ben tek başıma bir şey yapmadım. Ben yardımcılarımla çalışmıştım. Belki onlarla alakalı, onları da düşünerek bir karar aldım. Zor karardı ama bu kararı aldım. Doğru mu yaptım, yanlış mı yaptım bilemem. Ama sözleşmem bitene kadar bekledim. Profesyonel hayatta bu tür kararlar alınıyor.
   </p>
   <p class="MsoNormal">
    -O zaman şöyle sorayım; pişman mısınız?
   </p>
   <p class="MsoNormal">
    Hayır, değilim.
   </p>
   <p class="MsoNormal">
    -Aslında çok da başarılıydınız.
   </p>
   <p class="MsoNormal">
    Başarı pek çok faktöre bağlı bir şey. Bilhassa insanın rahatlığına bağlı. Ben İstanbul’da o rahatlığı yavaş yavaş hissetmeye başlamıştım. Nereye nasıl gideceğimi öğrenmiştim. Kendi hayatımı yaşamaya başlamıştım. Adapte olmuştum. Bu, süreç gerektiren bir şeydi. Takıma çok destek vardı. Yeni oyuncular alınacaktı. Çok daha iyi başarılara ulaşabilirdik ama öyle bir karar almış olduk. Ayrıldık. Ayrıldım ama gene F.Bahçe’yi desteklemeye devam ediyorum. F.Bahçe’nin iyiliğini istiyorum.
   </p>
   <p class="MsoNormal">
    -Tabii her şey çok iyi gidiyordu ama ikinci sezonunuzda G.Saray ile Ali Sami Yen’de oynadığınız maçı kaybettiniz. Üstelik favoriydiniz. Ve şampiyonluk gitti…
   </p>
   <p class="MsoNormal">
    Maçı biz verdik. Çok nadir bir pozisyonla... Böyle bir pozisyonla ligin sonucu belli oldu (O pozisyonda kaleci Volkan ile defans oyuncusu Edu, birlikte yükseldikleri hava topuna müdahale edemediler. Boşta kalan topu Nonda kafayla filelere gönderdi, G.Saray maçı 1-0 kazandı). F.Bahçe-G.Saray maçı her zaman derbi maçtır. Sonucu belli olmaz. Ama biz şampiyonluğu asıl o maçla değil, Ankara’daki maçta kaybettik. 2-1 öndeyken Kezman penaltı atamadı. Son dakikada da golü yedik ve maç 2-2 bitti. Kazansak Ali Sami Yen’e 2 puan önde gidecektik. Biz şampiyonluğu Ankara’da kaybettik.
   </p>
   <p class="MsoNormal">
    -Geldiğiniz ilk yıla gidelim isterseniz. Bocaladınız. Ama Newcastle ile deplasmanda oynadığınız maçtan sonra -yenilmenize rağmen- takım kendine geldi.
   </p>
   <p class="MsoNormal">
    Çünkü o ana kadar takımı oluşturamamıştık. Gelenler gidenler oldu. Düşünün lig başlayalı 5-6 hafta geçmişti ve hâlâ transfer yapıyorduk. Yani işin başında takım kurmak var, hem de lig başladıktan sonra.
   </p>
   <p class="MsoNormal">
    -Ama sonrasında toparlandınız ve 100. yılında F.Bahçe’ye şampiyonluk yaşatarak kulüp tarihine geçtiniz.
   </p>
   <p class="MsoNormal">
    Çok anlamlı bir şampiyonluktu. Ve bunda herkesin payı vardı. Yönetim, taraftar, futbolcular… Camia büyük bir özveri gösterdi.
   </p>
   <p class="MsoNormal">
    -F.Bahçe şampiyonluklara aboneydi zaten. Siz asıl takımın Avrupa’daki makus talihini değiştirdiniz. Şampiyonlar Ligi’nde çeyrek final oynattınız…
   </p>
   <p class="MsoNormal">
    Roberto Carlos, Sevilla maçında sakatlanmasaydı büyük bir ihtimalle yarı finalde Chelsea’yi de elerdik. Roberto Carlos’un çok ciddi eksikliğini hissettik. O, arkadaşlarına güven veren, takımda ağırlığı olan bir oyuncuydu. Bizim oyun sistemimizde de önemli bir rolü vardı.
   </p>
   <p class="MsoNormal">
    -F.Bahçe’de kimler geldi kimler geçti ama Avrupa’da başarı bir türlü gelmedi. Siz takımı nasıl motive ettiniz?
   </p>
   <p class="MsoNormal">
    Futbolcularımıza kendilerine güvenmelerini söyledim. Yapabileceklerine inandırdım onları. Korkmaya gerek yoktu çünkü. Zira biz kaliteli oyunculardan kurulu bir takımdık. Futbolcular bu söylediklerime inandı.
   </p>
   <p class="MsoNormal">
    -Bunu söylemek yeterli değildir umarım…
   </p>
   <p class="MsoNormal">
    Haklısınız. Motivasyon sadece sözle olmuyor. Taktiğiniz de olacak, kondisyonunuz da olacak. Biz çok çalıştık. Teknik açıdan iyiydik. Bir de şunu belirtmem gerekiyor. İkinci yılımızda Tuncay’ı kaybettik. Eğer o olsaydı hem ligde hem de Avrupa’da sonuç yine çok farklı olurdu. Çünkü Tuncay çok önemli bir oyuncu. İstediğim her şeyi başarıyla yapıyordu. Çok kararlı ve kendine güvenen bir oyuncuydu. Sahada zor bir durum olduğunda hemen arkadaşlarını motive edebiliyordu. Hem taraftarlara hem de arkadaşlarına güven veriyordu. Maalesef ikinci yılımızda aynı karakterde bir oyuncuyu takıma monte edemedik.
   </p>
   <p class="MsoNormal">
    -Sevilla’ya karşı oyunun başında 2-0 geriye düşünce ne hissettiniz?
   </p>
   <p class="MsoNormal">
    İki küçük kaza golü yedik diye düşündüm. Kesinlikle karşılık verebileceğimizi biliyordum. Biraz da heyecandan kaynaklandı o skor. Oyuncularım sakinleşip kendilerine gelince tekrar oyuna ortak olduk. Önemli olan 2 gol yemek değil, takımımızın bu durumu lehimize dönüştürebileceğine inanmasıydı. Bunu da başardılar.
   </p>
   <p class="MsoNormal">
    -Aziz Yıldırım size hiç müdahalede bulundu mu?
   </p>
   <p class="MsoNormal">
    O işini yapıyordu. Ben de işimi yapıyordum. İlişkimiz gayet iyiydi. Konuşurduk. Ben ofisine giderdim, o gelirdi, devamlı konuşurduk. Ben isteklerimi söylerdim. O da kendi durumunu anlatırdı. Hiç işime karışmadı. Başkanımızdı, fikrini söylerdi tabii. Buna da hakkı vardı. Ama sahada futbolcularla çalışan bendim. Dolayısıyla kararları kendim aldım. Ama onu her zaman dinledim. Fikrini sordum. Çünkü futbolu çok iyi bilen bir başkandı. F.Bahçe gibi büyük bir kulübü çok iyi yönetiyordu. Üzerindeki baskı büyüktü. Onunla çalışırken rahattım. Bütün kararlarıma saygı gösterdi. Bazı düşüncelerime katılmasa da saygı gösterdi. Ben de ona saygı duydum. Ama verdiğim bir karardan asla, o istedi veya o böyle düşünmüyor diye dönmedim.
   </p>
   <p class="MsoNormal">
    -Hep planlarınızdan bahsettiniz. Kalsaydınız F.Bahçe’yi nerelere taşıyabilirdiniz?
   </p>
   <p class="MsoNormal">
    Bir başarıya ulaşırsan her zaman daha fazlasını istersin. Avrupa’da daha da başarılı olmak en büyük hedefimdi. Böyle bir kapasite vardı bizde çünkü. Birkaç takviye ile bu mümkün olabilirdi.
   </p>
   <p class="MsoNormal">
    -Türkiye’de kaldığınız dönemde size en acı veren maç hangisi oldu?
   </p>
   <p class="MsoNormal">
    Türkiye Kupası’nda G.Saray’a karşı oynadığımız ve 1-1 bittiği için elendiğimiz maç. Maçta bir kişi eksiktik. Ama Gökhan Gönül’ün golüyle 1-0 öne geçtik. Sonra hakemin büyük bir hatasıyla 9 kişiye düştük. Gökhan’a verdiği ikinci sarı kart çok ağırdı. Bizim için acı bir karardı. Çünkü Gökhan’ın orada hiçbir suçu yoktu.
   </p>
   <p class="MsoNormal">
    -F.Bahçe seyircisi nasıldı? Ülkenizle kıyaslarsanız…
   </p>
   <p class="MsoNormal">
    Taraftarın aşkı, 90 dakika bitmeyen tezahüratları beni çok etkiledi. Çok heyecanlı taraftarımız vardı. Flamengo’ya çok benziyor. Tutkulu bir seyirci. Yarın Maracana’ya git, orada Flamengo taraftarlarının ne kadar tutkulu olduğunu görürsün. F.Bahçe’de en büyük avantajımız, seyirci sahanın içinde gibiydi. Maracana’da ise tribünler sahaya çok uzak.
   </p>
   <p class="MsoNormal">
    -Japonya, Türkiye, Özbekistan, Rusya, Yunanistan gibi ülkelerde çalıştınız. Farklı coğrafya ve kültürler...
   </p>
   <p class="MsoNormal">
    Çok farklı kültürlerle tanışma imkânım oldu. Öncelikle başarılı olmak için gittiğiniz ülkenin kültürünü öğrenmek zorundasınız. Antrenman şeklinizi bile bu kültüre göre düzenlemelisiniz. Bu saydığınız ülkelerin hepsi birbirinden farklıydı.
   </p>
   <p class="MsoNormal">
    -Birer cümleyle özetleyecek olursanız…
   </p>
   <p class="MsoNormal">
    Japonya, disiplin ve organizasyon ülkesi. Türkiye, duygulu ve heyecan verici bir ülke. Rusya soğuk. Sadece havası değil, insanları da soğuk. Özbekistan’da her şey yeni. Rusya’ya benziyor. Futbolu seviyorlardı.
   </p>
   <p class="MsoNormal">
    -Yunanistan…
   </p>
   <p class="MsoNormal">
    Zico, Yunanistan deyince iç geçirdi. Komşumuz hakkında pek iyi şeyler söylemedi. Çünkü oradan çok dramatik bir şekilde ayrılmıştı. Çalıştığı Olympiakos, kulüple ilişiğinin kesildiğini kendisine bir mektupla bildirmişti. Bir gün evine gelen mektupta, kulübe bir daha gelmemesi yazıyordu. Bu olay onu bir hayli etkiledi. Dolayısıyla Yunanistan deyince açtı ağzını yumdu gözünü. İlk sözü, “Yunanistan’ı bir an önce unutmak istiyorum.” oldu. Ona göre ülke güzeldi. Atina güzel bir şehirdi ancak…: “Orada arkamdan vuruldum. Ülkenin futbol camiası cidden beni hayal kırıklığına uğrattı.”
   </p>
   <p class="MsoNormal">
    Gerçekten de Yunanistan onu etkilemişti. Bizim kültürümüze dair birkaç kelime söylemesini istediğimde de sözü Yunan medeniyetine getirdi. Bu arada hemen belirtelim, Brezilya’da Yunanistan’ın imajı çok üst düzeyde. Okullarda Yunan medeniyetinin yeri ayrı. Bunun yanında Latin alfabesine büyük ilgi var. Son bir şey daha, her yıl hatırı sayılır Brezilyalı turist Yunanistan’ı ziyaret ediyor. Zico ise bakın ne diyor? “Herkes orası için ‘medeniyetlerin beşiği’ der. Ama orada pek çok saygısızlık yaşadım. Futbolda bir kültürlerinin olduğunu söyleyemem. Türkiye bu açıdan çok farklı. Çok ileri bir ülke. Halkın tavırları, genel yaşamı, insanların birbirine saygısı Yunanistan’dan çok ileride. Yunanistan’da üzerinizde bir takım formasıyla sokakta dolaşamazsınız. Çünkü dövülürsünüz. Türkiye’de ise herkes tuttuğu takımın formasıyla maça gidiyor. Yine orada derbi maçlarda deplasman takımlarının seyircileri stada alınmıyor. Futbol bu değil.”
   </p>
   <p class="MsoNormal">
    Zico, Yunanistan’a dair söylediklerini bitirdikten sonra biraz neşelenmek için Türkiye’de çok çay içtiğini dile getiriyor. Camileri gezdiğini, İstanbul’u çok sevdiğini, bir seferinde Bodrum’a gittiğini ve buraya hayran kaldığını; hatta Bodrum’a bir kez daha gitmek istediğini de bizimle paylaşıyor.
   </p>
   <p class="MsoNormal">
    O şu anda günlerini kendi adıyla kurduğu futbol merkezinde geçiriyor. Kendisine ait 2 kulübü var. Biri Rio eyaletinin 2. liginde mücadele ediyor. Diğeri de alt liglerde… Rio’daki futbol eğitim merkezinin aynısından Brezilya’daki diğer eyaletlerde açmayı düşünüyor. Bu merkezlerin adı ise ‘Zico 10 Futbol Okulu’ olacak. Aynı zamanda bugüne kadar attığı golleri bir DVD’de topluyor. Hayatından memnun. Neşesi yerinde. Röportaj bitip yanından ayrılırken “Türkiye’ye selam” demeyi ihmal etmedi. Son sözü Türkçe’ydi: “Teşekkürler…”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### MusTaFa DeLen, 24 September 2010, 00:00
> koyu bir fenerbahçeli olarak zico yu hiç unutamıyorum futbol anlayışını futbolculara yansıtmasını çok iyi bilen bir kişi onun tekrar fenerbahçeye gelmesini isterim ama bunu ancak yönetim yapabilir. Ama Yinede Herzaman Kalbimizdesin ZİCO FENERBAHÇE seninLe Herzman Gurur Duydu..

Kaynak: [www.aksiyon.com.tr](http://www.aksiyon.com.tr/aksiyon/haber-26862-fenerbahcede-isim-yarim-kaldi.html), [web.archive.org (arşiv bağlantısı)](http://web.archive.org/web/20141102041457/http://www.aksiyon.com.tr/aksiyon/haber-26862-fenerbahcede-isim-yarim-kaldi.html)
