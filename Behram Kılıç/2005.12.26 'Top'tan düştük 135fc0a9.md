# ‘Top’tan düştük

*Behram Kılıç 2005.12.26*

<div>
 <p>
  <font>
   Süper Lig’de süprizleri ve olayları bol bir ilk yarıyı geride bıraktık. F.Bahçe ve G.Saray’ın zirvede yalnız kaldığı, Beşiktaş ve Trabzon’un yokları oynadığı ligin ilk yarısını Kayserispor’un 3. sırada tamamlaması herkesi şaşırttı. Anelka’nın Konya’ya elle attığı gol ise ilk yarının en çok konuşulan hadisesi oldu.
   <br/>
   <br/>
   Süper Lig’de son yıllarda pek de alışık olmadığımız bir ilk yarıyı geride bıraktık. 17 maç sonrasında F.Bahçe ve G.Saray zirvede yalnız kalırken, Beşiktaş ve Trabzon şampiyonluğa havlu attı. Avrupa’da ülkemizi temsil eden tüm takımlarımız elendi. Hakem hataları özellikle F.Bahçe lehine ayyuka çıktı. Futbol Federasyonu olağanüstü seçim kararı aldı. G.Saray yönetimi ligin daha ilk maçında kendi taraftarlarınca yuhalandı. O taraftarların yuhaladığı G.Saray Başkanı Özhan Canaydın kulüpler birliği başkanı oldu. İlk yarının bir başka sürprizi de Kayserispor’un beklenmeyen bir çıkış göstererek devreyi 3. sırada tamamlamasıydı.
   <br>
    <br>
     F.Bahçe rekoru kıramadı
     <br>
      <br>
       Süper Lig geçtiğimiz yılların aksine Futbol Federasyonu’nun aslan payını dört büyükler arasında dağıttığı havuza vurduğu darbe ile başladı. Federasyon, gelirinin yüzde 50’si 4 Büyük’e dağıtılan havuzu yıktı. Tek puana 78 bin YTL, galibiyet halinde ise kazanan takıma 234 bin YTL verilmesi kararlaştırıldı. Şampiyon takım ise 3,5 milyon YTL’nin sahibi olacaktı. Bir önceki Havuz Kriterleri’nde 4 Büyükler gelirin yüzde 50’sini garanti olarak kasalarına koyuyordu. Yeni sistemde yüzde 49’luk pay yüzde 35 ile ‘Dayanışma Payı’, yüzde 14’lük dilim ise ‘Şampiyonlar Payı’ olarak kulüplere garanti edildi. Geri kalan yüzde 51 ise yüzde 44 ‘Puan performansı’, yüzde 7 ile de ‘Sezon performansı’na göre dağıtılacaktı.
       <br>
        <br>
         Bu paylaşımın hikmetinden midir bilinmez ama Kayseri ve Sivas gibi takımlar ligin ilk yarısını üst sıralarda tamamlamayı başardı. Lider F.Bahçe’nin 22 puan gerisindeki Trabzon ile 20 puan gerisindeki Beşiktaş ise şampiyonluğa erken havlu attı. Geçtiğimiz sezonun başarılı takımları Denizli ve Malatya da bu sezona oldukça kötü başladı. Ligin ilk 10 haftasında sadece 3 puan toplayabilen Malatya sonraki 7 haftada 14 puan alarak bir nebze olsun alt sıralardan kurtulmayı başardı.
         <br/>
         <br/>
         Yönetim daha ilk maçta ıslıklandı
         <br/>
         <br/>
         Süper Ligin ilk yarısına F.Bahçe damgasını vurdu. Sarı-Lacivertli ekip hem içte hem de dışta en fazla puan toplayan takım oldu. 45 puanla ilk yarıyı zirvede tamamlayan Kanarya, 13 maç ile Beşiktaş’a ait olan üst üste en fazla maç kazanma rekoruna çok yaklaştı. Üst üste 12 maç kazanan Sarı-Lacivertliler 13. maçta sahasında ağırladıkları Trabzonspor ile 2-2 berabere kalarak rekoru bir başka bahara bıraktı. Önceki yılların aksine transferde hareketli bir görüntü izlemeyen ve yıldız olarak sadece Ganalı Appiah’ı kadrosuna katan Sarı-Lacivertli ekip, ligin ilk yarısını yenilgisiz tamamlamayı başardı.
         <br/>
         <br/>
         F.Bahçe Avrupa’da ise kendisinden beklenen başarıyı bu sezon da gösteremedi. Milan, Schalke 04 ve PSV ile aynı grupta yer alan ekibimiz grubu 4 puanla sonuncu sırada tamamladı. Süper Lig’de ilk yarıda en az gol yiyen F.Bahçe, Şampiyonlar Ligi’nde ise 6 maçta kalesinde 14 gol görerek en fazla gol yiyen 3 takımdan biri oldu.
         <br/>
         <br/>
         G.Saray ilk yarıyı ikinci sırada tamamlamasına rağmen yönetim taraftarlarının hedefi oldu. Sarı-Kırmızılı takımın taraftarları Süper Lig’in ilk maçından itibaren yönetim aleyhine protestolarını ilk yarı boyunca sürdürdü. Efsane kaptan Bülent Korkmaz’ın jübile kriziyle de sarsılan yönetim en ağır darbeyi takımın UEFA Kupası’nda köy takımı denilen Norveç’in Tromso ekibine elenmesiyle yedi. Bu sonuç taraftarın tepkisini iyice artırdı. Hagi’yi göndererek Erich Gerets ile anlaşan Cim Bom, Belçikalı hocanın önderliğinde tüm olumsuzluklara rağmen ligden kopmadı. Yönetim ise hem futbolculara alacaklarını ödemede sorun yaşadı hem de taraftarla arayı düzeltmek için büyük gayret sarf etti. İkinci başkan Ergün Gürsoy’un ‘F.Bahçe bizi her alanda geçti’ açıklaması da camiada büyük tepki çekti.
         <br/>
         <br/>
         Sarı-Kırmızılı takımda ilk yarıda Ümit Karan sürprizi yaşandı. Karan attığı 13 golle takıma büyük katkı yaptı. Ancak buna rağmen pek çok maçta yedek kulübesinden kurtulamadı. Ali Sami Yen’de oynanan ve G.Saray’ın 1-0 kaybettiği F.Bahçe maçından sonra Ümit Karan’ın ‘Ben joker değilim’ diyerek devre arası ayrılabileceği sinyalleri vermesiyle Gerets, bu oyuncuyu geri kalan üç maçta ilk onbirde oynatarak Hakan Şükür’ü kulübeye gönderdi. İlk yarıda sadece 3 gol atan Hakan Şükür kulübede oturması halinde sorun çıkarır diyenleri yalanlarcasına herhangi bir krize yol açmadı. G.Saray’da devre arası gönderilmesi gündeme gelen İliç ise 16. hafta oynanan Beşiktaş maçında attığı 2 golle paçayı kurtardı.
         <br/>
         <br/>
         Beşiktaş ‘Atom Karınca’sını gönderdi
         <br/>
         <br/>
         Türk futbolu adına ilk yarıda gelişen en önemli olaylardan biri ise G.Saray camiasında birlik ve beraberliği tesis etmekte zorlanan Başkan Özhan Canaydın’ın, İlhan Cavcav’ın bırakmasıyla Kulüpler Birliği Başkanlığına getirilmesi oldu. Sezona yaptığı birbirinden ilginç transferlerle başlayan Beşiktaş ise ilk yarıda bekleneni veremedi. Rıza Çalımbay’ın önderliğindeki Siyah-Beyazlılar K.Erciyes maçıyla başlayan kötü sonuçları bir türlü engelleyemedi. Norveçli Carew’i O.Lyon’a satan yönetim Almanya’da sorun yaşayan Ailton’u alarak bu oyuncunun yerini doldurmaya çalıştıysa da bunda başarılı olamadı. Başkan Yıldırım Demirören’in ‘arkasındayım’ dediği Rıza Çalımbay’ın istifa etmesi, Ailton’un ayrılmak için sorunlar çıkartması, sezon başında gönderilmesi gündeme gelen Sergen’in 17 maçta topu topu 171 dakika forma giymesi, Tümer’in millî takımda gösterdiği performansı kendi takımında gösterememesi, takımın neredeyse tüm oyuncularının çeşitli aralıklarla sakatlıklar geçirmesi Beşiktaş’ı bir anda zirvenin gerisine itti. Rıza Çalımbay’ın istifasıyla teknik direktörlüğe getirilen Fransız Jean Tigana da olumsuzlukların önüne geçemedi. Başkan Demirören ansızın istifa ettiyse de daha sonra camiadan gelen baskılarla yönetime devam etme kararı aldı.
         <br/>
         <br/>
         UEFA Kupası’nda Bolton, Sevilla, Zenit, Guimaraes takımlarıyla aynı gruba düşen Beşiktaş grubunda ilk üç takım arasına giremeyerek Avrupa’ya da erken veda etti.
         <br/>
         <br/>
         Karadeniz’de gemiler battı
         <br/>
         <br/>
         Tam 22 yıldır şampiyonluğa hasret Trabzonspor da ligin ilk yarısında şok üstüne şok yaşadı. Sezona Şampiyonlar Ligi ön elemesi oynayacağı için tüm rakiplerinden önce başlayan Karadeniz ekibi, teknik direktör ve yönetim hatalarının arka arkaya gelmesiyle tarihinin en kötü ilk yarılarından birini geride bıraktı. Karadeniz ekibi Şampiyonlar Ligi ön eleme maçında Kıbrıs Rum takımı Anorthosis Famagousta’ya elendi. Bu sonuç tüm Türkiye’yi olduğu gibi Karadeniz takımını da şoke etti. Ardından Gökdeniz’in bahis skandalı patlak verdi. Sonra Fatih Tekke kasığından sakatlandı; Polonyalı Szmykowiak’ın ayağı kırıldı. Teknik Direktör Şenol Güneş istifa ederek takımı yarı yolda bıraktı.
         <br/>
         <br/>
         Ligde Sivas, Vestel Manisa, G.Saray ve Samsun’a üst üste yenilen Bordo-Mavililer Güneş’in yerine Boşnak asıllı Fransız Vahid Halilhodziç’i getirmelerine rağmen kötü sonuçları durdurmayı başaramadı. Ligin 13. haftasında D.Bakır’a deplasmanda 3-0 mağlup olan Bordo-Mavililerde yönetim olağanüstü kongre kararı aldı. İlk yarının son haftasında yapılan seçimde İskender Önal ve Özkan Sümer ile birlikte başkanlığa aday olan Nuri Albayrak Trabzonspor’un 14. başkanı seçildi. Derbilerde F.Bahçe’yle 2-2 berabere kalan, Beşiktaş’ı 1-0 mağlup eden Trabzon, G.Saray’a ise 4-1 yenildi. Petkoviç, Tolga gibi oyuncuların elde tutulamaması, Jefferson, Tomas Jun ve Eller gibi vasat oyuncuların alınması da ilk yarıdaki notlar arasında yer aldı.
         <br/>
         <br/>
         Kayseri takımlarının sürprizi
         <br/>
         <br/>
         Geçtiğimiz yıl isimlerini değiştiren iki Kayseri takımı ilk yarıya adeta damgalarını vurdu. Ertuğrul Sağlam’ın teknik direktörlüğündeki Kayserispor ligin ilk iki maçını kaybettikten sonra arka arkaya 4 galibiyet alarak bir anda üst sıralara tırmandı. Bu çıkışını ilk yarı boyunca sürdüren Sarı-Kırmızılı takım devreyi 3. sırada tamamlayarak beklenmedik bir sürpriz gerçekleştirdi. Kayserispor her şeye rağmen dört büyüklerden sadece Beşiktaş’tan bir puan alabildi. Geçen sene G.Saray’a son dakikada attığı kafa golüyle Cim-Bom’u bir bakıma şampiyonluktan eden Kayserispor’lu Gökhan ilk yarıda 13 golle gol krallığında iddialı olduğunu gösterdi. A Millî Takıma kadar yükselmeyi başaran Gökhan’ın haliyle talipleri de arttı.
         <br/>
         <br/>
         Diğer Kayseri takımı K.Erciyes ise iyi başladığı ilk yarının ortalarından sonra beklenmedik yenilgiler aldı. Devreyi 23 puanla 7. sırada tamamlayan K.Erciyes’i, takımı 2. Lig’den Süper Lig’e çıkaran Mustafa Uğur çalıştırıyor. İki Kayseri takımının ortak bir özelliği de tek bir taraftarlar derneği altında bütünleşmeleriydi.
         <br/>
         <br/>
         Geçtiğimiz yılın başarılı takımı Denizlispor ilk yarıyı ligin en alt sırasında tamamladı. Ligin ilk on haftasında 3 puan toplayabilen Malatyaspor ise sonraki 7 haftada aldığı 14 puanla alt sıralardan bir nebze olsun kurtulabildi. G.Antep evinde oynadığı hiçbir maçı kazanamayarak ilginç bir istatistiğe imza attı. Konya ve D.Bakır ise dış sahada maç kazanamayan iki takım oldu. İlk kez Süper Lig’e çıkan ve bir dönem F.Bahçe’yi çalıştıran Alman W.Lorant’ı takımın başına getiren Sivasspor oynadığı başarılı futbolla dikkatleri çekti. Yiğidolar, F.Bahçe ve G.Saray ile birlikte kalesinde 17 gol görerek en az gol yiyen takımlardan biri olmayı başardı. Ligin bir başka yenisi Vestel Manisa ise inişli çıkışlı bir grafik sergiledi. İlk yarıda toplam 3 galibiyet alan B.Şehir Belediye Ankaraspor’un Beşiktaş ve Trabzonspor’u mağlup etmesi dikkat çekti.
         <br/>
         <br/>
         Antrenör kıyımı yaşandı
         <br/>
         <br/>
         Süper Lig’de ilk yarıda adeta antrenör kıyımı yaşandı. G.Saray, F.Bahçe, Kayseri, K.Erciyes, Sivas, Konya dışındaki her takım hoca değiştirdi. İlk yarıda üç hocayla çalışan Ç.Rize hoca değiştirmekte başı çekti. Rıza Çalımbay ve Hüseyin Kaplar bu yarıda iki takım çalıştıran teknik direktörlerdi. Çalımbay Beşiktaş’tan ayrıldıktan sonra B.Ankaraspor’un başına geçti. Sezona D.Bakır’ın başında giren Hüseyin Kaplar ise bu takımdan ayrıldıktan sonra Faruk Hadzibegic’in görevine son veren G.Antepspor’a geçti.
         <br/>
         <br/>
         İlk yarının Fair-Play tablosuna baktığımızda ise F.Bahçe’yi önde görüyoruz. Sarı-Lacivertli takım futbolcuları bu yarıda 1 kırmızı, 27 sarı kart gördü.
         <br/>
         <br/>
         Ligin ilk yarısına özellikle F.Bahçe lehine yapılan hakem hataları damgasını vurdu. Öyle ki G.Saray Başkanı Özhan Canaydın bu hataları bir sinevizyon gösterisi eşliğinde basına gösterdi. F.Bahçe’nin Konya ile deplasmanda 2-0 yenik düştüğü maçın 76. dakikasında Anelka’nın elle attığı gol ilk yarının en bariz hatalarından biriydi. Konyaspor Teknik Direktörü Aykut Kocaman bu maçın ardından lisansını çöpe atarken takımının başına dönmesi için zor ikna edildi. Maçın hakemi Özgüç Türkalp ise ilk yarının geride kalan bölümü için dinlendirilirken yine F.Bahçe’nin Ç.Rize deplasmanında Nobre’nin eliyle attığı gol de maçın hakemi Metin Tokat’ın dikkatinden kaçtı.
         <br/>
         <br/>
         Ligin ilk yarısında da her zaman olduğu gibi saha içi ve dışındaki olaylar devam etti. Beşiktaş-D.Bakır maçında maç sonrası çıkan olaylar sebebiyle Beşiktaş’ın sahası Profesyonel Disiplin Kurulu tarafından kapatıldı. Ancak saha kapatma cezası F.Bahçe maçına rastladığı için Tahkim Kurulu bu kararı bozdu! Kayseri-Sivas maçı ve Sivas-Konya maçlarında yaşanan seyirci olayları, G.Saray-Beşiktaş maçı öncesi sokak kavgaları, Trabzon’da Bordo-Mavililerin kupada kaybettiği Kayseri maçından sonra seyircilerin koltukları sökerek sahaya atmaları, V.Manisa-Ankaragücü maçında Güven’in ayağını kıran Yılmaz’a CHP Denizli milletvekili Cengiz Oral’ın pet şişe fırlatması ilk yarıda akıllarda kalan diğer olaylardı.
         <br/>
         <br/>
         A Millî Takım şoka uğrattı
         <br/>
         <br/>
         Ligin ilk yarısında hep gündemde olan bir konu da A Millî Takımın 2006 Dünya Kupası elemelerine gidip gidemeyeceği idi. Ersun Yanal’ın görevine son verilerek Fatih Terim’in teknik direktörlüğe getirildiği millî takım, Terim döneminde birbirinden kritik üç maç oynadı. Danimarka ile 2-2 berabere kalan, deplasmanda ise Ukrayna ve Arnavutluk’u mağlup etmeyi başaran millîler grubunda 2. olarak baraj maçı oynamaya hak kazandı. Baraj maçında en iyi kura diye nitelendirilmesine rağmen İsviçre’ye elenen millîler hayal kırıklığına sebep oldu. İlk maçı 2-0 kaybeden ikinci maçı 4-2 kazanan millîlerde elenmenin ardından Terim’in yardımcılarından Mehmet Özdilek’in İsviçreli oyunculara tekme atmasıyla başlayan olaylar uzun süre dünya medyasının gündemini meşgul etti. FIFA da Türkiye aleyhine soruşturma açtı. Türkiye’nin ve olaylara karışan futbolcu ve diğer kişilerin alacağı cezalar önümüzdeki günlerde açıklanacak. Yine bu dönemde 2012 Avrupa Futbol Şampiyonası’nı düzenlemek isteyen Türkiye, final öncesi oylamada aday ülkeler arasından ilk üçe kalamayarak elendi.
         <br/>
         <br/>
         Futbol Federasyonu genel kurul kararı aldı
         <br/>
         <br/>
         Havuzda yapılan düzenlemeyle sezona başlayan daha sonra ligin isim hakkını Turkcell’e satan, kupayı kazanacak takıma da para vermeyi kararlaştıran Futbol Federasyonu, özellikle A Millî Takım’ın İsviçre ile oynadığı maçlardan sonra yaşananlardan dolayı genel kurul kararı almak zorunda kaldı. Federasyonda yöneticilerin arka arkaya görevlerinden ayrılmaları, Tahkim Kurulu’nun Disiplin Kurulu’nun aldığı kararları peş peşe bozması, hakemlerin F.Bahçe lehine arka arkaya hatalar yapması federasyonun genel kurul kararı almasında etkili olan diğer unsurlardı.
         <br/>
         <br/>
         Futbol liginde ilk yarı bütün bu yaşananlarla geride kaldı. Verilen 32 günlük aradan sonra ikinci yarı 20 Ocak 2006 tarihinde yapılacak karşılaşmalarla start alacak ve sezon 14 Mayıs 2006 tarihinde sona erecek.
         <br/>
         <br/>
         Fair-Play’in ön plana çıktığı, iyi oynayanın kazandığı, hakem hatalarının az olduğu, seyircilerin keyifle izleyebilecekleri maçlara sahne olan bir ikinci yarı diliyoruz.
         <br/>
         <br/>
         SÜPER LİGİN İLK YARIDA DEĞİŞEN  HOCALARI
         <br/>
         <br/>
         Takım / Eski Hoca / Yeni Hoca
         <br/>
         <br/>
         Malatyaspor / Feyyaz Uçar / Ziya Doğan
         <br/>
         Gençlerbirliği / Ziya Doğan / Mesut Bakkal
         <br/>
         Samsunspor / Şaban Yıldırım / Erdoğan Arıca
         <br/>
         Ankaragücü / Adnan Öztürk / Saffet Susiç
         <br/>
         Trabzonspor  / Şenol Güneş / Vahid Halilhodziç
         <br/>
         Denizlispor / Giray Bulak / Nurullah Sağlam
         <br/>
         D.Bakırspor / Hüseyin Kaplar / Nejat Biyediç
         <br/>
         Ç.Rize / Şenol Çorlu / S. Özberk, G. Kurtar
         <br/>
         B.Ankara / Samet Aybaba / Rıza Çalımbay
         <br/>
         V.Manisa / Levent Eriş / Ersun Yanal
         <br/>
         G.Antep / F.Hadzibegic / Hüseyin Kaplar
         <br/>
         Beşiktaş / Rıza Çalımbay / Jean Tigana
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1966 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23079), [web.archive.org (arşiv bağlantısı)](http://web.archive.org/web/20060525001642/http://www.aksiyon.com.tr:80/yazdir.php?id=23079)
