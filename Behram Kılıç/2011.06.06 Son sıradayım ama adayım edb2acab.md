# Son sıradayım ama adayım

*Behram Kılıç 2011.06.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   550 koltuk için binlerce aday meydanlarda kıyasıya yarışıyor. Peki, bu yarıştaki son sıra adayları hangi halet-i ruhiye içinde. Seçilmeleri imkânsız gibi görünen İstanbul’un son sıra adaylarıyla konuştuk.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Cumhuriyet tarihinin en önemli seçimlerinden birinin arefesindeyiz. AK Parti üçüncü kez kazanmak, CHP oy oranını artırmak, MHP ise anketlerin aksine Meclis’e rahat girmek istiyor. Bu seçimi heyecanlı kılan bir başka unsur da aday adaylığı sürecinde yaşandı. 12 Haziran seçimleri görülmemiş bir aday başvurusuna sahne oldu. AK Parti, iktidarın da cazibesiyle aday akınına uğradı. 2002’de 2 bin 200, 2007’de 3 bin 800 kişinin başvurduğu bu partiye, 12 Haziran için yaklaşık 6 bin kişi müracaat etti. Başbakan Erdoğan da 6 bin adayın içinden 550 kişiyi belirledi.
    </p>
    <p class="MsoNormal">
     CHP lideri Kemal Kılıçdaroğlu nispeten daha rahattı. CHP Genel Merkezi’ne yapılan başvuru sayısı 4 bin civarındaydı. MHP’ye ise yurt çapında toplam 2 bin 500 kişi başvurdu. Hâliyle bunca adayın içinden 550 kişilik bir liste yapmak çok zordu. Temayüller, mülakatlar, dengeler, ince hesaplar neticesinde her üç parti de 550’şer milletvekili adayını belirledi. 550 kişinin arasına girenler ilk virajı döndü dönmesine ama ya illerin son sırasına yerleşenler? En şanslı il Bayburt’tu. Zira bu şehrimizden bir milletvekili Meclis’e girecek. Onun için her adayın ama az, ama çok şansı var.
    </p>
    <p class="MsoNormal">
     Ya İstanbul’a ne demeli? 3 bölgeye ayrılan İstanbul, Meclis’e toplam 85 (1. Bölge’den 30, 2. Bölge’den 27 ve 3. Bölge’den 28) milletvekili gönderecek. Meclis’teki 6,4 vekilden biri İstanbullu olacak. Kesin olan bir şey var ki AK Parti, CHP ve MHP’den aday gösterilen birçok isim seçilemeyecek. Bunların başında ise son sıra adayları geliyor. Biz de İstanbul’un son sıra adayları ile konuştuk. Yerlerinden memnunlar mı? Nasıl olsa seçilemeyeceğiz diyerek siyasete havlu attılar mı? Kendilerine son sırayı layık gören liderlerine kızıyorlar mı?
    </p>
    <p class="MsoNormal">
     Haberi hazırlarken yaşadığımız bir olayı da sizinle paylaşmak istiyoruz. Bir partinin İstanbul’daki merkezini aradık. Adayın adını söyleyerek telefonunu istedik. Sekreter, ‘Kim o?’ diye sordu. ‘Partinizin son sıra adayı’ dedik. Sekreterin sonraki sorusu ‘Hangi bölgeden?’ oldu. Evet, son sıra adaylarının işleri gerçekten zordu. İşte, şimdi sözü onlara bırakıyoruz.
    </p>
    <p class="MsoNormal">
     ALİ RIZA ABDİK (İÇ MİMAR) AKP
    </p>
    <p class="MsoNormal">
     İSTANBUL 2. BÖLGE 27. SIRA ADAYI:
    </p>
    <p class="MsoNormal">
     Son sırayı beklemiyordum ama çok da iyi oldu. Çok hoşuma gitti. CHP Genel Başkanı Kemal Kılıçdaroğlu’nun 1. sıradan aday olduğu 2. Bölge’de 27. sıradayım. İstanbul’daki en genç milletvekili adaylarından biriyim. Sıram 27, yaşım da 27. Tek rakibim, Kılıçdaroğlu. Gittiğim her toplantıda bunu söylüyorum, benim rakibim odur. Başbakanım onu bana rakip görmüştür. Onun için çok mutluyum. Daha gayretli çalışmam gerektiğini biliyorum. Ben Meclis’e girersem Kılıçdaroğlu giremeyecek. O girerse ben giremeyeceğim. Tek amacım onu Meclis’e sokmamak. Bu benim için şeref nişanıdır. Bu yaşta, hükümet olan bir partide, listede olabilmek bir şereftir. Küçüklüğümden beri siyasetteyim. Fiilî anlamda ise 7 senedir partinin içindeyim. Türk siyaset tarihinde ilk defa gençleri bu kadar kucaklayan bir partiyiz. Listelerinde gençlere bu kadar yer veren başka parti yok. Başbakan’a çok şey borçluyuz, gençlere değer veriyor. Halkımız ona büyük teveccüh gösteriyor. Aday olduğum günden beri vatandaşın arasındayım. Emekliler ve memurlar biraz daha iyileştirme istiyor. Gençler ise beni karşılarında gördüklerinde mutlu oluyor. Gençlerin hayalleri var, derdi var, sevdası var. Onlara 25 yaşında seçilme hakkı tanıyan, bu hükümet. Artık ‘gençtir yapamaz’ anlayışı geride kaldı. Seçilirsem üniversite gençliğinin problemleriyle uğraşacağım.
    </p>
    <p class="MsoNormal">
    </p>
    <p class="MsoNormal">
     TACETTİN DEVRAN ÇAKMAKÇI (AVUKAT) CHP İSTANBUL 3. BÖLGE 28. SIRA ADAYI:
    </p>
    <p class="MsoNormal">
     Listelerin açıklanmasını son dakikaya kadar takip ettim. Ama bir türlü liste açıklanmıyordu. Sonrasında pes ettim. Arkadaşlarım listede olduğumu söyledi. Yaşım 29. Gencim. Onun için listeye girmeyi beklemiyordum. Benim için çok büyük bir sürpriz oldu. Benim yaşımdaki biri için son sırada olmak çok önemli değil. Şu an kendimi son sırada gibi hissetmiyorum. Avukatım, bu yüzden zaman zaman şehir dışında oluyorum ama buna rağmen elimden geleni yapıyorum. Esnaf ziyaretleri yaptık mesela. Kendimi halka yakın hissettim. Zaten 7-8 yaşındayken mitinglere katılırdım. Babam da SHP’den aday adayıydı. Sol duruşum üniversite hayatımda da vardı. İnsanlar genç birini karşılarında gördükleri için mutlu oluyor. Halkın laiklik, Atatürkçülük gibi tartışmalardan ziyade gelecekte ne yapacağız meselesiyle daha yakından ilgili olduğunu gördüm. CHP de artık gelecekle ilgili projeler ortaya koyuyor. AKP’liler bile bu projelerimizden hoşnut. Hatta bize “Böyle devam edin, belki gelecek seçimde size oy veririz.” diyorlar.
    </p>
    <p class="MsoNormal">
    </p>
    <p class="MsoNormal">
     HAYRİ KÖSE (YÖNETİCi) AK PARTİ
    </p>
    <p class="MsoNormal">
     İSTANBUL 1. BÖLGE 30. SIRA ADAYI:
    </p>
    <p class="MsoNormal">
     Listede olmak benim için büyük bir şeref. Başbakan’ın listesindeyim. Teşkilattan gelen bir kişiyim. 2001’den beri partinin içindeyim. Sabah 8, akşam 10 çalışıyoruz. Adaylıktaki ilk deneyimim. Engelli bir vatandaşım. Daha önce il özürlüler koordinasyon merkezinde çalıştım. 2009’da Çekmeköy teşkilatında görev aldım. Halk, partimizden, sağlık ve ulaşımdaki çözümlerimizden, engellilerle ilgili çalışmalardan memnun. İstanbul’da 1,5 milyon engelliyiz. Engelli vatandaşlarımız beni karşılarında gördüklerinde çok memnun oluyor. Kendi evlatlarının da okuyabileceğini, hayata tutunabileceğini benim şahsımda bizzat müşahede ediyorlar. 12 Eylül referandumunda engellilerle ilgili anayasaya konan pozitif ayrımcılık maddesi bizleri çok mutlu etti. Bu hükümet engelliler için çok ciddi iyileştirmeler yaptı. Ben de elimden geleni yapacağım. Durmak yok, yola devam diyorum.
    </p>
    <p class="MsoNormal">
    </p>
    <p class="MsoNormal">
     MEHMET YASİN MURATAL (YÖNETİCİ) MHP İSTANBUL 3. BÖLGE 28. SIRA ADAYI:
    </p>
    <p class="MsoNormal">
     Son sıradan aday olmak bizim için fark etmez. 550 kişinin içine girmek de bir şereftir. Biz ülkücüyüz. Bize ne görev verilirse onu yaparız. Şu an bile seçim çalışmasındayım. Hiçbir sıkıntım yok. Liderimize de teşekkür ediyorum beni o sıraya yazdığı için. 1973’ten beri ülkücüyüm. Devlet memurluğundan emekli olduk, ülkücülükten emekli olmayacağız, ölene kadar devam edeceğiz. Halkın arasında olmak çok güzel bir duygu. Onların ayağına gidiyorsun. Dertlerini dinliyorsun. Bir yerde bana sordular, ‘Kaçıncı sıradan adaysın?’ diye. “28. sıradayım.” dedim. “Senin bu çalışmana istinaden biz size oy vereceğiz.” dediler. Bundan daha güzel bir duygu olabilir mi?
    </p>
    <p class="MsoNormal">
    </p>
    <p class="MsoNormal">
     GÜLSEREN GÜÇLÜER (BANKACI) MHP İSTANBUL 2. BÖLGE 27. SIRA ADAYI:
    </p>
    <p class="MsoNormal">
     Bir bankada şube müdürüydüm. Emekli olduktan sonra siyasete girdim. İlk aday adaylığımda böyle bir fırsat verilmiş olması beni mutlu etti. Ama herkesin gönlünde en iyi yerden aday gösterilmek yatar. Açıkçası ilk on adayın içinde olabilirdim diye bekliyordum. Olmadı. Yine de hayal kırıklığına uğramadım. Teşkilatta bana abla derler. Adaylarımız da çok güçlü. Üzerimizde Türkiye için gerekli olan kişiler var. Bu listede olmak da bir şereftir. Zaten şu an ilk sıradaki adaylarla birlikte koşturuyorum. Son sırada olmamız halkı da çok ilgilendirmiyor. Erkek ağırlıklı parti olduğumuz için halk bayan yüzü gördüğünden dolayı mutlu oluyor. Halkın içinde olmak muhteşem bir heyecan yaşatıyor bana. İnsanlarla el sıkışmak çok önemliymiş. Her gittiğimiz yerde çok iyi karşılanıyoruz. İster ilk sırada olun ister son sırada insanlar size sevgiyle bakıyor.
    </p>
    <p class="MsoNormal">
    </p>
    <p class="MsoNormal">
     MERİH TÜRE (MODA TASARIMCISI) CHP- İSTANBUL 1. BÖLGE 30. SIRA ADAYI:
    </p>
    <p class="MsoNormal">
     Sonuna kadar partim için çalışmaya hazırım. Yerimden de son derece memnunum. O liste içinde yer almak büyük bir onur. Ülkesine hizmet etmek isteyen insanların ne sıra kaygısı olur ne milletvekili olma kaygısı. Çok güzel çalışıyoruz. Kendi kişisel kaygılarım içinde değilim. Partimin iktidar olması için mücadele ediyorum. Moral bozukluğu yok. Birinci sıradaki neyse biz de aynıyız. Son sırada olmak da sürpriz olmadı. 5 yıldır aktif siyasetin içindeyim. Ailem son derece olumlu karşıladı. 1961 doğumluyum. İki çocuk annesiyim. Onların geleceği için çırpınıyorum. Siyasette haz var, coşku var. Kadınlardan olumlu destek alıyorum. Aile sigortası ses getiriyor. Bana göre bu seçimlerden birinci parti çıkacağız.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=278AEB5DDC20BB3C8732EBE49403B90B?newsId=29596), [web.archive.org (arşiv bağlantısı)](http://web.archive.org/web/20140714203325/http://aksiyon.com.tr:80/aksiyon/newsDetail_getNewsById.action;jsessionid=278AEB5DDC20BB3C8732EBE49403B90B?newsId=29596)
