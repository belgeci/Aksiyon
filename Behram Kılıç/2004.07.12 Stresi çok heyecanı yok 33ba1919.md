# Stresi çok, heyecanı yok

*Behram Kılıç 2004.07.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nasreddin Hoca'ya sormuşlar; "Kıyamet ne zaman kopacak" diye. Hoca, soruya soru ile karşılık vermiş: "Büyük kıyamet mi, küçük kıyamet mi?" Ahali şaşkın şaşkın "hocam" demiş, "Büyük kıyamet nedir küçük kıyamet ne?" Hoca da izah etmiş, küçük kıyamet hatunun ölmesi, büyük kıyamet benim ölmem.
  </font>
 </div>
 <div id="newsText">
  <font class="detail-text">
   Otoritelerin çoğu son Avrupa Futbol Şampiyonasında Yunanistan'ın şampiyon olmasına futbol adına üzüldü. Komşumuzun zaferi yüzyılın sürprizi olarak nitelendirildi. Fıkradan yola çıkarsak, Yunanistan, futbol dünyasında bir nevi küçük kıyameti gerçekleştirdi. Futbolun ömrünü sonsuz olarak düşünenler, son şampiyonada gelecek vaat eden yıldızların çıkmaması, oynanan futbolun vasatı aşamaması ve yeni bir sistemin ortaya konamaması sebebiyle kara kara düşünmeye başladı: Acaba futbolun kıyameti mi geliyor?
   <br/>
   <br/>
   İlk kuralların konduğu günden beri sistemleri, oyun yapısı, saha ölçüleri, yönetim şekli, ulusal ve uluslararası platformdaki seyri sürekli değişen, gelişen, kendini yenileyen, çağın hep ilerisinde olmaya çalışan bir spor dalı futbol. Son yıllarda ekonomik yönüyle de sahanın dışına taşan evrensel bir olgu artık. Yapılan tüm değişikliklerin, üretilen sistemlerin, konulan kuralların amacı şu: Daha fazla seyirci, daha fazla heyecan ve bugün itibariyle daha fazla rant elde etmek.
   <br/>
   Sen ne yaptın komşu!
   <br/>
   <br/>
   Son Avrupa şampiyonasında ortaya çıkan tablo ilk kez futbolseverleri, daha doğrusu bu işe yatırım yapanları düşünceye sevk etti. Zira şampiyonayı izleyen seyirci sayısında öncekilere oranla ciddi düşüş vardı. Yıldız oyuncular pek bir varlık ortaya koyamadı. Üstelik yeni yıldızlar da çıkmadı. Maçlar heyecansız, tatsız tuzsuz geçti. Gelişen antrenman teknikleri, küreselleşen dünya, futbolcuların serbest dolaşımı gibi faktörler, ülkeler arasındaki kondisyon ve güç farklılığını ortadan kaldırdı. Şampiyona sonrasında şapkalar öne konuldu. Finalde, Portekiz karşısında kaleye toplam 4 şut atan, bunlardan yalnız bir tanesi kaleyi bulan, onu da gol yapan Yunanistan'ın kupayı kazanması korkulacak cinstendi çünkü. Yunanistan milli takımı çoğu maçta 8 kişiyle defans yapmıştı. Oysa futbolda bilinen ilk sistem, bunun tam tersiydi, yani 8 kişiyle hücuma dayalıydı.
   <br/>
   <br/>
   Ofsayt kuralının çıktığı 1925 yılına kadar futbol, bol golü düşünen bir mantalite üzerine kuruluydu. Sistemler, 2-8, 2-3-5 gibi hücum ağırlıklıydı. Modern futboldaki bütün sistemlerin babası sayılan WM sisteminin 1930'lu yıllarda ortaya çıkmasıyla futbol, kendine bir iskelet buldu. Bu sistemi ilk defa Arsenal'in menajeri Chapmann pratiğe geçirdi. 1954 yılına kadar yaygın olarak kullanılan bu sisteme göre, geride defans M şeklinde kurgulanırken, orta saha ve forvet W şeklinde diziliyordu. Ne var ki İngilizlerin 1953 yılında Macarlara, Wembley'de 6-3 gibi farklı bir skorla yenilmeleri bu sistemin sonu oldu.
   <br/>
   <br/>
   Futbolda sistem arayışları
   <br/>
   <br/>
   Macarlar ise İngiltere'yi kendilerinin oluşturduğu MM sistemiyle bozguna uğrattı. MM sistemi, rakamsal olarak 3-3-4 şeklinde ifade ediliyordu. Macarlar o yıllarda Puskaş, Czibor, Koçis gibi oyuncularının da etkisiyle bu sistem sayesinde çok başarılı oldu. Ancak bu da fazla tutunamadı ve yerini Brezilyalıların iki stoperli 4-2-4 sistemine terk etti. Golü ve estetiği düşünen Brezilyalıların 4'lü defans kurgusu tezat gibi görünse de onlar sahada yine bol gol atarak 1958 ve 1962 Dünya Kupasını müzesine götürmeyi başardı. Ancak bu dizilişte orta sahadaki iki oyuncu aşırı efor sarf ediyordu. Bunun yanında savunma ve hücum arasındaki bağlantıda da problemler vardı.
   <br/>
   <br/>
   Bu eksiklikler sebebiyle futbol yeni bir sistem arayışına girdi. Yeni sistem yine futbolun beşiği İngiltere'den geldi. İngilizler, 4-3-3 sistemini uygulamaya başladı. Bu sistemde orta sahaya destek gelmişti. 1966 Dünya Kupası'nda İngiltere 4-3-3 oynadı ve şampiyonluğa ulaştı. Bu sistem günümüze kadar geçerliliğini sürdürdü. Yine de futboldaki sistem arayışları bitmedi. Katı defans anlayışına dayalı İtalyanların Catenaccio, yani "sürgü" sistemi o yıllarda doğdu. Bu sistemde amaç rakip takımı oynatmamak ve sonuca kontrataklarla gitmekti. İtalyanlar bu sistemin semeresini yıllar sonra aldı. Oynamaya değil de oynatmamaya dayalı bu oyun anlayışıyla 1982 Dünya Kupası'nı kazanmasını bildiler.
   <br/>
   <br/>
   Toplu hücum, toplu müdafaa
   <br/>
   <br/>
   1970'li yıllarda Hollanda'nın uyguladığı sistemi bugün yaşı müsait olanlar hâlâ övgüyle anlatır. Futboldaki heyecanı artırıcı, sahada her biri oynamak için mücadele eden oyunculardan kurulu bir sistemdi bu. Kısaca 'toplu hücum, toplu müdafaa' olarak dillendirebileceğimiz bu oyun yapısına 'Total Futbol' dendi. Bu sistemde oyuncular, hem hücum hem savunma yapacakları için yüksek kondisyona sahip olmak zorundaydı. Hollanda'nın Ajax takımı 1972 ve 1973'te Şampiyon Kulüpler Kupası'nı bu sistem sayesinde kazandı. Hollanda Milli Takımı ise 1974 Dünya Kupası'nda final oynadı.
   <br/>
   <br/>
   Saha içindeki yüksek mücadele sebebiyle teknik adamlar Total Futbol'un uzun soluklu olamayacağını görünce yeni arayışlara girdi. Bu kez klasik 4-4-2 sistemi çıktı ortaya. Bu sistemde ana hedef gol yememekti. Bu yüzden kısır ve göze hoş gelmeyen maçlar oynandı. 1990'lı yıllarda Alman Sepp Piontek, Danimarka milli takımının başında iken 3-5-2 sistemini geliştirdi. Bu sistemde, kanatlardan yapılan akınlar sayesinde bol gollü maçlar oynandı.
   <br/>
   <br/>
   Bu yıllarda 4-4-2 sistemi de, hücum ağırlıklı, tüm oyunculara eşit sorumluluk veren, adam adama markajdan ziyade alan savunmasını ön plana çıkartan bir yapıya kavuşturuldu. Futbol artık bu iki sisteme teslim olmuştu. Son Avrupa Futbol Şampiyonası'nda ise tüm takımlar genelde 4-4-2 sistemini merkeze alarak mücadele etti. Bazı takımlar bunun türevleri olan 4/2/3/1, 4/4/1/1, 4/1/3/2, 4/1/4/1, 4/3/1/2 gibi sistemlerle oynadı.
   <br/>
   <br/>
   Futbolun sonu mu?
   <br/>
   <br/>
   Türkiye, 4-4-2'yi Dünya Kupası'nda göze hoş gelen bir biçimde oynadı ve büyük takdir topladı. Yunanistan ise Avrupa Şampiyonası'nda elindeki oyuncuları dikkate alarak takım savunmasına ağırlık verdi, disiplini elden bırakmadı, taktiğini ölü toplar, kenar ortaları üzerine kurdu. Yunanistan'ın futbol oynamadan önemli bir kupaya uzanması, zihinlerde "futbolun sonu mu geliyor" kuşkusunu uyandırıyor. Yaklaşık 25 yıldır futbolun içinde olan Gündüz Tekin Onay, ömrünü 'sonsuz' şeklinde nitelendirdiği futbolun geleceğini tehlikede görenlerden biri. Türkiye Futbol Federasyonu Başdanışmanı olarak görev yapan ve UEFA'nın konferanslarına da katılan Onay'a göre, yıldız oyuncular devri sona erdi, 'makinalaşmış oyun' yıldızları tarihe gömdü şeklindeki yorumlar, futbolu zevk almak için izleyen seyirciyi sahalardan uzaklaştırabilir.
   <br/>
   <br/>
   "İyi oyun, iyi oyuncularla oynanır" görüşünü savunan Onay, Yunanistan'ın Avrupa, Porto'nun da Şampiyonlar Ligi şampiyonu olmasının 'savunma futbolu'nun zaferi anlamına gelmediğini söylüyor. "Böyle olursa büyük bir sektör sekteye uğrar" görüşünü dile getiren Gündüz Tekin Onay, sözlerini, "Bence herkes futbolu yeniden zevk verir hale nasıl getireceğiz diye oturup düşünmelidir" diyerek bitiriyor.
   <br/>
   <br/>
   Çek Cumhuriyeti'ne karşı adam adama markaj anlayışıyla sahaya çıkan, çeyrek final, yarı final ve finalde toplam 18 şut çekebilen, kupanın en fazla maç oynayan takımı olmasına rağmen şut sıralamasında 10. sırada yer alan Yunanistan'ın kupayı kazanması karşısında Gündüz hoca nasıl karamsar olmasın ki?
   <br/>
   <br/>
   Babaoğlu: Ben umutsuzum
   <br/>
   <br/>
   Vatan Gazetesi Spor Yazarı Haşmet Babaoğlu da futbolun geleceğini karanlık görenlerden. "Bugün topu severek oynayanlarla topu öldürerek takımı ayakta tutanlar arasında fark oluşmaya başladı. Topu öldürenler topu sevenleri yenecek ve yenmeye başladı. Önümüzdeki bir iki yıl biz Yunanistan'ın da etkisiyle merkeze defansı alan ve serbest vuruşlarla skoru lehine çeviren bir futbol göreceğiz" diyen Babaoğlu, her ülkenin Ronaldinho, Christiano Ronaldo gibi oyuncular üretmesi gerektiğini düşünüyor. Babaoğlu, yavan futboldan uzaklaşmak için maç sayılarının ve futbolcuların yeteneklerini bastıran ağır antrenmanların azaltılması gerektiğini söylüyor.
   <br/>
   <br/>
   Ege Üniversitesi Beden Eğitimi Yüksek Okulu Müdürü Mustafa Ferit Acar, Yunanistan'ın şampiyon olmasını "sıkıntı verici bir durum" sözleri ile yorumluyor. Küreselleşen dünyada futbol takımlarında fizik kondisyon farklılığının ortadan kalktığını, gelişen antrenman bilimleri ve hocaların neredeyse aynı eğitimleri almaları sebebiyle herkesin birbirinden haberdar olduğunu ifade eden Acar'a göre, yeni bir sistemin çıkması ve futbolun cazibesini sürdürmesi için oyun kurallarında değişikliğe gidilmesi lazım.
   <br/>
   <br/>
   Kıbrızlı'dan yeni bir sistem önerisi
   <br/>
   <br/>
   Futbolda, sistem arayışları üzerine yazdığı analizlerle dikkat çeken Zaman Gazetesi yazarı İbrahim Kıbrızlı, futbolun aydınlık bir geleceğe gitmesi için yeni bir sistemin mutlaka hayata geçirilmesi gerektiğini düşünüyor. Kıbrızlı, bu konuda bir de teklif yapıyor ve takımların 4'lü savunmadan vazgeçerek 2,5 savunmayı uygulamasını istiyor. Kıbrızlı, bugün hiç bir teknik direktörün uygulamaya cesaret edemediği ancak geçmişte Fatih Terim'in G.Saray'da, Ersun Yanal'ın A.Gücü'nde, kardeşi Celal Kıbrızlı'nın da Şekerspor'da bilmeden uygulattıkları 2,5 defans sisteminin futbolun geleceğini kurtaracağını iddia ediyor.
   <br/>
   <br/>
   "Bu sistemde defansın ortasındaki oyuncu bir bant üzerinde ileri çıkıp geri gelebiliyor. Orta sahada bulunan 2 oyuncu ön libero görevini yapacak. Sağ ve solda bulunan oyuncular ise hem geri gelecek hem de hücuma çıkacak. İleri uçta da 2,5 forvet kullanılacak. Yani rakip savunmanın içine de fazladan bir adam sokulacak" diyen Kıbrızlı, bu sistemin sağ ve sol kanatlarında Cafu ve Roberto Carlos gibi oyunculara ihtiyaç olduğunu dile getiriyor. "Gelecek, bu sürgülü sistemleri uygulayabilecek kapasitedeki oyuncularla şekillenecek" diyen Kıbrızlı, sistemin rakamsal dökümünü de 2-1-4-1-2 olarak açıklıyor.
   <br/>
   <br/>
   Sonuç olarak, futbolun geriye gittiğine dair ortak bir kanaat oluşmuş durumda. Eğer birtakım değişiklikler yapılmazsa futbolda büyük kıyamet çok yakın. Kıyamet, seyircinin devasa stadlara gitmemesi, ekran başına toplanmaması ve sponsorların desteğini çekmesiyle kopacak. Kısa zamanda tedbir alınmaz ise fantastik hareketler yapan yıldız futbolcuları sahalarımızda değil, sadece futbol reklamlarında göreceğiz.
   <br/>
   <br/>
   <br/>
   ŞENES ERZİK (UEFA ASBAŞKANI) YUNANİSTAN TAKIM OYUNU OYNADI
   <br/>
   <br/>
   Hiç ama hiç kimse Portekiz'de savunma ağırlıklı futbol oynandı demesin. Yunanistan'ın yaptığı, performansa, hem fizik hem de mental kapasiteye ve eğitime dayalı müthiş bir takım oyunudur. Her takımın her 90 dakika içinde şansı vardı. Kıran kırana maçlar oldu. Orada karşılaştığım herkesin, örneğin yaklaşık 30 yıl UEFA Genel Sekreterliği yapmış Hans Vanberger'in görüşü buydu. Kendisi bana son 50 yılda böylesine yüksek kalitede bir şampiyona görmediğini söyledi. Yıldız oyuncular kendini gösteremedi deniyor. Çünkü fizik kapasiteye, baskıya dayalı bir futbol oynandı. Fair-Play kuralları içerisinde her takım sonuca dayalı oynadı. 0-0 biten maç yok. Kimse kendini kandırmasın. Teknik raporlar çıkacak, kim haklıymış göreceğiz.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15388-38-stresi-cok-heyecani-yok.html), [web.archive.org (arşiv bağlantısı)](http://web.archive.org/web/20120609074706/http://www.aksiyon.com.tr:80/aksiyon/haber-15388-38-stresi-cok-heyecani-yok.html)
