# 1985'den 2005'e Türk Futbolunda şike, şiddet, kavga ve asparagas!

*Behram Kılıç 2006.01.09*

<div>
 <p>
  <font>
   Yıl 1985; şike, şiddet, kavga, asparagas haberler. Yıl 2005; şike, şiddet, kavga, asparagas haberler. Yıl 1985; kulüp yöneticileri birbirleriyle atışıyor, hakemler yine güvenilmez, federasyon da sorunlarla boğuşuyor. Yıl 2005; problemler yine aynı. Değişen sadece aktörler.
   <br/>
   <br/>
   Bundan 20 yıl önce. Tarihler 20 Mayıs 1985’i gösteriyor. Beşiktaş ile Fenerbahçe zirve mücadelesinde yalnız kalmışlar. Ligin sondan üçüncü haftası ve 45 puana sahip iki takım İnönü Stadı’nda karşı karşıya geliyor. Fenerbahçe taraftarları Dolmabahçe’de  kurban kesilerek karşılanıyor. Fenerbahçeli futbolcuları taşıyan otobüsün camlarına da çiçekler atılıyor Siyah-Beyazlı taraftarlar tarafından. Sarı-Lacivertli yöneticiler VIP tribününde Başkan Süleyman Seba ve ekibinin alkışları arasında oturuyor. Maçın hakemi Yusuf Namoğlu ise iki kulüp tarafından ortak tayin ediliyor.
   <br>
    <br>
     Tam bir bayram yerini andırıyor İnönü Stadı. Az sonra sahaya el ele çıktı F.Bahçe ve Beşiktaşlı futbolcular. Ve ellerindeki gülleri rakip tribünlere savurdular içlerindeki sevgiyle birlikte. Saatler 16.00’yı gösterdiğinde müsabaka başlıyor. Hatalı bir düdükten sonra tribünlerden en ayıp sayılan tezahürat duyuluyor: Hakeme gözlük. Sonra goller gelmeye başlıyor. Fener atınca Beşiktaşlılar, Beşiktaş atınca Fenerliler de alkışlıyor golleri. Maç 2-2 bitiyor. Bu skor Fenerbahçe lehine ama iki takım da sahadan alkışlarla ayrılıyor. Dolmabahçe’den Anadolu yakasına gitmek için vapurlara binen Beşiktaşlıları teselli edenler F.Bahçeliler oluyor.
     <br>
      <br>
       Akşam yemeğinde Beşiktaş Başkanı Süleyman Seba ile F.Bahçe Başkanı Fikret Arıcan yine aynı masada. İki takım futbolcuları da beraber eğleniyorlar yorucu geçen bir günün ardından. Ertesi gün gazetelerde bu derbide yaşananlar fazla büyütülmüyor. Hem niye büyütülsün ki… Her yıl bu tür maçların tekrarı olmuyor muydu?
       <br>
        <br>
         Neydi o günler?
         <br/>
         <br/>
         Şüphesiz, yukarıda yazılanların hepsi hayal mahsulü. Bugün 30’lu yaşların üzerindekiler bu gerçeği zaten biliyor; ama sayıları yaklaşık 15 milyonu aşan gençlerimiz bilsin ki bundan 20 yıl önce böyle bir maç oynandı. Müsabaka 2-2 bitti ama yukarıda yazılanların hiçbiri; iki kulüp futbolcuları, taraftarları, yöneticileri arasında böyle güzellikler yaşanmadı.
         <br/>
         <br/>
         Peki, gerçek ne? Geride bıraktığımız 2005 yılında ne varsa Türk futbolunda o gün de onlar vardı. Şike söylentileri, sahalardaki şiddet, tribünlerde küfürlü tezahüratlar, 4 büyük takım etrafında dönen zirve mücadelesi, Anadolu’dan çıkan yıldızların büyükler tarafından paylaşılamaması, hakem hataları, transfer yalanları, başkanların söz düelloları.
         <br/>
         <br/>
         Başkanların söz düellolarıİşte size 20 yıl öncesinin Türk futbolundan bir kesit:
         <br/>
         <br/>
         20 yıl önce F.Bahçe’yi Fikret Arıcan, Beşiktaş’ı Süleyman Seba, G.Saray’ı Ali Uras, Trabzonspor’u ise Mehmet Ali Yılmaz yönetiyordu. Beşiktaş ile F.Bahçe arasında oynanan ve 2-2 biten maçtan önce ortam öylesine gerginleşmişti ki dönemin Futbol Federasyonu Başkanı Kemal Ulusu, tansiyonu düşürmek için iki kulüp başkanını maç öncesi yemekte bir araya gelmeleri için ikna etmeye çalışmış ancak onun bu girişimi neticesiz kalmıştı.
         <br/>
         <br/>
         Kulüp başkanlarının o dönemde hafızalarda kalan bazı sözleri ise sanki bugün söylenmiş gibi. Sezona kötü başlayan Trabzonspor’da Başkan Yılmaz’ın şu cümleleri yer alıyordu 2 Mayıs 1985’e ait Tercüman gazetesinin manşetinde: “Yarım milyon harcadım, yine yaranamadım.” Aynı M. Ali Yılmaz, sezon başında ise şöyle diyecekti. “Trabzonspor’un sesini Avrupa’da duyurmak için her türlü fedakârlığı yapmaya hazırız.” Beşiktaş Başkanı Seba ise futbolcuları Sülün Osman’a benzetiyordu: “Topa vurmasını bile bilmeyen 20-30 milyon lira istiyor. Kulüp yöneticileri enayi mi? Bu çılgın paraları hiçbirimiz veremeyiz”. G.Saray Başkanı Ali Uras’ın cümleleri ise sanki bugün kulübün içinde bulunduğu durumu önceden haber verir gibiydi: “Transferde devletin vergileri peşin almasına karşıyız. Kulüpler sezon başında o kadar vergiyi nereden verecek?”
         <br/>
         <br/>
         Fenerbahçe’de Başkan Fikret Arıcan’ın muhalifi Emin Cankurtaran’dı. 1984-85 sezonunda şampiyon olmasına rağmen bugün Ali Şen’in muhalefetini hatırlatan Cankurtaran’ın şu eleştirisinden kurtulamayacaktı Arıcan: “F.Bahçe iyi yönetilseydi geçen hafta şampiyonluk turu atardı.”
         <br/>
         <br/>
         1985’te Türkiye’nin cumhurbaşkanı Kenan Evren, Başbakanı ise rahmetli Turgut Özal’dı. Özal’ın spor bakanlığını Vehbi Dinçerler yapıyordu. Dinçerler’in Futbol Federasyonu Başkanı Kemal Ulusu ile arası iyi değildi. Hatta Özal aranın düzelmesi için çaba sarf edilmesini istiyordu. Dinçerler’in şu açıklaması ne kadar da bugünküne benziyor: “Sahalara giren her taraftar aranacak. Önce güvenlik.”
         <br/>
         <br/>
         Kemal Ulusu’nun hayalinde 100 bin kişilik stat vardı. “100 bin kişilik stat mutlaka yapılacak.” diyordu Ulusu ve ona destek veren dönemin İstanbul Büyükşehir Belediye Başkanı Bedrettin Dalan araziyi tahsis edeceklerini söylüyordu. Bugün 100 bin kişilik stat hâlâ yapılamadı.
         <br/>
         <br/>
         Transfer dönemi nasıldı?
         <br/>
         <br/>
         1985’te transferde dönen paralar bugünkü gibi korkunç değildi ancak o zaman da bugünkünün benzeri açıklamalar süslüyordu gazete sayfalarını. Dönemin yıldız oyuncusu F.Bahçe’de oynayan İlyas Tüfekçi idi. Tanju, Rıdvan, Sercan, Aykut, Oğuz, Zafer ise Anadolu takımlarındaydı ve İstanbul’a göz kırpıyorlardı. Samsunspor’da oynayan Tanju’nun açıklaması şöyleydi: “Parayı veren düdüğü çalar.” Sakaryaspor’un çiçeği burnundaki oyuncusu Aykut Kocaman ise İstanbul’da şampiyonluk kutlamaları yapan F.Bahçeli futbolcuların masasında görüntülenmesi karşısında eski takım arkadaşı Şenol Çorlu’nun davetine katıldığını söyleyecekti.
         <br/>
         <br/>
         1985’te futbolcular bugünkü gibi serbest dolaşım hakkına sahip değildi. Bonservis bedelleri dudak uçuklatacak cinstendi. Trabzonspor’la normal transfer görüşmelerinin yapıldığı dönemde anlaşamayan K. Hasan’ı Bordo-Mavili kulüp 100 milyon liraya satış listesine koyuyordu. İlyas uzun süren uğraşlardan sonra hatta G.Saray’ın 100 milyonluk teklifini geri çevirerek F.Bahçe ile 35 milyona yeniden anlaşmıştı. Hatta F.Bahçeli taraftarlar bu oyuncunun bırakılmaması için yönetime ‘hesap açın milyonlar yatıralım, İlyas’ı kaybetmeyelim’ teklifi bile yapmıştı. Rıdvan, Sercan, Tanju’nun İstanbul’a transferleri ise bir sonraki yıla kalmıştı. Beşiktaş ile sözleşmesi biten Metin Tekin, yönetimden kat istiyordu. O yıllar transferdeki sözleşmeler 2 yıllıktı. G.Antep’te oynayan 19 yaşındaki Mustafa Yücedağ, sessiz sedasız Ajax’a giden oyuncumuzdu. Anadolu takımının futbolcusu olduğu için bu transfer pek de önem arz etmemişti.
         <br/>
         <br/>
         Teknik direktörler ve ücretleri
         <br/>
         <br/>
         Haziran transfer ayıydı. Ve gazetelerde transfer haberlerinden geçilmiyordu. Yabancı hoca arayışındaki Trabzonspor’un başına B.Leverkusen’le problemleri olan Alman D.Cramer’in geleceği yazıyordu. Ve onun ağzından bir açıklama: “Derwall’e rakip geliyorum.” Bordo-Mavililer tarihlerindeki ilk yabancı hocaları Sunderman’a o yıl kavuşuyordu. Alman hocanın ilk demeci ise şöyleydi: “Trabzon’un F.Bahçe’den eksiği yok.”
         <br/>
         <br/>
         Sezon başında Galatasaray ile 400 bin marka anlaşan Jupp Derwall, Cim Bom’u şampiyon yapmadan bırakmayacağını iddia ediyordu. F.Bahçe’yi şampiyon yapan Veselinoviç’in yıllık kazancı 94 bin dolardı. Bu hoca şampiyonluk primi olarak da 8 milyon lira almıştı. Beşiktaş’ı Stankoviç çalıştırıyordu ve onun fiyatı 35 milyon liraydı. 1 doların 500 bin lira ettiği sezondu.
         <br/>
         <br/>
         Hakem hataları hep vardı
         <br/>
         <br/>
         Beşiktaş-Fenerbahçe derbisini kimin yöneteceği tıpkı bugünkü gibi çok mühimdi. Gazeteler Coşkun Kutay ile Talat Tokat’ı favori görüyordu. Ancak maç Yusuf Namoğlu’na veriliyordu. Dönemin meşhur hakemlerinden Sadık Deda ise birkaç sezon önce tıpkı Ali Aydın’ın F.Bahçe-Ç.Rize maçındaki kart skandalının bir benzerine daha o zaman imza atmaktan son anda kurtuluyor. G.Saray ile F.Bahçe arasındaki Cumhurbaşkanlığı müsabakasını yöneten Deda’nın, G.Saray’lı İsmail’e iki sarı kart gösterdiği ve maçta kural hatası olduğu gazetelerde yer alıyor. Ancak raporunda kartlardan birini Adnan’a çıkarttım yazan Deda, ceza almaktan kurtuluyordu.
         <br/>
         <br/>
         Yine o dönem İhsan Türe, Kazım Ünlüsoy, Özcan Oal, Oğuz Sarvan, Hasan Ceylan gibi hakemler çamur deryalarını andıran sahalarımızda düdük çalıyordu. Hakemlerden o dönemde de kulüpler şikayetçiydi. Trabzonspor cephesinden gelen tepkiler yine bir hayli ilginçti. Kulübün o günkü Asbaşkanı bugünün ise Bayındırlık ve İskan Bakanı Faruk Özak, Trabzonspor’a haksızlık yapıldığını iddia ediyor ve bu haksızlıklar karşısında FIFA’ya başvuracaklarını söylüyordu.
         <br/>
         <br/>
         Yabancı yerli ayrımı
         <br/>
         <br/>
         Yabancı hoca yerli hoca ayrımı o zaman da vardı. Ligde 9 takımın başında yabancı hoca bulunuyordu. Yine yerli cephesinde aynı cümleler: “Gelirken onlar kendilerini sağlama alıyorlar. Ama biz Türk antrenörleri çok taviz veriyoruz. Yabancıyı sıkıştırdın mı çeker giderim diyor.” Ordinaryüs Lefter’in, Faik Çetiner’e verdiği röportaj, futbolu bırakmış günümüz yıldızlarının söylemlerini içeriyor: “Bugün oynasaydım, Büyükada’nın tamamını satın alacak paraya imza atardım. Bizim zamanımızda bu kadar paralar yoktu.”
         <br/>
         <br/>
         Beşiktaş şampiyonluğu F.Bahçe’ye kaptırınca spor yazarı Can Bartu’nun analiz başlığı “Beşiktaş’ı Stan yaktı” şeklindeydi. Aynı Bartu, Şampiyonlar Ligi’nden elenen F.Bahçe için ise “F.Bahçe’yi Daum yaktı” diye yazacaktı. Yine derbi maçlar öncesi eski ünlü futbolcular bir araya getiriliyordu. Beşiktaş-F.Bahçe derbisinden önce Sanlı ile Yusuf biz hiç bu kadar kritik bir maç oynamadık diyecekti.
         <br/>
         <br/>
         Eskişehir-F.Bahçe maçında şike olacak
         <br/>
         <br/>
         Şike futbolumuzun ayrılmaz bir parçası adeta. Şike söylentileri 85 yılında da gündemdeydi. Ligin son haftalarına doğru söylentiler iyice doruğa çıkmıştı. Beşiktaş-Kocaeli ve Eskişehir-F.Bahçe maçlarında şike olacak haberleri gazetelerde yer alıyordu. F.Bahçe ve Beşiktaşlı yöneticiler birbirlerini suçluyor, sağduyulu açıklama ise F.Bahçe Başkanı Fikret Arıcan’dan geliyordu: “F.Bahçe ve Beşiktaş şike yapmaz. Bizler şerefli tarihimizde hiç maç satın almadık. Parayla maç satın alırsak futbolcularımızın yüzüne nasıl bakarız. Böyle bir durumu iki kulübe de yakıştıramıyorum. Bunlar futbol kültürü olmayanların gevezeliği.”
         <br/>
         <br/>
         Futbol Federasyonu Başkanı Kemal Ulusu da şu açıklamayı yapıyordu: “Federasyon olarak futbolumuzda kangren haline gelen şike ile uğraşmaya devam ediyoruz. 1. Lig’in kalan son 5 maçı sıkı bir takibe alınacaktır. Bu konuda elde edilen en ufak bir ipucu değerlendirilecektir.” Şike iddiaları sadece futbolla sınırlı değildi. Kırkpınar’da güreşecek dönemin başpehlivanı Hüseyin Çokal’ın açıklaması şöyleydi: “Kırkpınar’da yiğitçe güreşeceğim. Kimse benden anlaşmalı maç beklemesin.”
         <br/>
         <br/>
         Millî Takım yokları oynuyordu
         <br/>
         <br/>
         1985’te A Millî Takım neredeyse tüm maçlarını kaybetti. İngiltere’ye 5-0 yenilirken üç golü Lineker attı. Romanya karşısında alınan 3-0’lık mağlubiyette bir golü bize Hagi kaydetti. 1985 yılında İsviçre ile oynanan maçta rakibimizle golsüz berabere kaldık. K.İrlanda ile oynanan bir maç sonrasında, “Türkler ilk golü yiyince dağılıyor.” diyordu, K.İrlanda Teknik Direktörü B.Bingham. Millî Takım’ın hocası ise Macar Meszöly’dü. Meksika 86 elemeleri oynanıyordu. 2-0’lık yenilgiden sonra futbolcularımızdan Raşit Çetiner, “Oynuyoruz, didiniyoruz, yırtınıyoruz, arkadan ucuz goller yiyoruz. Çıldıracağım geliyor.” diyecekti. Defansta oynayan Abdülkerim, “Bizde kısmet yok.”, kaleci Erhan ise “Eğer devre biterken o golü yemeseydik K.İrlanda maçtan sonra çok düşünürdü.” açıklamalarıyla müsabakayı özetliyordu.
         <br/>
         <br/>
         Federasyon Başkanı Kemal Ulusu ise bir kamp öncesi Millî Takım’ın otel köşelerinde kalmayacağını iddia ediyordu. “1,5 yıla kadar bir zaman zarfı içinde Millî Takım oyuncuları kendi tesislerinde kampa girecek.” Bugün Millî Takım hâlâ otellerde kampa hazırlanıyor.
         <br/>
         <br/>
         Türk sporu kurtulamadı bir türlü
         <br/>
         <br/>
         2003 yılında Gençlik ve Spor Genel Müdürlüğü’nün Türk sporunu kurtarmak için hazırladığı tasarıyla aynı amaca yönelik bir tasarı 1985 yılında Meclis gündemine gelmişti. Dönemin ANAP Sakarya Milletvekili Nihat Akpak, Türk sporunun kurtuluşu için hazırladığı kanun tasarısını basın mensuplarına şöyle anlatıyordu: “Sporumuza bir sistem getirmek için çağdaş ölçülerde kanun hazırladık. Yürürlüğe girerse Türk sporu söz konusu kanunla büyük bir başarı ortamına kavuşacaktır.”
         <br/>
         <br/>
         Sahalardaki şiddet olayları bugünkü kadar sık ve yaralayıcı olmasa da o yıllarda da vardı. Yalova-Gölcük maçında çıkan olaylarda 25 otomobilin camı kırıldı mesela. Trabzonspor’un sahası bir maç kapatılıyordu A.Aker’deki olaylar sebebiyle.
         <br/>
         <br/>
         Nerede o zamanki FIFA Başkanı
         <br/>
         <br/>
         İsviçre maçında yaşanan olaylardan sonra FIFA Başkanı Sepp Blatter Türkiye’nin iyi bir ceza alacağını açıklıyordu sıcağı sıcağına. Oysa 1985’te Türkiye’ye gelen dönemin FIFA Başkanı Joe Havalange’nin açıklamaları şöyleydi: “Türkiye dünya futbolunda yerini almalıdır. Görüyorum ki Türkiye’de büyük bir futbol potansiyeli var. Ancak 50 milyonluk ülkenin enternasyonal alanda daha başarılı olması gerekir. FIFA olarak Türkiye’ye her türlü teknik yardımda bulunmaya söz veriyorum.”
         <br/>
         <br/>
         Hasılat rekoru 23 milyon lira
         <br/>
         <br/>
         1985’te F.Bahçe ligin son haftasında Antalyaspor’u evinde ağırlıyordu. Maçı Sarı-Lacivertliler 3-1 kazanarak averajla Beşiktaş’ın önünde şampiyonluğa ulaştılar. Müsabakayı 32 bin biletli seyirci izledi. Gişelere bırakılan hâsılat ise 23 milyon liraydı. Antalyasporlu taraftarlara ayrılan tribünler içerisinde Beşiktaş bayrağı açılması da maça renk katmıştı.
         <br/>
         <br/>
         Reklamlarda F.Bahçe önde
         <br/>
         <br/>
         O yıllar kulüpler bugünkü gibi reklam paraları kazanmıyorlardı. Kulüpler formaları bile para vererek diktiriyorlardı. En büyük reklam gelirlerini ise formaların önlerine alınan reklam oluşturuyordu. Bu alanda yine F.Bahçe öndeydi. Sarı-Lacivertliler bir bankayla yıllık 90 milyon lira karşılığında anlaşmıştı. Beşiktaş Sony’den 50 milyon lira alıyordu. G.Saray yarım sezon için bir bankayla 25 milyona anlaşmıştı. A.Gücü yine bir bankayla 15 milyon liraya anlaşırken Denizlispor bedavaya göğüs reklamı kullanıyordu. Trabzonspor ise M. Ali Yılmaz’ın sahibi olduğu Güneş gazetesinin reklamıyla sahalara çıkıyordu.
         <br/>
         <br/>
         Federasyonun devrim niteliğindeki kararları
         <br/>
         <br/>
         12 Mayıs 1985’de Futbol Federasyonu, aldığı bir dizi kararı basına açıklıyordu. Buna göre bir sonraki sezon üç puan uygulamasına geçilecek. 1. Lig 16 takım olacak. Takım kadroları 16’dan 14’e indirilecekti. Transfer 1 Haziran’da başlayıp 31 Aralık’ta sona erecek. Ara transfer olmayacak. 2. Lig’den en çok 2 takım birinci lige gelecekti. Ligden 4 takım düşecek. Sarı kart uygulaması da kalkacaktı. Federasyon kupası maçları da tek maçlı oynanacaktı. Bu kararların hepsi uygulandı. Ancak üç puan uygulamasına Bakan Vehbi Dinçerler karşı çıkıyordu. Dinçerler’e göre, bu uygulama bazı kuvvetli takımlara avantaj sağlayacaktı ve kabul edilemezdi. Ramazan bayramında gazetelerde aynı nostaljik köşeler vardı. Dönemin köşe yazarları: Bizim bayramlarımız vardı diye başlıyorlardı sözlerine. Tıpkı bugünkü gibi. Yine Kur’an-ı Kerim mealleri veriliyor, Ramazan özel sayfaları hazırlanıyordu. Özal, Araplarla işbirliğinin artacağını söylüyor, “Bizde Kürt meselesi ve ayrımı yoktur” diye beyanat veriyordu. M. Ali Ağca’nın da Roma’da yargılanmasına başlanmıştı. Fatih Sultan Mehmet Köprüsü’nün temeli de yine 1985 yılında atılıyordu. Türkiye’nin nüfusu 50 milyondu. Carl Lewis 100 metreyi 9,90 koşmuştu. Şampiyon Kulüpler Kupası finalinde ise Liverpool ile Juventus takımları arasındaki 39 kişinin ölümüyle sonuçlanan Heysel faciası yine 1985 yılının önemli olaylarındandı. O yıllarda spor gazetesi yoktu. Fatih Terim son resmi maçını 1985 yılında Cumhurbaşkanlığı kupası maçında F.Bahçe’ye karşı oynamış ve penaltı kaçırmıştı. F.Bahçe G.Saray’ı 5-3 yenerek kupayı müzesine götürmüştü. Ligde gol kralı ise attığı 33 golle Tanju Çolak olacaktı.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1861 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23153), [web.archive.org (arşiv bağlantısı)](http://web.archive.org/web/20060527021207/http://www.aksiyon.com.tr:80/yazdir.php?id=23153)
