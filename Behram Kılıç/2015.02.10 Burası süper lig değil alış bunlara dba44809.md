# Burası süper lig değil, alış bunlara

*Behram Kılıç 2015.02.10*

<div class="pNewsDetailMainContent" itemprop="articleBody">
 <p>
  Adı hâlâ 20 yıl önce ter döktüğü Galatasaray ile anılan Papen lakaplı Mustafa Kocabey, 40 yaşında futbolu bıraktı. Kocabey ile Süper Lig’de başlayan, amatör ligde sona eren sıra dışı kariyerini konuştuk.
 </p>
 <p>
  Bir zamanlar G.Saray altyapısında birlikte futbola başladığı Okan Buruk, Tamer Tuna, Cengizhan Hınçal gibi oyuncular yıllar önce futbolu bıraktı. Aynı yaş grubunda yer aldığı A Millî Genç takımından arkadaşları Emre Aşık, Oktay Derelioğlu gibi isimler de hakeza öyle. 40 yaşına kadar futbol oynama başarısı gösteren Papen lakaplı Mustafa Kocabey ise geçen hafta yeşil sahalara veda etti. Adı hâlâ 20 yıl önce ter döktüğü G.Saray ile anılan Mustafa ile en üst ligde başladığı ve en alt ligde bitirdiği sıra dışı kariyerini konuştuk.
 </p>
 <p>
  Aslen Sivas Zaralı ama doğma büyüme İstanbulludur. Cibali sokaklarında yetişir. Elinde futbol topuyla öğlen vakti eve döndüğünde annesine mahalle arkadaşlarını şikâyet ederek ‘Bunlar futbolu bilmiyor’ dediğinde 7-8 yaşlarındadır. İstanbul’un amatör küme takımlarından Yeşildirek’te top koşturan babası onu G.Saray altyapısına teslim ettiğinde ise 10 yaşında. O gün aynı zamanda Florya Metin Oktay Tesisleri’nin açılış günüdür. 18 yaşına kadar her kategoride oynadığı Sarı-Kırmızılı takımın A kadrosunda 1992’de Karl Heinz Feldkamp’ın işbaşına gelmesiyle kendine yer bulur. Aynı yılın temmuz ayında Almanya’da şampiyonluğa ulaşan 18 Yaşaltı Millî Takımımızın bu başarısında büyük pay sahibidir. Bu şampiyonayı yerinde izleyen Feldkamp’ın hem ona hem de aynı takımda yer alan Okan Buruk’a verdiği değeri bugünkü gençler maalesef bulamıyor. Feldkamp özel işleri sebebiyle bir hafta geç katıldığı G.Saray’ın Hollanda kampında yardımcısı Ahmet Akcan’ın Katowice ile yapılacak maçta Mustafa’yı kadroya almadığını, Okan’ı yedekler arasında oturttuğunu görünce duruma hemen müdahale eder: ‘Bunlar Avrupa Şampiyonu takımın en önemli oyuncuları, bunları nasıl kadroda düşünmezsin’ diye fırçalar. Bunun neticesinde Mustafa yedekler arasına oturur, Okan ise ilk on birdedir. Maçın 20. dakikasında Arif Erdem’in yerine oyuna giren Mustafa ilk kez G.Saray formasını sırtına geçirir. Daha sonra 3-1 kazanılan Heerenveen maçında attığı 2 golle yıldızlaşan Mustafa ertesi gün bir spor gazetesinin manşetindedir. Fotoğrafın altında “Aynı Metin Oktay, aynı Tanju Çolak, aynı Jean Pierre Papen” yazar. Ve o günden sonra spor kamuoyu ona Fransızların ünlü futbolcusundan mülhem Papen lakabını takar. “Kimin taktığını bilmiyorum. Yıllar sonra 2 gazeteci ağabeyim ayrı ayrı zamanlarda ‘biliyor musun bu lakabı sana ben taktım’ dediler.”
 </p>
 <p>
  <strong>
   Kalli’yle her şey farklı olurdu
  </strong>
 </p>
 <p>
  1992-93 sezonunun 3. haftasındaki Aydın maçında resmî olarak Sarı-Kırmızılı formayı giyer. O maçın ilk yarısında sayısız gol fırsatından yararlanamaz. Ama Kalli onu ısrarla oyunda tutar ve 60. dakikada ilk golüne imza atar. “Eğer beni oyundan çıkartsaydı kariyerim daha orada bitebilirdi. Ama bana devre arasında ‘golü isteyen gol pozisyonuna girer, sakın denemekten vazgeçme’ dedi.”
 </p>
 <p>
  Aynı yıl Roma ile Ali Sami Yen Stadı’nda 3-1’in rövanşında oynanan UEFA Kupası maçında 2 gol atar. İstanbul’da maçı 3-2 kaybederler ama o taraftarın gözüne iyice girer. Hakan Şükür ile birlikte forvette oynamaya başlamıştır. Sezon sonu takımda şampiyonluk yaşar. Ama sezon sonu bir şey daha olur. Feldkamp takımdan ayrılır. “Eğer kalsaydı, benim için her şey farklı olabilirdi.” G.Saray bir başka Alman Reiner Hollmann’a emanet edilir. Forvete Kubilay Türkyılmaz transferi taraftarı coşturur. ‘Milyarları ilk kez o transferle duydum’. 20 milyar liraya mal olan Kubilay doğal olarak formayı alır. Mustafa ise Hollmann’ın sadece kupa maçlarında düşündüğü oyuncudur. Hollmann sezon sonu ayrılır. Takımın başına Kocaelispor’u çalıştıran Reinhard Safting, yanında Saffet Sancaklı ve Stevica Kuzmanovski gibi oyuncularla birlikte gelir. Kubilay, Hakan ve Saffet’in ardından ilk on bir şansı iyice zora giren Mustafa, 1994 yılında dönemin Futbol Şube Sorumlusu Adnan Polat’ın ‘seneye seni G.Saray’a alacağım’ sözüne güvenerek Kocaelispor’un yolunu tutar. Ama bir daha G.Saray kapısından içeriye giremeyeceğinin farkında değildir. Kocaelispor’un o sezonki teknik direktörü Mustafa Denizli de onu ilk on birde düşünmez. O da ‘oynayabileceğim bir yere gideyim’ diyerek bir alt lig takımı Çanakkale Dardanel’e transfer olur. Aynı sezon kendisini isteyen İstanbulspor’a gitmediğine bugün bile pişmandır. “Cem Uzan’ın başkanlığında o sezon Süper Lig’e çıktılar. Ben ise Çanakkale forması altında 28 gol attım. Süper Lig’i ise Play-Off’larda kaçırdık.”
 </p>
 <p>
  Mustafa’nın Çanakkale Dardanel’e tam 4 defa yolu düşecektir. Aynı takıma 4 farklı sezonda transfer olan belki de yegâne oyuncudur. 2. Lig B kategorisinde, 3. Lig’de, amatör ligde ve BAL Ligi’nde bile forma giyeceği kariyerindeki kırılma anlarından biri de Yimpaş Yozgatspor’da geçirdiği 2000-2001 sezonunda yaşanır. O sezon 31 golle, Türkiye liglerinde en fazla gol atan oyuncu olur. Takımı Süper Lig’e çıkartan ekibin en önemli parçasıdır. Hüseyin Kalpar ile çalışmak ona aynı zamanda fizik kondisyon da katar. Tüm bu parametreler bir araya geldiği için Beşiktaş’ın dikkatlerini çeker. Yeniden büyük bir takıma dönme fırsatının önünde ufak tefek engeller vardır. 800 bin lira olan bonservis bedeli gibi. Nevio Scala’nın çalıştırdığı Serdar Bilgili’nin başkanlık yaptığı Beşiktaş, Mustafa ile birlikte Trabzonspor’dan Fatih Tekke ve Antalyaspor’dan Fazlı’ya da taliptir. Fazlı’nın bonservisi ise 5 milyon liradır. Mustafa, Beşiktaş’a gelmek için can atar. Yozgat yönetimiyle bu transfere izin vermeleri için defalarca oturup konuşur. Hatta bir gazete için Siyah-Beyazlı formayı giyip İnönü stadında fotoğraflar çektirir. 800 bin liranın adı vardır ama Beşiktaş nedendir bilinmez 5 milyon liralık bonservisi ödeyerek Fazlı’yı transfer eder. “Serdar Bilgili’yi bile aradım. ‘Para pul istemem. Beni alın’ dedim. Ama onlar Fazlı’yı transfer etti. Eğer o gün Beşiktaş’a gitseydim, Avrupa’ya bile transfer olabilirdim.”  Haliyle imza olmayınca Siyah-Beyazlı formalı fotoğrafları hiçbir zaman basında yer almaz.
 </p>
 <p>
  G.Saray altyapısında Salih Bulgurlu ve Ahmet Keskinkılıç, Genç Millî Takımlarda Serpil Hamdi Tüzün gibi ustaların elinde yetişen Mustafa’nın 20 yaşında evlenmesi futbol hayatının bu kadar uzun sürmesinde önemli bir etken. ‘Hiç gece hayatım olmadı’ diyor. İçkisi- kumarı da yokmuş. Antrenmanlarda en çok çalışan futbolcu olmaya gayret ettiğini söylüyor. Bunca yıl futbol oynamasının bir sebebi de kendisini bir gün 3 büyüklerden birinde oynayacakmış gibi motive etmesi. Bir başka hedefi de 300 gol barajını geçmektir. 287’si profesyonel liglerde geri kalanı amatör ve BAL liginde olmak üzere 309 kayıtlı golle tarihteki yerini alır.
 </p>
 <p>
  <strong>
   Süper Lig’in tek golcüsü Gekas
  </strong>
 </p>
 <p>
  Ona göre alt liglerden aşağıya doğru gittikçe futbolun yerini mücadele alıyor. “Eğer Süper Lig’de kalsaydım, 500 gol barajını geçerdim.” gibi iddialı bir cümlesi de var. Bu iddiasını bir örnekle güçlendiriyor: “Çanakkale Dardanel’e gittiğimde ilk maçımız Kartalspor ileydi. Rakibin stoperi bir pozisyonda arkama gelerek enseme üfledi. ‘Ne yapıyorsun ya’ diyerek tepki gösterince ‘Mustafa’ dedi ‘Burası Süper Lig değil. Alış bunlara’.” Bir başka hatırası ise Artvin’de yaşandı. Üçüncü Lig takımlarından Şekerspor’dadır. Artvin Hopa ile oynuyorlardır. “Maçın sonlarına doğru rakipten genç bir oyuncu oyuna girdi. Girer girmez de bana çift daldı. ‘Kardeşim ayıp ya. Ne vuruyorsun?’ dedim. Bana dönerek, ‘Abi sen Artvin’e kaç defa geleceğin? Vuracağım tabii’ dedi. ‘Papen Mustafa’ya vurdum diye çoluk çocuğuma da anlatacağım bunu’.”
 </p>
 <p>
  309 gol atan Mustafa’ya göre ‘golcü duracağı ve vuracağı yeri bilendir. Ona göre Burak Yılmaz, Umut Bulut, Sow, Emenike hatta Hakan Şükür golcü değil. ‘Bence Süper Lig’de tek golcü var. O da Akhisarlı Gekas”. Tanju, Jardel, Serkan Aykut gibi isimler de ona göre golcü. En çok sen bu golleri Süper Lig’de atmadın, sayılmaz denmesine alınıyor. ‘Gel aşağıdaki liglere; at bakalım, atabiliyor musun?’ diye soruyor. 3 büyüklerin forvetlerine ise ayrı kızıyor. ‘Onca pozisyona giriyorlar. Ama onlar değil, Anadolu’dan bir takımın forveti gol kralı oluyor. Ben 3 büyüklerden birinin forvetinde olsaydım, bunu kendime yediremezdim”.
 </p>
 <p>
  Mustafa Kocabey’in son dönemde oynadığı bazı takımlar Sivas Zara Belediyesi, Alaçatı, Sütlücespor’dur. 5 maçlığına kadrosuna dâhil olduğu son takımı Sütlücespor’da yine bir zamanlar G.Saray altyapısından parlayan Faruk Atalay ile ter döker. Futbol kariyerinin son dönemindeki bu transferler para için değil, tamamen hatır için gerçekleşen transferlerdir. Amatör takımların eskisi gibi olmadığını da gözlemler Mustafa Kocabey. “Biz antrenmanlarda hazır olurduk. Takımdan 7-8 kişi gelmezdi. Bazen maç günü bile sahaya eksik çıkardık”.
 </p>
 <p>
  Tüm liglerde şampiyonluk yaşar, sadece BAL Ligi hariç. “Sivas Zara ile onu da yaşayacaktım. Ama son maçta şampiyonluğu kaybettik”. Tüm liglerde gol krallığı yaşar, sadece Süper Lig hariç. Alt liglerdeki futbolcuların kendisine saygı gösterdiklerini, hırsına ve mücadelesine hayran kaldıklarını anlatıyor Mustafa: “Beylerbeyi’nde oynarken sezon sonu iki takım arkadaşım yanıma geldi. ‘Abi’ dediler, ‘Biz aramıza katıldığında ‘Mustafa antrenmanlara gelmez. Bize papazlık yapar’ dedik. Sen ise bizi örnek oldun, abilik yaptın. Davranışlarınla bizi şaşırttın. Hakkını helal et’.
 </p>
 <p>
  O bundan sonraki kariyerine futbol yorumcusu ya da teknik adam olarak devam etmek istiyor. 2008 yılında UEFA B Lisansını almış. İlk arzusu bir takımda ‘Golcü antrenörü’ olmak. “Neden olmasın? Kalece antrenörü var, aynen onun gibi golcü antrenörü de olmalı.” diyor. Bu düşüncesini Beşiktaş Yöneticisi Mete Vardar’a da açmış. Karşılığında ‘Mustafa sen şimdi Demba Ba’ya gol atmasını mı öğreteceksin?’ cevabını almış. Ama ona göre her golcünün eksiği var. “Burak Yılmaz ve Umut Bulut sol ayağını hiç kullanamıyor. Onları sol ayağıyla topa nasıl vurulur konusunda çalıştırmak isterdim. Ömürleri boyunca bana dua ederlerdi.”
 </p>
 <p>
  <br>
   <strong>
    Papen Mustafa ile kısa kısa
   </strong>
  </br>
 </p>
 <p>
  -Küme düştükçe mücadele, yukarı çıktıkça futbol artıyor.
  <br>
   -Anadolu’da sadece futbol düşünüyorsun.
   <br>
    -16 yaşında ayağım kırıldı. Bariz geliyordum. Eğer kırılmasaydı Arif Erdem’den önce A Milli Takım’a çıkardım.
    <br>
     -Metin Oktay gizli gizli beni izlerdi.
     <br/>
     -Avrupa Şampiyonası’nda finalde Portekiz’i yendik. İlk altın gol o maçta oldu. Maç 1-1’di. Uzatmalarda bir pozisyonda rakibi arkadan çektim ama hakem faulü bize verdi. O faulle Tarkan frikikten golü attı. Herkes sahaya girdi. Biz ‘ne oluyor’ diye birbirimize baktık. Meğer altın golmüş. Maçı izleyen Feldkamp yıllar sonra bana “O pozisyonda faulü sen yapmıştın.” dedi.
     <br/>
     -UEFA Kupası’nı kazanan kadronun temelini Feldkamp attı. Arif, Okan, Mert, Bülent, Hakan hep onun takıma kazandırdığı oyunculardı.
     <br/>
     -Feldkamp bana “Benim Gerd Müller’im sensin.” derdi.
     <br/>
     -Roma’daki maçın son dakikasında Aldair 35 metreden vurdu, gol oldu. Arif ile tribündeydik. Golden sonra yanımdaki Roma taraftarı beni havada silkelemeye başladı.
     <br/>
     -Yozgat’ı ilk gördüğüm günü unutmuyorum. Yanımda futbolcu arkadaşım Alper vardı. Alper’e “Bak, köyün içine stat yapmışlar.” dedim. Sonra o köyün(!) takımına transfer oldum. Çok başarılı, güzel günler geçirdim.
     <br/>
     -Birlikte oynamaktan en çok keyif aldığım oyuncu Okan Buruk’tu. Okan saha içinde nereye koşacağımı, nereye top isteyeceğim iyi bilirdi. Cengizhan’ın da ara paslarını hep özlemişimdir.
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/portreler/burasi-super-lig-degil-alis-bunlara_549005), [web.archive.org (arşiv bağlantısı)](http://web.archive.org/web/20150729091330/http://www.aksiyon.com.tr/portreler/burasi-super-lig-degil-alis-bunlara_549005)
