# İki 8 Ekim arasındaki farkı bulun

*Behram Kılıç 2010.10.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   8 Ekim 2010’da Almanya ile Berlin Olimpiyat Stadı’nda oynanan maç, 8 Ekim 2005’te İstanbul Olimpiyat Stadı’nda oynanan maçtan bu yana köprünün altından çok sular aktığını gösterdi.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Bundan tam 5 yıl önceydi. Takvimler 8 Ekim 2005’i gösteriyordu. İstanbul Atatürk Olimpiyat Stadı’nda İtalyan hakem Messina’nın yönettiği maçta Türkiye ile Almanya karşı karşıya geliyordu. Türk Millî Takımı’nda Almanya’da doğup büyüyen Hamit Altıntop, Halil Altıntop, Serhat Akın, Yıldıray Baştürk gibi oyuncuların yanı sıra 16 yaşındaki Nuri Şahin de vardı. 25. dakikada Almanlara ilk golümüzü Halil attı. İlk yarı 1-0 lehimize bitti. 86. dakikada oyuna, o yaz 17 Yaşaltı Millî Takım’la Dünya Şampiyonası’nda harika maçlar çıkartan Nuri Şahin girdi. Ve 89. dakikada Oliver Kahn’ın koruduğu Almanya ağlarına millîlerimizin ikinci golünü gönderdi. Almanlar uzatma anlarında tek gollerini bulsalar da maç 2-1 sona erdi.
    </p>
    <p class="MsoNormal">
     Maçtan sonra Türk ve Alman kamuoyu günlerce Nuri’yi konuştu. Ama Almanlar sadece konuşmakla kalmadı. Uyandılar da... Kendi yetiştirdikleri iki oyuncunun kendi kalelerini düşürmesinin sebeplerini ve böylesine yetenekli Türk oyuncuları kendi bünyelerine katmanın yollarını araştırdılar. Türk yetkililer ise millî takım pazarlık konusu yapılamaz rahatlığı içinde, zaferin tadını çıkartıyordu.
    </p>
    <p class="MsoNormal">
     Tarih, 8 Ekim 2010... O maçtan tam 5 yıl sonra yine aynı günde yine bir Olimpiyat Stadı’nda, yine bir Türkiye-Almanya maçındayız. Ama bu sefer yer Berlin. Hakem ise İngiliz Howard Webb. Tribünlerde 74 bin 244 biletli seyirci. Tribünlerin yarısından fazlası Türk. Berlin Olimpiyat Stadı’nda âdeta bir Türk bayramı havası. Maça dakikalar kala oyuncu isimleri anonsla seyirciye duyuruluyor. Türk Millî Takımı’nda Özer, Ömer, Hamit, Nuri, Halil gibi Almanya’da yetişen, bazıları sonraki yıllarda Türkiye’ye dönen oyuncular var. Her Türk oyuncunun ismi söylenirken stadyum âdeta inliyor. Ve sıra Alman Millî Takımı’na geliyor. Kalede Never’in ismi anons ediliyor. Sonra Wevsterman, Sami Khedira ve Mesut Oizil diye bağırıyor anonsçu. Bu sırada stadyum ıslıklarla inliyor. Tepki büyük ama ortada bir gerçek var. Türk kökenli Mesut Özil, Almanya adına sahaya çıkıyor.
    </p>
    <p class="MsoNormal">
     Ve maç başlıyor. Mesut topu her ayağına aldığında ıslıklanıyor. Ta ki Almanların 1-0 önde olduğu maçın 80. dakikasına kadar. Islıklar bu dakikada Mesut’un topu kaleci Volkan’ın altından filelere gönderdiği anda kesiliyor. Çünkü bu gole sevinmiyor Mesut. Top filelerle buluşunca âdeta ayaklarının da dermanı kesiliyor. Ve o golden sonra da ıslıklar sona eriyor. Seyirci de hissediyor onun köklerine saygısını. Almanlar bir gol daha bularak maçı 3-0 kazanıyor.
    </p>
    <p class="MsoNormal">
     Evet, Almanlar 2005 yılındaki maçtan sonra işe koyuldu. Ülkelerindeki Türk kökenli oyuncuların peşine düştü. 2006 Dünya Kupası’nda Jurgen Klinsman’ın yardımcılığını yapan Löw de gelecek vadeden bu oyuncuların kapısına kadar gitti. Onlarla samimi diyaloglar kurdu ve gönüllerini çaldı. Serdar Taşçı ve Mesut Özil’i de hiç düşünmeden millî takıma davet etti. Türk Millî Takımı’nın kurmayları ise ‘Millî takım forması, pazarlık konusu yapılamaz’ diyerek bu oyuncuların iki arada bir derede kalmasını anlamamakta ısrar etti. Netice Mesut Özil gibi bir değer Almanya adına oynuyor. Serdar Taşçı gibi bir defans oyuncusu ise Türkiye adına bir daha hiç oynayamayacak.
    </p>
    <p class="MsoNormal">
     8 Ekim 2005’te kendi ülkesinde yetişen Türk oyunculara kaybeden Almanlar, 8 Ekim 2010’da ise Türkiye’yi Türk oyuncuyla vurdu. Almanya-Türkiye maçı sadece 3 puanlık bir maç değildi. Aynı zamanda bu ülkede yetişen Türk gençlerinin “Mesut Özil’in mi, yoksa Hamit Altıntop’un mu yolundan gitmeliyiz?” sorusuna cevaplar aradığı bir maçtı.
    </p>
    <p class="MsoNormal">
     1997’ye kadar kadrosunda yabancı kökenli hiçbir oyuncuya yer vermeyen Panzerler, ülkelerindeki yabancı azınlığın varlığını da dikkate alarak bu katı tutumundan vazgeçti. Bu bağlamda 1999’da ilk kez bir Türk kökenli oyuncu, Mustafa Doğan Almanya forması giydi. 2010 yılına gelindiğinde ise Almanya Millî Takımı için 11 yabancı kökenli oyuncu ter döküyor.
    </p>
    <p class="MsoNormal">
     Hiç şüphesiz bu oyuncular içerisinde sadece yetenekleri itibariyle değil, kökleri itibariyle de en önemlisi Mesut Özil. Almanlar da bunun farkındaydı. Özil’i öylesine parlattılar ki, ona öylesine cazip bir gelecek hazırladılar ki, âdeta Mesut Özil üzerinden, Almanya’da yaşayan ve bir dönem pek içlerine sindiremedikleri, üçüncü sınıf işlerde çalıştırdıkları ama bugün kendilerini kabul ettiren, bir çoğu işçi konumundan işveren konumuna geçen, devlet kademesinde önemli görevler almaya başlayan, en önemlisi Türkiye ile de bağlarını hiç koparmayan 2,5 milyon Türk’e mesaj vermek istiyorlardı. Zaten Almanya Millî Takımı Menajeri Oliver Bierhoff da bunu açıkça beyan ediyordu: “Mesut Özil, Müslüman ve Türk kökenli ama Brezilya asıllı ve Hıristiyan Cacau’yu çok iyi karşıladı. Bu tablo Almanya’yı özetliyor.”
    </p>
    <p class="MsoNormal">
     Mesut belki kariyerini düşündü, belki kazanacağı parayı ama gelinen nokta itibariyle Türk Millî Takımı’nı seçen Hamit, Nuri ve Halil’in kariyeri ile Mesut’unki aynı değil. Türkiye maçından önceki son kamuoyu anketlerine göre Mesut’un tanınırlığı Almanya çapında yüzde 47, ona duyulan güven oranı ise yüzde 36 oranında arttı. Alman medyası Mesut’taki değişim ve gelişimi sürekli ön plana çıkarttı. Sık sık onun Müslüman olduğu, dua ettiği, domuz eti yemediği, hatta kız arkadaşını da İslam dinine yaklaştırdığı haberlerine yer verdi.
    </p>
    <p class="MsoNormal">
     ‘Farklı kökenlere sahip olsak da hepimiz Almanya vatandaşıyız’ sloganı kulağa hoş geliyor. Futbol da bu felsefeyi kemikleştiren en iyi araçlardan biri. Zira 2010 Dünya Kupası maçlarında bu ülkede yaşayan Türklerin kalbi sırf Mesut bu takımda oynuyor diye Almanya için attı. Hatta bırakın Almanya’yı, Türkiye’deki birçok kişi de ilk 11’inde Mesut var diye Alman Millî Takımı’nı destekledi.
    </p>
    <p class="MsoNormal">
     Almanlar, Mesut üzerinden Türk kamuoyuna şunu da söylemek istiyor. Eğer siz de Mesut gibi yaparsanız önünüz açık. Bu fikir kafalara yerleşmiş durumda. Hamit yıllardır Bayern Münih’te oynuyor. Mesut ise Real Madrid’e bu yıl transfer oldu. Oynadığı takım itibariyle Mesut’un çok daha ötesindeydi. Ancak Türk Millî Takımı’nı seçmesi kişisel kariyerine büyük katkı sağlamadı. Türkiye, Hamit döneminde iki önemli organizasyona katılamadı.
    </p>
    <p class="MsoNormal">
     Bugünlerde Almanya’da yabancı kökenli vatandaşların ülkeye uyumu tartışılıyor. Mesut Özil tam da bu esnada Türklerin uyumu için iyi bir örnek teşkil ediyor. Sokaklardaki, televizyonlardaki, gazetelerdeki birçok reklam afişinde Mesut’un fotoğrafı var. Almanya Başbakanı Angela Merkel bile yaptığı açıklamalarla ona değer veriyor. Şu sözler Merkel’e ait: “Kendisinin koyu bir taraftarıyım. Onun Almanya için yaptıklarını büyük bir mutlulukla izliyorum.”
    </p>
    <p class="MsoNormal">
     Biz ise Hamit ve Hamit gibi Türkiye adına oynamayı tercih eden gurbetçi futbolcularımız için bunu yapamadık. Onlara ne güzel bir gelecek hazırladık ne de Almanların Mesut’a verdiği değeri verdik. Hamit’i, Yıldıray’ı Almanya’da yaşayan Türk gençliğine örnek gösteremedik. Hatta Almanya’dan gelen çoğu oyuncuyu yedek kulübesinde oturttuk. Mesela, dönemin A Millî Takım Teknik Direktörü Fatih Terim, 2008 Avrupa Şampiyonası kadrosunda yer vermediği Yıldıray ile ilgili kararını savunurken şöyle diyordu: “Yıldıray gibi bir oyuncuyu yedek bekletemeyeceğim için kadro dışı bıraktım.” Alman Kicker dergisi bile bu sözleri samimi bulmayarak “Terim’in şüphe duyduğu durumlarda yurt dışında oynayan oyuncular yerine Türk ligindeki futbolcuları tercih ettiğini” yazdı.
    </p>
    <p class="MsoNormal">
     Hâl böyleyken Almanya’da doğup büyüyen oyuncular niçin Türk Millî Takımı’nı tercih edeceklerdi? Sadece ‘Millî forma kutsaldır, pazarlık unsuru olamaz’ söylemiyle olmuyor bu işler.
    </p>
    <p class="MsoNormal">
     Hamit ve Hamit gibiler bu durumun farkında. Berlin’de Almanya maçına saatler kala Yıldıray Baştürk ile karşılaştık. Mesut’un Almanya adına forma giymesini nasıl değerlendirdiğini sorduk. Sadece şunu söyledi: “Bunun sebeplerini iyi araştırmak lazım.” Sözlerinde şu anlam gizliydi: Almanlar Mesut’a değer verdi. Ama Türkiye bize aynı değeri vermedi.
    </p>
    <p class="MsoNormal">
     Maç öncesi Hamit Altıntop da Mesut’un kararı ile ilgili açıklamalarda bulundu. Mesut’un Türkiye yerine Alman Millî Takımı’nı tercih etmesine saygı duyduğunu söyleyip ‘ama’ diyecekti. “Ama bu kararını desteklemiyorum. Alman Millî Takım oyuncusu olarak Mesut bir lobiye ait. O eğer Türkiye’yi seçseydi Dünya Kupası’nda oynayamazdı ve Real Madrid’e transfer olamazdı. Konu bu kadar basit.”
    </p>
    <p class="MsoNormal">
     Kendisi durumunda bulunan oyunculara da bir mesaj gönderiyordu Hamit. Onları en iyi o anlardı çünkü: “Almanya’ya çok şey borçluyum. Burada çok şey öğrendim, bana fırsat verildi. Ancak ailem ve ben Türk’üz. Tabii ki Türk Millî Takımı’nı tercih edecektik.” Yani ‘siz de böyle yapın’ demek istiyordu.
    </p>
    <p class="MsoNormal">
     Gelelim Mesut’un o maçta yuhalanmasına... Normalde Mesut, Almanya’daki Türklerin gurur kaynağı. Ancak bu maç Mesut sevgisi ile Türkiye sevgisinin çatışmasına sahne oldu. Tribündeki seyirci organize değildi. Çoğu Almanlarla iç içe oturuyordu ama Mesut’un ülkelerine karşı oynamasını hazmedemeyecek kadar organize görüntü verdiler. Çünkü onlara göre Mesut asıl ülkesini satmıştı. Bu yüzden Mesut’un yanında yer alamadılar, alsalardı kendileri de Mesut gibi ülkelerini satmış olacaklardı. Bu düşünce eyleme dönüştü ve Mesut topu her ayağına aldığında ıslıklandı. Taraftarlar bir nevi Mesut’u yuhalayarak kendilerinin Türk olduğunu ispatladı. Oysa birkaç ay önce aynı Mesut’u Alman forması altında Dünya Kupası maçı oynarken destekleyen de onlardı.
    </p>
    <p class="MsoNormal">
     Kısaca bu maç Almanya’yı tercih eden Türk kökenli oyuncu Mesut ile Türkiye’yi tercih eden Almanya’da yetişmiş Hamit’in maçıydı. Mesut ve Mesut’a gelecek sunan Almanya kazandı. Hamit kaybetti ama asıl kaybeden içeride oyuncu yetiştirecek gerekli altyapı organizasyonunu tam anlamıyla hayata geçirmeyi başaramayan, Süper Lig’inde genç oyuncularına forma şansı veremeyen, yıllardır yaşadığı kısır döngüden bir türlü kurtulamayan Türkiye’ydi. Bundan sonra sadece Almanya’da değil, Fransa’da, Avusturya’da, Belçika’da, İsviçre’de yetişen Türk gençlerinin de ilk tercihleri Türkiye olmazsa kimse şaşırmasın. Ve kimse bu oyunculara da kızmasın. Zira Serdar Taşçı, verdiği bir röportajda, babasının Türk Millî Takımı’nda oynamasını istediğini belirtiyor ve ekliyordu: “Alman Millî Takımı’nı tercih etmek bana uykusuz geceler yaşattı. Ama onlar daha hızlı davrandı.”
    </p>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27811-iki-8-ekim-arasindaki-farki-bulun.html), [web.archive.org (arşiv bağlantısı)](http://web.archive.org/web/20140108155012/http://www.aksiyon.com.tr:80/aksiyon/haber-27811-iki-8-ekim-arasindaki-farki-bulun.html)
