# 10’u F.Bahçe’den Metris mi kopardı?

*Behram Kılıç 2012.10.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şike soruşturması sürecinde cezaevinde yatan Başkan Aziz Yıldırım’ı Aykut Kocaman, Emre Belözoğlu ve Volkan Demirel gibi önemli isimler ilk iki haftada ziyaret ederken; takım kaptanı Alex ancak 3 ay sonra Metris’e gitmişti. Yıldırım’ın buna sinirlendiği ve onu defterinden sildiği iddia ediliyor.
  </font>
 </div>
 <div id="newsText">
  <font class="detail-text">
   <p>
    26 Haziran 2012 günü F.Bahçe Teknik Direktörü Aykut Kocaman şöyle bir açıklama yaptı: “Bu sezon Alex daha az süre alacak.” Alex tatildeydi. Emre Belözoğlu takımdan ayrılmıştı. Meireles, Krasiç, Mehmet Topal transferleri henüz gerçekleşmemişti. Yobo’nun da kalıp kalmayacağı belli değildi. Sadece Kuyt alınmıştı. Üstelik sezon hazırlıkları başlamamıştı. Başkan Aziz Yıldırım’ın hapisten çıkmasına da bir hafta vardı. Kocaman’ın açıklaması herkesi şaşırttı. 39 yaşındaki Zanetti’nin İnter’de top koşturmaya devam ettiği bir dönemde 35 yaşına girecek Alex’in ne performans göstereceği belli olmadan, üstelik kadronun tam olarak şekillenmediği bir dönemde yapılan bu açıklama da neyin nesiydi?
   </p>
   <p>
    Ancak herkes biliyordu ki Kocaman, F.Bahçe’yi çalıştırmaya başladığı 2010-11 sezonundan beri Alex’e ısınamamıştı. Daha göreve gelir gelmez “Alex 5 senedir burada, F.Bahçe 1 kez şampiyon oldu.” sözleriyle oyuncuya bakışını belli etmişti. Bir futbolcunun yaptıklarını, bir takımın yaptıklarıyla eş tutmak ne derece doğruydu? O sezonun ilk 5 haftasında Alex kâh yedek, kâh sonradan oyuna girerek kulübeye mıhlanmıştı. Kocaman, Ankaraspor’dan eski öğrencisi Özer Hurmacı’yı Alex’in yerine düşünüyordu. Hani şimdilerde Kasımpaşa’da oynayan Özer’i. Neyse ki o sezonun ilerleyen haftalarında Özer sakatlandı da Alex’e kadroda yer açıldı!
   </p>
   <p>
    O sezonun devre arasında F.Bahçe, lider Trabzonspor’dan 9 puan gerideydi. Takım, ikinci yarı inanılmaz bir performans gösterecek, 17 maçın 16’sını kazanacak ve şampiyon olacaktı. Alex De Souza ise 33 maçta attığı 28 golle gol krallığı tacını takacak, asistleriyle de şampiyonluğun elde edilmesinde en büyük paya sahip kişi olacaktı. Haliyle Aykut Kocaman bu şampiyonluğun keyfini doyasıya yaşayamayacaktı. Zira Aziz Yıldırım, katıldığı bir televizyon programında şampiyonluktaki asıl payın kendisine ait olduğunu ima edecek ve “Hocaya, Alex’i oynatması gerektiğini söyledik.” diyecekti. Evet Yıldırım, Kocaman’a müdahalede bulunmuş, Kocaman da başlangıçta kafasındaki oyun sisteminde yer vermeyi düşünmediği bu oyuncuyu oynatmış ve şampiyonluk bu oyuncunun ortaya koyduğu muhteşem performans neticesinde gelmişti.
   </p>
   <p>
    Ancak 3 Temmuz 2011’de başlayan şike operasyonu Alex ile Aziz Yıldırım’ın arasını açan sürecin fitilini ateşledi. Kaptan, şike operasyonunun hemen başlarında takımın diğer önemli oyuncuları Emre ve Volkan Demirel’in Aykut Kocaman ile birlikte yaptıkları basın toplantısında yoktu. “Şampiyonluk alın terimizle geldi.” dese de Türk mahkemelerinin yapmış olduğu yargılamaları sadece bir kez eleştirdi. 17 Mayıs 2012’de “Davayla ilgili düşüncelerimi es geçiyorum. Çünkü kendi düşüncelerimi kendi tarzımla söylediğimde, bu ülkede başkanın (Aziz Yıdırım’ın) komşusu olacağımı düşünüyorum.” dedi.
   </p>
   <p>
    Alex De Souza’nın en büyük günahı bu değildi. Aziz Yıldırım’ı ilk günlerde Metris’te ziyaret etmedi. Şike soruşturması sürecinin ilk günlerinde Volkan ve Emre’nin bu konudaki davetine de karşılık vermedi. Alex, Metris’e ancak üç ay sonra gitti. Yıldırım, Alex’e kafayı bu yüzden taktı. Daha önce Alex’e destek olan, Aykut Kocaman’a karşı onu koruyan başkan, şike davasında kendisine sahip çıkan Aykut Kocaman tarafına geçti. Kocaman da bu durumun farkındaydı. Geçen yıl Süper Final’in en kritik maçında, yani Kadıköy’deki G.Saray müsabakasında Alex’i ilk 11’e almadı. Kocaman, Süper Final’de G.Saray ile oynanan ilk maçta Alex’in Ziegler’e attığı pası unutmuştu. F.Bahçe, Alex’in üstün oyunu ile G.Saray’ı Türk Telekom Arena’da yenmişti. Ancak Aykut Kocaman, Alex’siz bir zafer elde etmek istiyordu. Üstelik Alex’in Kadıköy’deki performansı deplasmanlardan daha iyi olmasına rağmen Brezilyalı’yı yedek bırakarak bunu yapmayı arzuluyordu. Ancak takım şampiyonluğu kaybetti. Alex oyuna Dia’nın atılmasından sonra son bölümde girebildi. Haliyle iyi kapanan G.Saray, tarihinde ilk kez Kadıköy’de şampiyonluk turu attı. 3 gün sonra oynanan kupa maçında F.Bahçe, Bursaspor’u 4-0 yendi. Alex 3 gol bir asistle hocasına bir kez daha onsuz olmayacağını gösterdi.
   </p>
   <p>
    2012-13 sezonunun Alex için her zamankinden zor olacağı, yukarıda verdiğimiz Kocaman’ın sözlerinden belliydi. Aykut hoca, başkanın Alex’ten desteğini çektiğini biliyordu. Alex operasyonu için zemin hazırdı. Ancak Alex profesyonel bir oyuncunun yapması gereken her şeyi yapıyor ve hazırlık kampında arkadaşlarından daha iyi bir performans ortaya koyuyordu. Kocaman lige de onunla başladı. Romen takımı Vaslui ile oynanan Şampiyonlar Ligi ön elemesinde de Alex takımdaydı. Ancak bir sonraki ön eleme maçında rakip Spartak Moskova’ydı. Aykut Kocaman, Alex’e maçtan 10 gün önce “Seni oynatmayacağım.” dedi. Bir hoca, bir futbolcuya 10 gün sonra oynanacak maça dair düşüncesini söylüyordu. Üstelik hocanın bahanesi ilginçti. Alex’in performansından memnun değildi. Memnun olmadığı oyuncusunu G.Saray ile Erzurum’da oynanan Süper Kupa maçında da ilk11’de oynatacaktı. Ya Spartak Moskova maçına kadar takımda bir sakatlık olursa, ya Alex’in yerinde oynatmayı düşündüğü oyuncu hastalanırsa... Alex daha fazla dayanamadı ve Spartak Moskova maçında oynatılmayışını ‘kıskançlık’ twitiyle takipçilerine duyurdu. Hatırlayacağınız gibi 2010-11 sezonunun devre arasında takımda yer alan Andre Santos da Sabah Gazetesi’ne verdiği röportajda, Kocaman’ın Alex’i kıskandığını söylemişti. Yani bu ‘kıskançlık’ durumu yeni değildi. Ancak Alex pişman olacak ya da yaptığının yanlış olduğunu anlayacak ki attığı bu twiti hemen sildi. Ve sonrasında “Hocanın kararlarını hiç sorgulamam.” diyerek barış mesajı verdi.
   </p>
   <p>
    Ancak Aykut Kocaman onu affetmedi. Alex’i ligdeki G.Antepspor maçının 18 kişilik kadrosuna almadı. Sadece bayanların izlediği 26 Ağustos’taki F.Bahçe-G.Antep maçında “Aykut söyle, Alex nerede?” tezahüratlarıyla taraftarlar Alex’e sahip çıktı. Başkan Yıldırım, Alex’i kafasında sildiğinin ilk işaretini bu maçta kamuoyuna açıkça belli etti. Mikrofonu eline alarak bayan taraftarları azarladı. Haftanın ilk günü de Alex’le bir zirve gerçekleştirerek oyuncusunun kulağını çekti.
   </p>
   <p>
    Kocaman, 30 Ağustos’ta Spartak Moskova ile oynanan rövanş maçında Alex’i 18 kişilik kadroya aldı. Ancak yine yedek soyundurdu. Alex takım 1-0 yenikken oyuna girdi. Oyunun 1-1’e gelmesine katkıda bulundu. Ama F.Bahçe elenmekten kurtulamadı. Sarı-lacivertli takım, elendikten sonra Meireles’i transfer etti. Sonraki günlerde F.Bahçe taraftarları takımın efsane oyuncularından Lefter’in heykelinin bulunduğu Yoğurtçu Parkı’na Alex’in de heykelini dikti. Açılışa Aziz Yıldırım gelmedi. Aykut Kocaman ise oradaydı. Yıldırım, NTV’de katıldığı canlı yayında Alex’in bir ‘efsane’ olmadığını söyledi. Evet, başkan Alex’i iyice silmişti.
   </p>
   <p>
    Yıldırım, Alex’in F.Bahçe taraftarı nezdinde efsane olduğunun farkında değildi. Örnek aile yaşantısının, 8 yıl boyunca attığı gollerin, yaptığı asistlerin, bir tek antrenmanı bile kaçırmamaya gösterdiği özenin, hepsinden önemlisi F.Bahçe taraftarı ile sosyal medya aracılığıyla kurduğu bağın farkında değildi. Başkan, Alex’in Twitter üzerinden taraftarlarla kurduğu bağı küçümsüyordu. Alex bugüne kadar 23 binin üzerinde twit atmıştı. Taraftarı direkt muhatap alıyordu. Onlarla sohbet ediyor, onların sorularına cevap veriyor, hepsinden önemlisi sahada gösterdiği performansla onların kalbindeki yerini pekiştiriyordu. Tam 960 binin üzerinde insan Alex’i Twitter’dan takip ediyordu.
   </p>
   <p>
    Yıldırım ve Kocaman’ın tavrı eski Türkiye’nin fotoğrafıydı. Eskiden de bu tür şeyler olur ve taraftarın pek sesi çıkmazdı. Zira sosyal medya bu kadar etkin değildi. Ancak yeni Türkiye’de haksızlık karşısında daha tepkisel bir insan topluluğu var. F.Bahçe taraftarı kaptanına sahip çıktı. Sahip çıkanların içinde kadınların büyük bir oranda olması Alex’in örnek aile hayatından dolayıydı. Bayan taraftarlar daha önce Türkiye’de hiçbir futbolcuya bu kadar büyük sevgi gösterisinde bulunmadı. Alex’e yapılanları sadece F.Bahçe’liler değil, diğer takımların taraftarları da kabullenemedi.
   </p>
   <p>
    Kasımpaşa maçında Alex’in tribünde oturması Kocaman ve Yıldırım için basit bir bahaneydi. Zira Stoch da oradaydı ve herhangi bir ceza almadı. Alex gibi ‘efsane’ olmuş bir oyuncuyu A2 takımına göndermek tam bir akıl tutulması yaşandığının göstergesiydi. Alex’in bu durumu kabullenmeyip sözleşmesini feshetmesi onu daha da büyüttü. Kocaman’ın 1 Ekim gününün sabahında Alex’e (Eğer doğruysa… Çünkü Aykut Kocaman bu durumu yalanladı) “Sen çok güçlüsün.” demesi bir hoca için talihsizlikti. Aziz Yıldırım’ın kulübe 8 yıl emek veren bir oyuncusuyla aynı günün öğleden sonrasında sadece 3 dakika görüşmesi ise başka bir talihsizlik...
   </p>
   <p>
    Alex’in sözleşmesini feshederken attığı “Kontratımı sonlandırdım. Hayatımın en üzücü imzası oldu. Fenerbahçe bir oyuncu kaybetti ama bir taraftar kazandı. Her şey için teşekkürler.” twiti yaklaşık 50 bin kişi tarafından paylaşıldı. Şike soruşturmasının başladığı 3 Temmuz 2011’den beri Aziz Yıldırım’a sahip çıkan taraftarlar ilk defa başkanın karşısında yer aldı. Üzerinde başkanın fotoğrafının bulunduğu tişörtler yakıldı. Kimileri bu durumu “F.Bahçe’de Arap baharı başladı!” şeklinde yorumladı. Artık Aykut Kocaman ve Aziz Yıldırım için hiçbir şey eskisi gibi olmayacaktı. Üstelik Alex bu ikiliye kılıçları çekmişti, 8 Ekim Pazartesi günü basın toplantısı yapacağını duyurarak…
   </p>
   <p>
    Bunu gören Yıldırım ve Kocaman, yanlarına Alex’in tercümanı Samet Güzel’i de alarak 3 Ekim günü UEFA Avrupa Ligi maçı için Almanya’ya giderken havaalanında basının karşısına geçti. Tercümanın kulüpte maaşlı çalışan bir kişi olması sebebiyle zor anlar yaşadığı her halinden belli oluyordu. Yıldırım, Alex’in başkanlık makamının üzerine çıktığını iddia etti. Saha içindeki Alex’e kefildi ancak saha dışındakine değildi. Alex’le yaptığı konuşmanın içeriği hakkında tercüman Samet’i şahit göstererek açıklamalarına devam etti. Alex, “Görüşme 3 dakika sürdü.” demişti. Başkan ise “Öyle 3 dakika falan yok, gerekirse F.Bahçe’nin menfaatleri için saniyede karar veririm!” diyerek Alex’i tashih etti. Sonra da Alex’in “Hoca beni kadro dışı bıraktı.” sözleri üzerine “Dedi ki ‘Benim durumum ne olacak?’ Ben de ‘Sen ne istiyorsan o olacak.’ dedim. O ise gitmek istedi.” dedi.
   </p>
   <p>
    Kadro dışı bırakılmak dışında seçenek sunulmayan bir oyuncunun gitmek istemesi kadar doğal ne olabilirdi ki? Üstelik başkana göre Alex 3 dakika süren görüşme esnasında ha bire twit atıyordu. Ancak Alex’in resmi Twitter hesabına baktığımız zaman, Brezilyalı oyuncunun başkanla görüşme yaptığı 16.15 ile 16.18 saatleri arasında twit atmadığını görüyoruz. Alex’in 1 Ekim günü attığı ilk twitin saati 16.53. Ve bu da yukarıda dile getirdiğimiz “Kontratımı sonlandırdım.” twiti.
   </p>
   <p>
    Alex’in pazartesi günü (8 Ekim) yapacağı basın toplantısı Aykut Kocaman ve başkanın işini daha da zorlaştıracak. Çünkü önceki Futbol Federasyonu Başkanı Mehmet Ali Aydınlar’ın ve muhalefetin sık sık dile getirdiği sessiz çoğunluk, Aykut Kocaman ve Aziz Yıldırım’a karşı harekete geçti.
   </p>
   <p>
    Sözün özü, kriz Aykut Kocaman ile başladı. Alex’in Metris’i çok geç ziyaret etmesiyle tavan yaptı. Yıldırım’ın Brezilyalıdan desteğini çekmesiyle tarihe mal olacak şekilde sonlandı. 1996’da Aykut Kocaman ve Oğuz Çetin’in takımdan gönderilişini yıllarca unutamayan F.Bahçe taraftarı, aynı Aykut Kocaman’ın Alex’e benzer tavır takınmasını hiç unutmaz gibi görünüyor. Tabii bu krizde son kararı Aziz Yıldırım’ın verdiğini de…
   </p>
   <p>
   </p>
   <p>
    <strong>
     ALEX’İN FENERBAHÇE KARNESİ
    </strong>
   </p>
   <p>
    <strong>
     Organizasyon        Maç Gol
    </strong>
   </p>
   <p>
    Süper Lig                245  136
   </p>
   <p>
    Türkiye Kupası       35    18
   </p>
   <p>
    TFF Süper Kupa     3      3
   </p>
   <p>
    Avrupa Kupaları      61    15
   </p>
   <p>
    <strong>
     Toplam                   344  172
    </strong>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-33744-10u-fbahceden-metris-mi-kopardi.html), [web.archive.org (arşiv bağlantısı)](http://web.archive.org/web/20140926094243/http://aksiyon.com.tr/aksiyon/haber-33744-10u-fbahceden-metris-mi-kopardi.html)
