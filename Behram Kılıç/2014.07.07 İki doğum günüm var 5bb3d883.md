# İki doğum günüm var

*Behram Kılıç 2014.07.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   “İçkiyi ve gece hayatını bırakıp namaza başlamam beni tanıyan yakın çevremde şok etkisi yaptı. Hatta çoğu ‘Olamaz. Herkes döner ama bu adam nasıl olur da namaza başlar?’ dedi. İki doğum günüm var benim. 1960 ve 1998.”
  </font>
 </div>
 <div id="newsText">
  <font class="detail-text">
   <p>
    Bir zamanlar yeşil sahaların en hırçın oyuncusuydu. Kasıtlı tekmeler, hakemlere çıkışmalar, seyircilerle sözlü sataşmalar ve hatta antrenmanlarda takım arkadaşlarıyla didişmeye varan olaylar... Gördüğü kırmızı kartların sayısını hatırlamıyor. Gece hayatıyla da magazin basınının gündeminden düşmeyen bir futbolcuydu. Futboldan erken kopması da bu yüzdendi. Ama onu farklı kılan pozitif özellikleri de vardı. Oynadığı dönemin çok ilerisinde bir liberoydu. İyi bir tekniğe sahipti. F.Bahçe’nin 1984-85’teki şampiyonluğuna katkısı büyüktü. Bir de kimseye nasip olmayacak bir unvanı vardı: Wembley’e ayak basan ilk Türk futbolcu olmak gibi... Wembley deyince kahramanımızın Abdülkerim Durmaz olduğunu anlamışsınızdır. Kendisiyle doğup büyüdüğü semtin takımı Karagümrükspor’un lokalinde bir araya geldik. Futbolu bıraktıktan sonra teknik direktörlük yapmaya başlayan Durmaz’ın şimdiki hayatında geçmişinden eser yok. O artık beş vakit namazını kılan, orucunu tutan bir mümin. Peki, ondaki bu değişim nasıl gerçekleşti?
   </p>
   <p>
    Annesi ev hanımı, babası matbaa işçisi, dedesi ise Arnavut göçmeni Abdülkerim Durmaz, 13 Eylül 1960’ta Karagümrük’te doğar. Doğduğu ev ile Karagümrük’teki Vefa Stadı’nın arasından bugünlerde bir cadde geçiyor. Stada yakınlığı onun hayatının seyrinde önemli bir faktör olacaktır.
   </p>
   <p>
    1970’lerin başı… O zaman amatör ve 2. Lig maçlarının hepsi aynı statta oynanıyor. Abdülkerim de sabahtan akşama kadar Vefa Stadı’nda bu maçları izliyor. Bir yandan da stadın arkasındaki taşlık alanda top oynuyor. Herkesin futbol konuştuğu mahallede onun da semt takımı Karagümrük’ün altyapısına girmesi olağan dışı bir olay değildir. 14 yaşında başlayan serüven 20 yaşına kadar devam eder. Ancak zaman zaman A takıma alınsa da bir türlü profesyonel takımın formasını giyemez. Fakir bir ailenin çocuğudur. 20 yaşına kadar profesyonel olamayınca da babası ona askere gitmesini söyler. Aile onun futbolla ilgili bir geleceğinin olmayacağına inanır artık. ‘Bari askere gitsin ve bir an önce bir iş bulup hayata atılsın’ düşüncesindedirler.
   </p>
   <p>
    <img alt="" height="283" src="http://web.archive.org/web/20140720205514im_/http://medya.aksiyon.com.tr/aksiyon/2014/07/07/iki-dogum-gunu2.jpg"/>
   </p>
   <p>
    Abdülkerim de askere gider. Artık İzmir’de bahriye askeridir. Ama onun tabiriyle Allah’ın planı tıkır tıkır işlemektedir. Zira askeriye takımlarının olduğu yıllardır. İzmir’de Denizgücü, Ankara’da Karagücü, Eskişehir’de de Havagücü takımları vardır: “Şakir Kuruş adında çok meşhur bir başçavuş vardı. O, İzmir’deki alayları gezer ve Denizgücü’ne futbolcu seçerdi. Binlerce asker arasından beni de seçti.”
   </p>
   <p>
    <strong>
     Gol kralı Abdülkerim
    </strong>
   </p>
   <p>
    İşte bu olay, hayatında önemli dönüm noktalarından biri olur. Futbola ilk başladığı yıllar forvet arkası bir pozisyonda oynayan Abdülkerim, askerlik yaptığı iki yıl boyunca Denizgücü’nün değişmez oyuncusu olur. Bu iki yıl içinde takım İzmir’de şampiyonluklar yaşar. Abdülkerim de üst üste 2 defa gol kralı olur. 1980-1982 yılları arasında yer aldığı kışladaki disiplin sayesinde fiziki açıdan da kendini geliştirir. 60 kiloyla başladığı askerliği 72 kiloyla bitirir. Tabii onun İzmir’deki bu başarısı o zamanki İzmir takımlarının da dikkatlerini çeker. Altay, Göztepe, Karşıyaka, Altınordu, İzmirspor hepsi onun peşine düşer. Tezkereyi aldığı gün lumbar ağzı (nizamiye) kapısında bu 5 takımın da yöneticileri ayrı ayrı arabalarda onu beklemektedir. Orada hepsiyle tek tek görüşür ve 2 yıldır ayrı kaldığı ailesiyle hasret giderdikten sonra transfer için konuşabileceğini söyler. Bu takımlardan Altay, ona yıllık 500 bin lira teklif etmiştir.
   </p>
   <p>
    İstanbul’a geldiğinde İzmir’deki başarılarının semt sakinleri tarafından duyulduğuna tanık olur. Semt gazetelerindeki “İzmir’de yeni bir golcü yetişiyor” gibi haberler Karagümrük Kulübü yöneticilerinin de dikkatini çekecektir. “Semtimizin çocuğusun” klişesine kendini teslim eder ve o yıl 2. Lig’de olan Karagümrük’e 1 milyon liraya imza atar. “22 yaşında ilk profesyonel imzamı attım. Kulüp binası şu cadde üzerindeydi. Ben de şu karşı sokakta oturuyordum. Aldığım 1 milyon lirayı gazete kâğıtlarına sardık. Parayı eve getirmeme iki arkadaşım yardım etti.” Babası ve annesi onun ilk transferine çok sevinir. Parayı da onlara verir. Babasının borçları kapatılır. O sezon Karagümrük tam 22 yıl sonra Süper Lig’e çıkar Abdülkerim’in attığı gollerle. 17 gol kaydetmiştir.
   </p>
   <p>
    Takım Süper Lig’e çıkınca birçok teklif alır. Ama o yıllar uygulanan iki yıllık mukaveleler ve yüksek bonservis bedelleri sebebiyle kulübünde kalır. Süper Lig’deki ilk sezonunda forvet arkası oynar. Lakin İlie Datcu’nun teknik direktörlüğünü yaptığı takımda işler iyi gitmez. Devre arasında Datcu ile yollar ayrılır. Takımın başına Metin Türel getirilir. Türel, devre arasındaki hazırlık maçlarında Abdülkerim’i libero mevkiinde dener. Başarılı olduğunu görünce de ona “Bundan sonra liberoda oynayacaksın.” der. Abdülkerim yeni mevkiine de çabuk alışır. Tekniği iyi olduğu için sadece top kesen değil, topu oyuna sokan, zaman zaman topla ileri çıkan ve hatta gol atan bir liberodur. Kendi deyimiyle libero anlayışını değiştirmiştir Türkiye’de. İlk yarıda ligin dibine demir atan Karagümrük ikinci yarıda elinden geleni yapar ancak ligin son haftası küme düşmekten kurtulamaz. Takım küme düşünce de başta F.Bahçe olmak üzere G.Saray da Abdülkerim’i ister. Abdülkerim çocukluğundan beri fanatik bir F.Bahçelidir. Birçok kez arkadaşlarıyla mahalleden kaçıp İnönü Stadı’nda F.Bahçe’yi izlemiş, Cemil Turan ve Ziya Şengül’lere tezahürat yapmıştır. F.Bahçe 8, G.Saray ise 13 milyon lira teklif eder. Ama o aradaki 5 milyon liralık farka rağmen F.Bahçe’yi tercih eder. Sarı-Lacivertliler, Karagümrük’e de 13 milyon lira bonservis bedeli öder: “Şu bulunduğumuz lokal benim bonservisimle alındı.”
   </p>
   <p>
    Bu tercihte iki takım kadrosunun da etkisi vardır. Zira G.Saray’da o yıllar libero mevkiinde Fatih Terim oynamaktadır. F.Bahçe’de ise Alpaslan Eratlı’nın futbolu bıraktığı yıllar. Abdülkerim, Terim’den forma almanın çok zor olduğunu düşünür: “Kulüp içinde de etkili bir oyuncuydu Fatih Terim. Formayı hak etsem bile onu kesmem mümkün değildi.” 1984-85’te anlaştığı F.Bahçe’nin başında yeni teknik direktör Todor Veselinoviç vardır. Abdülkerim ilk sezonunda formayı kapar. 31 maçta oynar. 3 kritik gole imza atar. Ve sezon sonu 50 puanla Beşiktaş’ın önünde averajla şampiyonluk sevincini yaşarlar: “F.Bahçe’de en başarılı olduğum sezon oydu. Zaten sonraki sezonlar F.Bahçe de ligde kötüydü.”
   </p>
   <p>
    <strong>
     Sahada kavga ve 4 ay ceza
    </strong>
   </p>
   <p>
    4 buçuk yıl sarı-lacivertli formayı giyen Abdülkerim, 28 gibi genç sayılacak bir yaşta, F.Bahçe’nin tarihî şampiyonluk yaşadığı 1988-89 sezonunun devre arasında takımdan ayrılır. Takımı ilk sezonunda olduğu gibi yine Veselinoviç çalıştırıyordur: “Aslında beni çok seviyordu. Bizi şampiyon yaptıktan sonra ayrılmış ve takıma ikinci kez gelmişti. Fakat ben eski Abdülkerim değildim.”
   </p>
   <p>
    “Çok hatalar yaptım.” diyor Abdülkerim. Sahada sinirli, hakemlerle, rakiplerle uğraşan, rakip takım taraftarlarıyla kavga eden, kendi takım arkadaşlarıyla dönem dönem tartışan, çok sık kart gören ve ceza alan bir oyuncu olmuştur. Hatta Stankoviç zamanında Samsunspor ile Kadıköy’de oynadıkları bir maçta rakip oyunculara saldırdığı için onunla beraber Zafer, Hasan ve Müjdat 4 ay ceza almıştır: “F.Bahçe’de o maç benim için sonun başlangıcı oldu.” Kulüp de onları idmanlara almaz. O da zaten profesyonel bir hayattan uzaktır. Fiziki açıdan hazır değildir. Sezon başı hazırlık maçlarında bile ilk 11’de yoktur. Hâliyle bu duruma sinirlenir. İdmanlarda arkadaşlarıyla kavga etmeye başlar: “O zamanki başkanımız Tahsin Kaya beni çok severdi. Sevmese sezon başı gönderilecektim. Ama 4 ay kadar sabrettiler bana. Ben de baktım olmayacak, takımın huzurunu kaçırıyorum. Ankaragücü’ne kiralık gittim.”
   </p>
   <p>
    Ankaragücü’ne gitmesinde Fatih Terim’in rolü vardır. O zamanlar İstanbul’da aynı mekânlarda takıldığı Terim ile sıkı arkadaştır. Ankaragücü’nü çalıştıran Terim ona “Burada oynaman zor, gel Ankara’da kendini bulursun.” der. Ankara’ya gider ama yine rahat durmaz. Yine gece hayatının içine dalar. Burası İstanbul’a nispeten küçük bir şehir olduğu için de daha çok fark edilir. Hâliyle onun bu hayatı başkent ekibinin yöneticilerinin canını sıkar. Sezon sonu Abdülkerim’i hiçbir kulüp almak istemez. Zira o spor sayfalarından çok magazin sayfalarını süsleyen bir oyuncudur. Hatta F.Bahçe’de oynarken nişanlandığı Ankaralı nişanlısından başkente gittiğinde ayrılır: “Oysa nişanlım yanına gittiğim için çok sevinmişti.” Kader ikiliyi 7 yıl sonra, yani Abdülkerim futbolu bıraktıktan sonra tekrar bir araya getirecek ve bu evlilikten Sena adında bir kızları olacaktır.
   </p>
   <p>
    Uzun süre takım bulamayan Abdülkerim, 1989-90 sezonunun devre arasında Sakaryaspor’a gider. Sezon sonu ani bir karar alarak 30 yaşı bitmek üzereyken futbolu bıraktığını söyler. Karagümrük semtine döner ve burada bir kıraathane işletmeye başlar. Akşamları da gece hayatından geri durmuyordur. Yaklaşık 1,5 yıl bu hayatı böyle sürerken bir gün kahvehaneye rahmetli Cihat Erbil girer. Abdülkerim arkadaşlarıyla okey oynuyordur. Cihat Hoca, ona “Tekrar futbol oynamayı düşünür müsün?” diye sorar. O ise “Hocam ne futbolu! Görmüyor musun hâlimi?” der. Erbil “Ben seni 2 ayda toparlarım.” diye karşılık verir. Abdülkerim ise “Bende her yol var. Yakarım seni!” diye çıkışır. Ama Cihat Hoca onu ikna eder. Cihat Erbil, 2. Lig’deki Zeytinburnuspor ile anlaşmıştır. “Hakikaten 2-3 ay beni sabah 5.30’da evden aldı. Belgrad Ormanları’na götürdü, Rambo gibi çalıştırdı. Sezon sonu da takımı Süper Lig’e çıkarttık.”
   </p>
   <p>
    Ancak Abdülkerim, Süper Lig’de onlarla devam etmeme kararı alır. Zira o tempoyu kaldıramayacağını düşünür. Karagümrük’e döner. Orada bir yıl oynar. Sonrasında da Güngören Belediye’ de 1995’te futbolu bırakır. Eski takım arkadaşlarından rahmetli Erdoğan Arıca antrenör kursuna katılmasını tavsiye eder. Onun bu tavsiyesine uyar. Sırasıyla Güngören, Karagümrük, Eyüp, Kasımpaşa, Kahramanmaraş, Mersin İdman Yurdu, Adanademir, Pendik ve yine Güngören Belediye takımlarını çalıştırır. Karagümrük’ü 3. Lig’de şampiyon yapar. Kasımpaşa’yı 3. Lig’den 2. Lig B2’ye, oradan da o zamanki adıyla Bank Asya’ya çıkartır. Mersin’e Süper Lig’e yükselme yolunda play-off oynatır. Abdülkerim Hoca bugünlerde NTV’de yorumculuk yapıyor. Ama teknik direktörlük onun ilk tercihi.
   </p>
   <p>
    <strong>
     İkinci doğum yılım: 1998
    </strong>
   </p>
   <p>
    Sohbetimizin sonunda hayatındaki değişimi konuştuk Abdülkerim Durmaz’la. Bu değişim futbolu bıraktıktan sonra başlar. Yıl 1998’dir. “İki tane doğum yılım var benim. Biri 1960, diğeri 1998.” diyor: “1998’de kendimi yeniden doğmuş addediyorum. Çünkü o yıl Allah bana İslam’la müşerref olmayı nasip etti. Daha önce Müslüman değil miydin dersen... ‘Namaz kılmasam da olur, oruç tutmasam da olur’ diyen garip bir Müslümandım. Arada bir cumaya giderdim. Allah affetsin; günah çıkarmak gibi geliyor bana bugün.”
   </p>
   <p>
    <strong>
     -Sizdeki bu değişim nasıl oldu?
    </strong>
   </p>
   <p>
    Şöyle oldu, şu gün oldu, şu saatte oldu gibi bir hikâyem yok. Bu olay kendi kendine gelişti. Allah’ın bu lütfu. Bende bir mucize falan olmadı yani. Eski hâlimi bilen insanlar bu yeni hâlimi öğrendiğinde ilk tepkileri, ‘Ne oldu buna ya!’ şeklindeydi. ‘Buna araba mı çarptı, kafasına saksı mı düştü, rüyasında birini mi gördü?’ diye sordular. Yani benim namaz kılmam, alkolü, içkiyi, gece hayatını bırakmam, beni tanıyan yakın çevremde şok etkisi meydana getirdi. Hatta çoğu ‘Olamaz’ dedi. ‘Herkes döner ama bu adam nasıl olur da namaza başlar? Bir şey olması lazım.’ dendi. Ben de şunu söylüyorum: Bir şey olmadı.
   </p>
   <p>
    <strong>
     -Bir vesile…
    </strong>
   </p>
   <p>
    Evet. Eşimin ve kayınbiraderimin vesile olduğu kesin. Çünkü ben evlendikten sonra da bu hayata devam ediyordum. Eşimle evlendiğimde o da örtülü değildi. Beş vakit namaz  da kılmazdı. Orucunu tutardı o kadar. Yaz tatillerine denize giderdik. Önce eşim...
   </p>
   <p>
    <strong>
     -Eşiniz...
    </strong>
   </p>
   <p>
    Bir gün eve geldim. Geç vakitti. Zaten genelde geç geliyordum eve. Evde eşim benimle bir şey konuşmak istediğini söyledi. Ben de “Buyur” dedim. “Örtünmeye karar verdim.” Beş vakit namaz kılmaya başlamıştı. Ama kapanmamıştı. “Ne diyorsun, eşim olarak?” diye sordu. Ben şöyle dediğimi hatırlıyorum: “Aa ne güzel. Sana yakışır. Valla çok güzel olur.” “Bir itirazın yok değil mi?” diye sordu. Sorması da normal. Onu hiç öyle görmemişim ki. Ne oldu falan diyebilirim. Ama hiç tepki göstermedim. Hatta destekledim de. “Bundan sonra namazlarımı hiç kaçırmayacağım.” dedi. Dedim ki “Valla inşallah Allah bana da nasip eder namaz kılmayı.”
   </p>
   <p>
    <strong>
     -Eşiniz nasıl değişti?
    </strong>
   </p>
   <p>
    Eşimin bir ağabeyi var. Küçüklüğünden beri namaz kılan biriydi. Çok iyi bir Müslümandır. Eşinden ayrılmıştı. İstanbul’da, 2 yıl bizimle yaşadı. Benim de işime geldi. Gezen biriyim. Bu sayede hanım yalnız kalmıyordu. O eşimi etkiliyor. Evde devamlı 5 vakit namaz kılan, Kur’an okuyan bir adam. Hatta ben bazen eve geldiğimde eşimle abisini evde namaz kılarken görüyordum. Onlar arka odada namaz kılar, ben salonda içki içerdim. Düşünebiliyor musun?
   </p>
   <p>
    <strong>
     -Eşiniz namaza başladıktan sonra hiçbir şey demedi mi size? İçkiyi bırakmanız yönünde…
    </strong>
   </p>
   <p>
    Yok. Hiç demedi. Ben sabah 5’te geliyordum eve. Onlar namaza kalkmış oluyordu. Tabii bu benim içimde bir pişmanlık oluşturuyordu. Eşim daha sonradan bana anlatıyor. Kayınçom hep “Sen hiçbir şey deme, o doğru yolu görecektir.” diyormuş.
   </p>
   <p>
    <strong>
     -Ne zaman içkiyi bırakmaya karar verdiniz?
    </strong>
   </p>
   <p>
    Eşim örtünüp namaza başladıktan 3-4 ay sonra ben de kendisine artık bir daha içki içmeyeceğimi, eve alkollü girmeyeceğimi, artık kahveye gidip kumar oynamayacağımı, sabah namazıyla birlikte 5 vakit namazımı kılacağımı söyledim. Tabii ilk söylediğimde eşim beni pek ciddiye almadı.
   </p>
   <p>
    <strong>
     -Neden?
    </strong>
   </p>
   <p>
    Açıkçası bunları söylerken alkollüydüm. İçkili bir yerden gelmiştim. ‘İnşallah’ dedi sadece. Ama ben sabah dediklerimi yaptım. Evdeki, dolaptaki bütün içkileri 5. kattan aşağı apartmanın bahçesine attım. Eşim gürültü çıkacak diye engellemeye kalktı. Onu dinlemedim. ‘Allah beni bu işlerden kurtaracak’ diyerek attım şişeleri. Atış o atış. 1998’den bu yana namazlarımı kaçırmamaya çalışıyorum.
   </p>
   <p>
    <img alt="" height="283" src="http://web.archive.org/web/20140720205514im_/http://medya.aksiyon.com.tr/aksiyon/2014/07/07/iki-dogum-gunu3.jpg"/>
   </p>
   <p>
    <strong>
     -Eski futbolcu arkadaşlarınız şaşırdılar mı?
    </strong>
   </p>
   <p>
    Tabii. Hele bir-iki sene hiç inanmadılar. İnandırmak için de bir çaba sarf etmiyorum açıkçası. Benim olmadığım yerde insanlar konuşuyordu: “Kesin bunda bir iş vardır.” diyordular. Hatta daha da komiği; sonraki yıllar Güngören Belediye ile anlaşmıştım. “Güngören ile anlaştı. Orada dini bütün insanlar var. Onun için namaza başlamıştır.” diyenler de oldu. Ama yaşantımı kendim de bildiğim için onların şaşırmasını gayet normal karşılıyorum. Ben bile rüyamda böyle bir şey olduğunu görsem ne oluyor falan diye uyanırdım. Ama Allah’ın lütfu böyle bir şey işte. Hayata geliyorsun, sağlıklısın lütuf. Futbolcu oluyorsun, şöhretsin. Lütuflara bakar mısın? Evleniyorsun, sonra çocuğun oluyor. Bu lütufların karşılığını veremem. Ama bir lütuf var ki bu saydıklarımın hepsinden büyük: Allah bana namaz kılmayı nasip etti. En büyük lütuf bu.
   </p>
   <p>
    <strong>
     -Namaz kılmayı biliyor muydunuz?
    </strong>
   </p>
   <p>
    Evet ama ilk başlarken Ömer Nasuhi Bilmen’in ilmihalini aldım. Sonra camide hocaya da çok soru sordum.
   </p>
   <p>
    <strong>
     -Bu dönüşünüzden sonra spor camiasının size karşı bir mesafeli duruşu oldu mu? İş bulamamak gibi durumlar yaşandı mı?
    </strong>
   </p>
   <p>
    Bana hiç kimse iş miş veremez. İşsiz de bırakamaz. İş veren de Allah’tır, vermeyen de...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=49EB1B3E60D3387C317DF2BE48B6F0BD?newsId=38966), [web.archive.org (arşiv bağlantısı)](http://web.archive.org/web/20140720205514/http://www.aksiyon.com.tr:80/aksiyon/newsDetail_getNewsById.action;jsessionid=49EB1B3E60D3387C317DF2BE48B6F0BD?newsId=38966)
