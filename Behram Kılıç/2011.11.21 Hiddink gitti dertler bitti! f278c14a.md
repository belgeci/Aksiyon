# Hiddink gitti, dertler bitti!

*Behram Kılıç 2011.11.21*

<font class="agenda2NewsSpot">
 Eğer önlem alınmazsa iki yıl sonra da Abdullah Avcı’nın işine son vereceğiz. Şapkayı önümüze koyup Türk futbolunun sadece Avcı’ya değil, köklü değişikliklere ihtiyaç duyduğu gerçeğini artık görmeliyiz.
</font>
<font class="newsDetail">
 <p>
 </p>
 <p class="MsoNormal">
  Şike davası, Türk futbolunu derinden sarstı. Bu dava devam ederken Guus Hiddink önderliğindeki A Millî Takım, Türk halkına saç baş yolduran maçlar oynadı. İşkenceye Hırvatlar son verdi. Ve her zaman olduğu gibi bir kez daha büyük fotoğrafa bakmaktan ziyade pansuman tedaviye gidildi. Hollandalı çalıştırıcı gönderildi, yine dertler bitti! Hiddink’in yerine kamuoyunun hemfikir olduğu Abdullah Avcı getirildi. Bu, yıllardır yaşadığımız senaryonun aynısıydı. Şenol Güneş gönderildiğinde de Ersun Yanal için kamuoyu ittifak hâlindeydi. Yanal’ın görevine son verildiğinde ise medya Fatih Terim’in önünde eğiliyordu. Terim istifa ettiğinde, ‘Bundan daha kariyerlisi bulunamaz’ diyerek Hiddink göklere çıkartılmıştı. Ama birkaç cılız çıkış haricinde kimse meselenin hoca değiştirmekle hallolmayacağını görmek istemedi. Hâlâ da istemiyor. Avcı’nın elinde sihirli değnek var zannediliyor. Tıpkı Yanal’da, Terim’de, Hiddink’te var zannedildiği gibi.
 </p>
 <p>
 </p>
 <p class="MsoNormal">
  Oysa Şenol Güneş, 2002 Dünya Kupası üçüncülüğünden sonra uyarmıştı. “Biz sahada 3. olduk. Medya, yönetim, teknik direktör, futbolcu, altyapı ve tesisler açısından dünya üçüncüsü değiliz.” diye. 2002’deki dünya üçüncülüğünden sonra 2004 ve 2006 şampiyonaları, 2008’deki Avrupa üçüncülüğünün ardından ise 2010 ve 2012’deki şampiyonalar kaçtı. Hiddink de kendi başarısızlığına mazeret gösterme yoluna giderek Türk futbolunun bir sisteminin olmadığını, Türkiye’nin 2002 ve 2008’deki başarılarının tesadüf olduğunu söyledi. Haklıydı. Sadece bu sözleri başarısızlıktan sonra söylemesi ona yakışmadı. Ama konumuz Hiddink değil. Konumuz, futbolumuzun içinde bulunduğu temel sorunlar. Futbolun ekonomik pastasından nemalananlar, asrın şike davasının örtbas edilmesini, ‘böyle gelmiş böyle gider’ sürecinin devam etmesini istiyor. Yine bu pastayı idare edenler, gerekli düzenlemeleri bir türlü hayata geçirme basiretini göstermeden başarıyı yakalamayı arzuluyor.
 </p>
 <p>
 </p>
 <p class="MsoNormal">
  Sorunlar çok. Güneş’in dediği gibi her açıdan Avrupa’nın çok gerisindeyiz. Almanya 2,5 milyonluk Türk nüfusundan onlarca futbolcu çıkartıyor. Bugün panzerlerin altyapılarında onlarca Türk futbolcu top koşturuyor. Biz ise 70 milyonluk bir coğrafyadan, bırakın yıldız oyuncuyu, 4-4-2’yi bilen futbolcu bile çıkartamıyor, Almanların yetiştirdiği gurbetçileri Türk Millî Takımı’nda oynamaya ikna etmeye çalışıyoruz. Bir zamanlar G.Saray, Trabzon ve Beşiktaş’ın altyapılarından söz edilirdi. Şimdi esameleri okunmuyor. Neredeyse sınırsız yabancıya izin verildiği için büyük takımlar oyuncu eğitmekten ziyade hazır olanı tercih ediyor. Bunda naklen yayın gelirlerinden elde edilen büyük paraların da etkisi büyük. Geçen yıl bir galibiyete 750 bin lira veriliyordu. 2 galibiyete hazır bir futbolcuyu kadroya katmanın mümkün olduğu bir devirde yaşıyoruz.
 </p>
 <p>
 </p>
 <p class="MsoNormal">
  Ama futbolumuzun en önemli sorunu sistemsizlik. Federasyondan kulüp yönetimlerine kadar bu böyle. Türk futbolunun çatısı durumundaki federasyona bakalım. Şenol Güneş döneminde altyapılarda çalışan hocaların çoğu Ersun Yanal döneminde değiştirildi. Ardından göreve gelen Fatih Terim, kendisine yakın hocaları altyapılarda görevlendirdi. Terim’den sonra Eğitim Dairesi’nin başına geçen Ersun Yanal ve ona bu görevi veren Futbol Federasyonu Başkanı Mahmut Özgener, altyapılarda sil baştan bir yapılanmaya giderek kamuoyunda ‘Altay çetesi’ diye lanse edilen hocaları getirdi. Abdullah Avcı da tüm altyapılarda değişikliğe gidecek. Yani sizin anlayacağınız uzun süreli bir plan, program yok. Her federasyon, her teknik adam bu değişiklikleri yaparsa nasıl süreklilik meydana gelir? Eğitim Dairesi’nin başındaki isimler bile son 5 yılda 5 kez değişti. Gündüz Tekin Onay’ın ardından Ahmet Güvener, Teoman Yamanlar, Bülent Bayraktar, Ersun Yanal ve son olarak da Tolunay Kafkas bu göreve getirildi. Futbol Federasyonu bunu yaparsa kulüpler ne yapar?
 </p>
 <p>
 </p>
 <p class="MsoNormal">
  Cemil Turan, F.Bahçe Altyapı Koordinatörü olduğu dönemde Aksiyon’a verdiği röportajda “Bu altyapıdan F.Bahçe’ye oyuncu çıkmaz.” diyordu. Durum bu kadar vahim. Oysa Barcelona’nın ilk 11’inde altyapıdan 7 oyuncu var. İspanya, tüm millî takım kategorilerinde Avrupa’da fırtına gibi esiyor. Almanlar ve Portekizliler onlara rakip. Eğer Türkiye’de bazılarının dediği gibi tesadüfi değil de kalıcı başarılar elde edilmek isteniyorsa, bu ülkelerin neler yaptıkları iyice araştırılıp ona göre çözümler üretilmeli.
 </p>
 <p>
 </p>
 <p class="MsoNormal">
  1987 grubunda 40 maç yenilmeyen bir Genç Millî Takım vardı; Cafer Can, Mülayim, Uğur Uçar, Serdar Özkan, Gürhan Gürsoy, İlhan Parlak, Ergün gibi oyunculardan oluşan. O takıma bakıyorsunuz, bugün sadece 2-3 tanesi oynuyor, sadece 1-2 tanesi ilk 11’de yer alabiliyor. Böyle bir düzende suç kimde?
 </p>
 <p>
 </p>
 <p class="MsoNormal">
  Arda Turan, 2 yıl önce federasyonun Tam Saha dergisine verdiği röportajda “Sorun çocukların kişisel gelişimini sağlayamamakta.” diyordu: “Biz İngiltere, Hollanda ve Fransa’daki gibi büyümüyoruz ki. Dertlerle, sıkıntılarla büyüyoruz. Yardım etmezseniz, kötü oynama fırsat vermezseniz bu çocuklar futbolcu olamaz.” Atletico Madrid’li oyuncu aynı röportajda çok yetenekli oyuncuların göz göre göre harcandığını dile getiriyor ve peş peşe şu soruları soruyordu: “Antrenörlerin kaçı çocuklara özel antrenman yaptırmış? Kim, çocuğu alıp 4-4-2’de nerede, nasıl durulur, top ceza sahasına yaklaştığında defans oyuncusu alandan adama geçer, çünkü golü adam atar diye öğretmiş? Kaç tanesi mental bir antrenman yaptırmış? Kaç tanesi bir psikolog getirmiş? Kaç tanesi tahtada 1 saat boyunca pozisyonunu, oyununu anlatmış?”
 </p>
 <p>
 </p>
 <p class="MsoNormal">
  Ve acı bir itirafta bulunuyordu Arda: “Bana hiç kimse 4-4-2’yi anlatmadı.” Kendisine “Oradan oraya, buradan buraya kayacaksın.” dediler sadece. Ama 4-4-2, sadece böyle bir şey değildi ki. Şu sözler yine Arda’ya aitti: “Alanı nerede kapatırsın, alandan adama nerede geçersin, mesafeleri nerede daraltırsın, nerede oyunu açarsın? Bunları A Millî Takım’da öğrendim. Fransız çocuklar, Benzema’lar, Hatem Ben Arfa’lar bunları 15 yaşında biliyordu. Sonra beni onlarla kıyaslıyorlar. Beni onlarla niye kıyaslıyorsunuz ki?”
 </p>
 <p>
 </p>
 <p class="MsoNormal">
  Acı ama gerçekti söyledikleri Arda’nın. Ve onu o güne kadar yetiştiren hiçbir hoca da çıkıp “Arda, biz sana 4-4-2’yi öğretmiştik.” diyemedi. Ama aynı Arda, Hırvatistan ile oynadığımız çok önemli baraj maçında topu boş yere taca vurup sarı kart görmemesi gerektiğini de hâlâ öğrenemedi.
 </p>
 <p>
 </p>
 <p class="MsoNormal">
  Trabzonspor’da oynayan Burak Yılmaz haricinde dört büyüklerin forvetlerinde Türk oyuncu yok. 2008 Avrupa Şampiyonası’nda başarılı maçlar çıkartan Semih, F.Bahçe’de sıradan yabancılar kadar değer görmüyor. Yıllarca A Millî Takım’ı sırtlayan Hakan Şükür kalitesinde bir oyuncu liglerimizde yok. Oyuncuları profesyonel hayata hazırlamada sorun yaşıyoruz. Futbolcular büyük paralar kazanıyor. Kazandıkları da başlarını döndürüyor. Onları mesleklerine saygı göstermeleri gerektiği noktasında da eğitemiyoruz. Yetenekli futbolculara sahibiz. Sergen Yalçın yeteneğinde oyuncu Avrupa’da zor bulunurdu. Ama Sergen, Avrupa çapında bir oyuncu olamadı. Mantalitesi eksikti. Birçok oyuncumuz nasıl beslenmesi gerektiğini dahi bilmiyor. Antalya’da bir seminerde Türk futbolunun sorunları ile ilgili konuşan Şenol Güneş’e göre beslenme, çalışma ve sağlık konularında ülkede büyük eksiklikler var. Trabzonspor’un hocası, oyuncular ve antrenörlerin entelektüel anlamda daha donanımlı olması gerektiğine de işaret ediyordu. “Türk futbolunda uzun vadeli hedef konulmuyor. Kısa ve uzun vadede hedefler konulmalı.” sözleri de Güneş’e ait.
 </p>
 <p>
 </p>
 <p class="MsoNormal">
  Türk futbolunun bugünkü kaosu yaşamasında medyanın da rolü büyük. Kulüp yönetimleriyle içli dışlı olan medya temsilcileri ‘taraf’ olmaktan kurtulamıyor. En iyi futbol yorumcularından sayılan Rıdvan Dilmen bile yakın arkadaşı Arda Turan’ı boş yere sarı kart gördüğü pozisyonda savunabiliyor, “Onun yerinde olsam ben de aynı şeyi yapardım.” diyebiliyor. Medya, şiddet içerikli haberlerle fanatizmi körüklüyor. Yol gösterici, aydınlatıcı, kamu hizmeti yapma görevini yerine getirmiyor. Futbolun aktörlerini ya aşırı göklere çıkartıyor ya da yerin dibine sokuyor.
 </p>
 <p>
 </p>
 <p class="MsoNormal">
  İş adamları ve çeşitli mesleklerde çalışan isimlerden oluşan Futbol Federasyonu yöneticileri, futbol kulüplerini idare etmek yerine, kulüpler tarafından idare ediliyor bir görüntü içinde. Kulüp yönetimleri de profesyonel kadrolardan oluşmuyor. Yine yönetimler ‘sabır ve istikrar’ kelimelerinden bihaber. Türkiye liglerinde hemen her hafta bir hoca işinden oluyor. Federasyonun bir hatası da kulüpleri yeterince denetlememesi. Devlet de yapılan harcamaların hesaplarını sormuyor. Kulüpler aşırı borçlandırıldığında yöneticiler ceketini alıp gidebiliyor.
 </p>
 <p>
 </p>
 <p class="MsoNormal">
  Türkiye’de tesis anlamında da sıkıntılar var. Alt liglerde, hatta bazen Süper Lig’de hâlâ çamurlu sahalarda futbol oynanıyor. 3-5 stadyum haricinde modern statlardan mahrumuz. Taraftarlar da eğitimsiz. Stadyumlara gidenlerin çoğu alt gelir grubundan oluşuyor. Şiddet ve düzensizlik had safhada. Tribünlerde amigoların hâkimiyeti söz konusu. Amigoların kulüp yönetimleri tarafından beslenmesi de işin cabası. Sahada adaletli düdükler çalması gereken hakemlerimizin de baskı, eleştiri ve kötü yönetilmelerinden kaynaklanan problemleri mevcut.
 </p>
 <p>
 </p>
 <p class="MsoNormal">
  Futbolumuzun topyekûn bir rönesansa ihtiyacı var. Geleceğe güvenle bakmak için bazı adımları hiç olmazsa bugünden atmamız gerekiyor. Ancak görünen köyde böyle bir rönesansı gerçekleştirecek emare yok. Düzen, ‘aynı tas aynı hamam’ devam ediyor. Şapka yine başta. Nasıl olsa yeni kurban hazır. İlk hezimette Abdullah Avcı kovulur, dertler yine biter!
 </p>
 <p>
 </p>
 <p class="MsoNormal">
  Alex’in reçetesi Geçen günlerde F.Bahçe’nin Brezilyalı yıldızı Alex de Souza’ya FBTV’de katıldığı bir programda yöneltilen sorulardan biri de “Elinizde sihirli bir değnek olsa Türk futbolunda neleri değiştirirdiniz?” şeklindeydi. Alex’in verdiği cevap, Türk futbolunun neden bu durumda olduğunu gözler önüne seriyordu: “Elbette çok şey değiştirebilirdim; fakat ilk başta bir anlayışı değiştirmek isterdim. O da Türk futbolunda gençlere güvenilmemesi, şans verilmemesi. Bana göre bir futbolcu 17, 18, 19 yaşlarında oynamaya hazır bir şekilde kariyerine başlamalı. Uzun senelerdir buradayım, bu yaşlarda Kadıköy gerçeğiyle yüzleşecek, o baskıyı kaldırabilecek genç bir oyuncu maalesef yetiştiremedik. Belki bu anlayışı değiştirmek isterdim.”
 </p>
 <p>
 </p>
</font>

## Yorumlar

### Cafer Gümüş, 2011-11-23
> Tebrik ediyorum, güzel analiz olmuş. Ellerinize sağlık. Çözüm önerisi: Almanya'nın Sammer'i gibi teknik adamın sportif başarısından bağımsız çalışan bir isim bulunsa ve bu yeni yapılanma sürecini millî takımlar teknik direktörü ile uyumlu bir şekilde devam ettirse olmaz mı? Doğrusu bu değil midir?

### Abdulkadir SARI, 2011-11-22
> Sorunlara çok iyi değinmiş objektif bir şekilde problemi anlatmışsınız. Eksiklik işi bilmeyen tecrübesiz insanların iş başına getirilmeleri, başka bir şey değil. Avrupa’dakiler seviyesinde futbolcu yetiştirilmek isteniyorsa Almanya ve Avrupa’nın birçok ülkesinde Türk kökenli her yönüyle dört dörtlü...

Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=392C35ECC294AF248A6C30E73F941C2A?newsId=31048), [web.archive.org (arşiv bağlantısı)](http://web.archive.org/web/20111125211236/http://aksiyon.com.tr:80/aksiyon/newsDetail_getNewsById.action;jsessionid=392C35ECC294AF248A6C30E73F941C2A?newsId=31048)
