# Nairobi yolcusu kalmasın

*Behram Kılıç 2010.07.05*

<font class="agenda2NewsSpot">
 Bir Türk firması, Kenya’nın iki büyük şehri Nairobi ile Mombasa arasında yolcu taşıyor. Tarsuslu firma sahibi Mehmet Emin Gök’ün Kenya macerası oldukça ilginç.
</font>
<font class="newsDetail">
 <p>
 </p>
 <p class="MsoNormal">
  Kenya, her yıl milyonlarca turist ağırlıyor. Geçtiğimiz günlerde hem iş hem ziyaret için bu ülkedeydik. Ülkenin iki büyük şehri var: Başkent Nairobi ve sahil şehri Mombasa. Nairobi; gerek iklimi gerekse tabii güzellikleriyle bizde farklı bir tat bırakıyor. Burası Afrika’ya ait değil sanki. Rehberimiz, “Kenya’yı anlamak için sadece bu şehri görmek yetmez.” diyor. “Mombasa’yı da mutlaka görmelisiniz.” diye de ekliyor.
 </p>
 <p class="MsoNormal">
  - Peki, Mombasa’ya nasıl gidebiliriz?
 </p>
 <p class="MsoNormal">
  - Tabii ki Türk otobüs firmasıyla.
 </p>
 <p class="MsoNormal">
  - Türk otobüs firması mı?
 </p>
 <p class="MsoNormal">
  Şaşırdınız değil mi? Kenya’da hizmet veren Türk otobüs firmasını duyunca biz de şaşırdık. Dünyanın onca ülkesinde yüzlerce farklı iş yapan Türk iş adamı gördük ama otobüs firması kuranına ilk kez rastladık.
 </p>
 <p class="MsoNormal">
  Nairobi-Mombasa arası otobüsle 8 saat. 22.00’de kalkan arabaya yer ayırtıyoruz. Saatin gelmesine yakın yazıhaneye varıyoruz. Bizdeki otobüs yazıhanelerinden hiç farkı yok. Koltuğumuz 39 numara. Bindiğimiz otobüs Türkiye’den sipariş edilmiş. İkramlar da aynı bizdeki gibi. Farklı olan tek şey sütlü çay. Kenyalılar sütlü çaya bayılıyor. O da ne? Otobüs içindeki televizyonlarda Türkiye’yi tanıtan bir belgesel izliyoruz. Belgesel 15 dakika sürüyor. Sonrasında bir film var. Yaklaşık 4 saat sonra mola veriyoruz. Mola yerinde çayımızı yudumlarken, aynı saatte Nairobi’den kalkan ve Mombasa’ya doğru hareket eden çeşitli firmalara ait araçları görüyoruz. Sayıları onlarca. Ancak çoğu otobüs âdeta dökülüyor.
 </p>
 <p class="MsoNormal">
  Horizon (Ufuk) adlı Türk otobüs firmasının sahibi ile mutlaka görüşmemiz lazım. Mombasa’ya vardığımızda da bu iş adamımızla irtibata geçiyoruz. Ve öyle bir hikâye ile karşılaşıyoruz ki…
 </p>
 <p class="MsoNormal">
  Adı, Mehmet Emin Gök. 43 yaşında. Mersin-Tarsuslu. 3 yıldır Kenya’da. Mersin’de ağır nakliye işi yapıyormuş. Derken, İstanbul’da da şube açmış. Ve sonrasında da ver elini yurt dışı. Arkadaşları ona Bosna’yı tavsiye etmişler ama o ‘daha karizmatik bir ülke olsun’ diyerek Kenya’ya gelmiş. Ama ne geliş! Uçakta pasaportunu kaybetmiş. İlkinde bir hafta kalmış. Ve “Bir daha Kenya’ya gelirsem…” diyerek ayrılmış. Ama büyüklerimiz ne der; “Büyük lokma ye, büyük konuşma.”
 </p>
 <p class="MsoNormal">
  Emin Bey, kafasına Afrika’da iş yapmayı koymuştu bir kere. Aradan 6 ay geçti. Önce Gana’yı düşündü. Lakin bu ülkeye gidip gelmek zordu. Kenya’ya ise daha kolay ulaşılabiliyordu. Sevdiği dostlarının da telkiniyle, Kenya üzerinde karar kıldı. Ama bu ülkede ne iş yapacaktı? Buna henüz karar vermemişti.
 </p>
 <p class="MsoNormal">
  “Nairobi’de halı işi yapan Adem diye bir arkadaşım vardı. Ona, bir de Mombasa’yı görelim, dedim. Buranın en iyi otobüs firmasından bilet aldık. Nasıl bir yolculuktu anlatamam. Otobüs bir o yana bir bu yana gidiyordu. Sallanmaktan karın kaslarım ağrıdı. Uyumak mümkün değildi. Kendi kendime nedir bu, diye sordum. Nasıl bir işkencedir? O hâlde Mombasa’ya vardık.”
 </p>
 <p class="MsoNormal">
  Bu seyahat Emin Bey’in Kenya’da yapacağı iş için ayarlanmıştı sanki. Âdeta kader ona bir yol gösteriyordu. Kenya’da yapacağı işin ne olacağına o gün karar verdi. Mombasa’ya varır varmaz da bu şehirde bulunan Türk okulunun müdürünün yanına gitti. “Kendisine, yaptığım yolculuktan bahsettim. Hiç şaşırmadı. Sonra da geldiğim otobüs firmasının patronuyla görüşmek istediğimi söyledim. Buna şaşırdı. Ardından bana bir randevu ayarladı.”
 </p>
 <p class="MsoNormal">
  Yerel otobüs firmasının patronuyla yaptığı görüşmede Emin Bey şöyle bir teklif sunmuş: “Ben buraya iki tane otobüs getireyim. Üzerinde senin firmanın logosu olsun. Günlük seferlerin bittikten sonra benim arabalar sefere çıksın. Sen de payını al.” Ancak bu teklifi kabul görmemiş. Patronun masasının üzerinde duran güzel bir otobüs maketi görünce dayanamayıp sormuş,
  <span>
  </span>
  “Bu otobüslerden siz niye getirmiyorsunuz?” Cevap onun gözünde kıtayı ve ülkeyi daha iyi anlamasına vesile olmuş: “Gerek yok. Burası Kenya. Değmez.” Bu söz üzerine Emin Bey masadan kalkarken su sözler ağzından fırlayıvermiş: “O hâlde, bu otobüsleri ben getireceğim.”
 </p>
 <p class="MsoNormal">
  Söz konusu patron o gün Emin Bey’i pek de ciddiye almadı ve hatta “Senden önce bir Alman geldi. 6 ay sonra kendisini gören olmadı.” diye de üstü kapalı tehdit etti. Ama Emin Bey kafasına koymuştu bir kere, Kenya’da bir otobüs firması kuracaktı. Nairobi’ye dönerken otobüs biletini başka bir firmadan aldı. Aynı çileyi bir kez daha çekerek Nairobi’ye vardı.
 </p>
 <p class="MsoNormal">
  Nairobi’de tanıştığı Türklerle konuştu. Niyetini onlara açtı. Ancak bu ülkede trafik sağdan akıyordu. Otobüsleri Türkiye’den getirtmeyi düşünen biri için bu büyük bir sorundu. Türkiye’ye döndü. Bir otobüsten bir şey olmaz diyerek işe başlamaya karar verdi. “Otobüsün direksiyonunu kim sağ tarafa alabilir diye araştırmaya başladık. Dediler bu işi Bursa’da bir usta var, ancak o yapar. Gittik o ustayı bulduk. ‘Yaparım ama işim başımdan aşkın’ dedi. ‘İki ay beklemen lazım.’ Vaktim yoktu. Dedim ki ‘Başka yapan var mı?’ ‘Var’ dedi. Bize birini buldu. Bu sefer o ustayla tanıştık. Adı Halit. ‘Nasıl yapacaksın?’ dedim. ‘Sen otobüsü getir, gerisini merak etme’ dedi.” Mekaniği kim yapacak diye sordum. ‘Vahdet var, o yapar’ dedi. Ona da aynı soruyu sordum. ‘Nasıl yapacaksın?’ ‘Benim işim bu’ dedi.”
 </p>
 <p class="MsoNormal">
  Emin Bey MAN marka bir otobüs aldı. Ustaya götürdü. Ama içinde hâlâ şüphe vardı. Usta bunu ya yapamazsa? “Aynı gün arabayı kesmeye başladılar. Baktım anlıyorlar. Kapıcıyı, pistoncuyu çağırdılar. Harıl harıl çalışıp arabayı istediğim gibi yaptılar.”
 </p>
 <p class="MsoNormal">
  Ama iş bununla bitmiyordu. Peki, bu otobüs Kenya’ya nasıl gidecek? Gemiden başka alternatif yoktu. “Bir hat bulduk. Gemi önce Hollanda’ya gidecek, oradan da Kenya’ya varacaktı. Ancak bizden 17 bin avro istediler. Çok para. Biraz daha araştırdık. Otobüsü, Dubai’den gemiye bindirmeye karar verdik. Fiyat 11 bin dolara düştü.”
 </p>
 <p class="MsoNormal">
  Ofis, yazıhane derken tek araçla Nairobi-Mombasa seferleri başladı. Günde bir sefer yapılıyordu. Hiç reklam yapmadı. Buna rağmen otobüs her seferinde doluydu. Çünkü bu hattın en modern otobüsüydü. Tabii aksilikler de oldu. Mesela otobüs arıza yaptı. Tamir edecek usta yoktu. Hatta parça bulmakta bile zorlandılar. Emin Bey’i rakip firmalar ciddiye almıyordu. Zira bir arabayla bu iş olmaz diye düşünüyorlardı. Aradan 6-7 ay geçtikten sonra Emin Bey Kenya’ya ikinci aracı getirdi. Bu seferki araç Mercedes marka bir otobüstü.
 </p>
 <p class="MsoNormal">
  Nairobi-Mombasa arasında her gün karşılıklı seferler başladı. Emin Bey bununla da kalmadı. Otobüslere bedava ikramlar koydu. Kenya’da böyle bir kültür yoktu. Hostesi de ilk bu iki otobüste gördü yolcular. “Yolcu şaşırdı. Hatta otobüslerimizi uçağa benzeten oldu. Reklamımızı da yolcu yaptı. ‘Aynı uçak gibi, hostes var, çay-süt servisi var’ demeye başladılar.”
 </p>
 <p class="MsoNormal">
  5 koltuk yan yana arabaların olduğu bir hatta klimalı otobüs hem de aynı fiyata. Çok geçmeden 3. otobüsü de getirmiş. İşin ciddiyetini anlamaya başlayan rakipleri onunla rekabet edebilmek için yavaş yavaş kendi araçlarının standartlarını yükseltme başlamışlar, bugünlerde.
 </p>
 <p class="MsoNormal">
  Emin Bey başka hatlara açılmayı ya da araç sayısını fazla artırmayı düşünmüyor. “Belki bu hafta birkaç araç daha koyarız. Bundan sonraki hedefimiz Kenya’ya araç getirtip diğer firmalara satmak.”
 </p>
 <p class="MsoNormal">
  Emin Bey, Türk iş adamlarını Kenya’ya çağırıyor. Bu ülkede özellikle imalatçıların büyük paralar kazanabileceğini düşünüyor. Bunun yanında araç servisi açmayı düşünenlere de bu ülkeyi tavsiye ediyor. “Özellikle araç tamiriyle uğraşan ustalar, beyaz eşya tamircileri hiç düşünmeden gelsinler.” diyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-27139-172-nairobi-yolcusu-kalmasin.html), [web.archive.org (arşiv bağlantısı)](http://web.archive.org/web/20100709032206/http://www.aksiyon.com.tr:80/aksiyon/haber-27139-172-nairobi-yolcusu-kalmasin.html)
