# Fener'de 7 yıl

*Behram Kılıç 2015.07.07*

<div class="pNewsDetailMainContent" itemprop="articleBody">
 <blockquote>
  <p>
   Türkiye’nin en kariyerli futbolcusu Emre Belözoğlu’nun 7 yıllık fenerbahçe macerası sona erdi. Futbolu sarı-lacivertli takımda bırakmak isteyen ama bu arzusu şimdilik gerçekleşmeyen emre 7 yıla neler sığdırdı?
  </p>
 </blockquote>
 <p>
  İtalya, İngiltere ve İspanya liglerinde forma giyen, Türkiye’nin en kariyerli futbolcusu Emre Belözoğlu’nun 7 yıllık Fenerbahçe macerası geçen hafta sona erdi. Yeni teknik direktör Vitor Pereira, takımın kaptanı ile çalışmayacaklarını rapor etti. Raporu yeni sportif direktör Giuliano Terraneo açıkladı. Fenerbahçe tarihine iz bırakan Emre de kulübe teşekkür ederek bu ayrılığı soğukkanlılıkla karşıladı.
 </p>
 <p>
  “İçinde yoğun duygular besleyen bir insanım.” diyen, Fenerbahçe’yi hem saha içinde hem de saha dışında sahiplenen Emre’nin 7 yılı nasıl geçti, 7 yıla neler sığdırdı? İşte, sezon sezon yaşadıkları:
 </p>
 <p>
  <strong>
   2008-09: HAYIRLI OLSUN OĞLUM
  </strong>
 </p>
 <p>
  Galatasaray, İtalya ve İngiltere maceralarından sonra yeniden Türkiye’ye dönen Emre, 23 Temmuz 2008’de Şükrü Saracoğlu Stadı’nda düzenlenen ve Başkan Aziz Yıldırım’ın da katıldığı törende 4 yıllık sözleşmeye imza attı. İmza törenine 5 numaralı Fenerbahçe formasını giyerek katılan Emre’nin bonservisi için İngiltere’nin Newcastle United kulübüne 4,5 milyon Euro ödendi. Yıldırım, taraftarlardan geçmişte Galatasaray’da oynadığı için Emre’ye tepki vermemelerini, sahip çıkmalarını istedi. Konuşmasının sonunda Emre’ye dönerek “Emre, hoş geldin. Hayırlı olsun oğlum. Allah  utandırmasın.” dedi. Emre ise “İnşallah herkesin benden beklediği iyi futbolu oynayıp uzun süre bu büyük camiaya hizmet etmek istiyorum.” diye konuştu.
 </p>
 <p>
  Yeni teknik direktör Luis Aragones’le ilk sezonuna başlayan Emre, hiç hazırlık maçı oynamadan formayı sırtına geçirdi. Formayı ilk kez, 30 Temmuz 2008’de MTK Budapeşte ile Kadıköy’de oynanan Avrupa Şampiyonlar Ligi 2. ön eleme maçının 76. dakikasında Semih Şentürk’ün yerine oyuna girerek giydi. Daha ilk sezonunda, (Alex De Souza’dan sonra) ikinci kaptan oldu. Emre’nin ilk yılında Guiza, Fenerbahçe, Aragones ile kötü bir sezon geçirdi. Takım ligde 4. oldu. 25 maçta forma giyen Emre de sezon boyunca durumu idare etmekten öteye gidemedi.
 </p>
 <p>
  <strong>
   2009-10: İLK KUPA
  </strong>
 </p>
 <p>
  Aragones’le yollarını ayıran Fenerbahçe, Christoph Daum’la anlaştı. Sezon başı oynanan Süper Kupa maçında Beşiktaş’ı 2-0 yenerek kupayı müzesine götürdüler. Bu Emre’nin sarı-lacivertli takımdaki ilk kupasıydı. Ligde 25 maçta forma giydi, 1 gol attı. Ortaya koyduğu futbolla birçok medya organı tarafından sezonun en iyi futbolcusu seçildi. Takıma büyük katkı yapmasına rağmen şampiyonluğu son anda Bursaspor’a kaptırdılar. Ziraat Türkiye Kupası’nda ise Urfa’daki finalde Trabzon’a 3-1 kaybettiler.
 </p>
 <p>
  <strong>
   2010-11: İLK ŞAMPİYONLUK
  </strong>
 </p>
 <p>
  Fenerbahçe, Daum’un sözleşmesini feshederek yerine Aykut Kocaman’ı getirdi. Caner Erkin, Niang, Yobo, Dia gibi oyuncular takıma katıldı. Emre’nin saha içinde büyük katkı sağladığı takım, şike iddialarının gölgesinde sona eren sezonu, aynı puanı paylaştığı (82 puan) Trabzonspor’u averajla geçerek şampiyon tamamladı. Fenerbahçe ile ilk kez şampiyonluğa ulaşan Emre, 27 maçta 4 gol kaydetti, sarı-lacivertli takımdaki en iyi sezonlarından birini yaşadı. Sezon boyunca hiç kırmızı kart da görmedi.
 </p>
 <p>
  <strong>
   2011-12: SIKINTILI SEZON
  </strong>
 </p>
 <p>
  Fenerbahçe, 2011-12 sezonuna, 3 Tem-muz’da ortaya çıkan şike iddialarının şokuyla başladı. Yıldız oyuncuların satılması, takımın Şampiyonlar Ligi’nden men edilmesi, Başkan Aziz Yıldırım’ın hapse atılması gibi olaylar Fenerbahçe’yi olumsuz etkilemesine rağmen, başta Emre olmak üzere futbolcuların ve camianın birlikteliği Fenerbahçe’yi sezon boyunca lig yarışının içinde tuttu. İlk kez uygulanan Süper Final’de şampiyonluk son maçta Kadıköy’de oynanan ve 0-0 sona eren müsabakada Galatasaray’a kaptırıldı. Sezonun ilk 5 haftası baldırındaki sakatlığı yüzünden takımda yer alamayan Emre, 26 maçta forma giydi ve 6 gol attı. Takımın en fazla (11) sarı kart gören oyuncusu olan Emre’nin Fenerbahçe’deki üçüncü kupası ise Bursaspor’u 4-0’la geçtikleri Türkiye Kupası oldu.
 </p>
 <p>
  <strong>
   2012-13: AYRILIK VE KAVUŞMA
  </strong>
 </p>
 <p>
  Fenerbahçe, 31 Mayıs 2012’de sözleşmesi sona eren Emre’yle yeniden masaya oturmadı. Serbest kalan oyuncu da 1 Haziran günü İspanya’nın yolunu tuttu. Lakin bu ayrılık kısa sürdü. Tecrübeli oyuncu, 350 bin dolar gibi bir bonservis bedeli karşılığında, 31 Ocak 2013’te tekrar döndüğü Fenerbahçe ile 2,5 yıllık sözleşme imzaladı. Kulübün sitesi anlaşmayı “Bir gün dilekler gerçek olur” başlığıyla duyurdu: “90 dakikaya sığmayan azmi, inancı ve hırsı ile Emre Belözoğlu yuvasında. Her fırsatta jübilesini Fenerbahçemiz’de yapmak istediğini hatırlatan millî oyuncumuza, bir kez daha ‘Yuvana hoş geldin’ diyoruz.”
 </p>
 <p>
  27 ve 31. haftalar arası fıtık problemi yaşadığı için takımdan ayrı kalan Emre, ikinci yarı 10 maçta oynadı, 2 gol attı. Fenerbahçe ise sezonu 2. tamamladı. Sarı-lacivertliler 22 Mayıs 2013’te Ankara’da oynanan Türkiye Kupası finalinde Trabzonspor’u 1-0 yenerek kupaya uzandı. Maçta hem Emre hem de Zokora sarı kart gördü.
 </p>
 <p>
  <strong>
   2013-14: NİSANDA GELEN ŞAMPİYONLUK
  </strong>
 </p>
 <p>
  Emre’nin sakatlıklarla boğuştuğu sezondu. İlk 6 hafta sadece 1 maçta oynadı. 13. haftada ise antrenmanda ayağı çime takıldı. Tecrübeli futbolcunun sağ ayak bileğinde yırtık tespit edildi. 2,5 ay sahalardan uzak kaldı. Devre arasını da kapsayan bu dönemde 5 maçta forma giyemedi. Buna rağmen sezon boyunca oynadığı 20 maçta 6 gol attı. Ersun Yanal’ın çalıştırdığı, Emenike’nin geri geldiği, Alper Potuk ve Bruno Alves’in transfer edildiği sezonu bitime 3 hafta kala şampiyon kapattılar.
 </p>
 <p>
  <strong>
   2014-15: DÖRDÜNCÜ YILDIZ İÇİN DETOKS KAMPI
  </strong>
 </p>
 <p>
  Emre, 4. yıldızı, dolayısıyla 20. şampiyonluğu çok istiyordu. Bu yüzden sezon öncesi kendisine forma numarası olarak 20’yi seçti. Hatta yaz tatilinde İtalya’da bir detoks kliniğine giderek bir haftalık özel bir program uyguladı. Burada 3 kilo verdi.
 </p>
 <p>
  1 Eylül’de Katolik dünyasının ruhani lideri Papa Francesco’nun davetine katılarak Roma’da ‘Barış İçin Dinler Arası Maç’ organizasyonunda yer aldı.
 </p>
 <p>
  Sezon başı Manisa’da oynanan maçta Galatasaray’ı penaltılarla 3-2 yenerek Süper Kupa’ya uzanan takımda yer alan Emre, ligde ise 26 maçta oynadı ve 6 gol attı. 4. yıldızı ise kıyasıya rekabet ettikleri Galatasaray’a kaptırdılar.
 </p>
 <p>
  Fenerbahçe’de 7 sezon yüksek seviyede oynayan 35 yaşındaki Emre, şimdi yurt dışına gitmeyi hedefliyor.
 </p>
 <p>
  <strong>
   AYRILIK SONRASI NE DEDİ?
  </strong>
 </p>
 <p>
  7 yıl boyunca formasını giydiğim kulübüm için elimden gelen hizmeti vermeye çalıştım. Gönlüm tabii ki futbolu Fenerbahçe forması altında bırakmaktan yanaydı. Ancak alınan bu karara saygı duyuyorum. Fenerbahçe Kulübü’ne başarılar diliyor ve yönetim kuruluna teşekkür ediyorum.
 </p>
 <p>
  <strong>
   FENERBAHÇE'DEKİ LİG PERFORMANSI
  </strong>
 </p>
 <p>
  <strong>
   Sezon    Maç    Gol
  </strong>
  <br>
   2008-09    25      1
   <br>
    2009-10    25      1
    <br>
     2010-11    27      4
     <br>
      2011-12    26      6
      <br/>
      2012-13    10      2
      <br/>
      2013-14    20      6
      <br/>
      2014-15    26      6
     </br>
    </br>
   </br>
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/portreler/fenerde-7-yil_551488), [web.archive.org (arşiv bağlantısı)](http://web.archive.org/web/20150728234352/http://www.aksiyon.com.tr/portreler/fenerde-7-yil_551488)
