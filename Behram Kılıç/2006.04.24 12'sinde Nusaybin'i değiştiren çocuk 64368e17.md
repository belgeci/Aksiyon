# 12'sinde Nusaybin'i değiştiren çocuk

*Behram Kılıç 2006.04.24*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nusaybin'li Kudbettin, bölge halkının futbola bakışını değiştirdi. Geçen yıl 12 takımın mücadele ettiği Mardin'de bu yıl 83 takım yarıştı.
  </font>
 </div>
 <div id="newsText">
  <font class="detail-text">
   Onlar üç şanslı çocuk. Mardin, Hakkâri ve Diyarbakırlı. Onlar sokaklarda bali çeken, taş atan ya da eylemlere katılmaları için kandırılan bölge çocuklarından değil. Onlar meşin yuvarlak peşinde gelecek arayan üç küçük. Üçü de Danone'nin yurt çapındaki futbol seçmelerinde fark edildi. İçlerinden Kudbettin 12 yaşında. Mardin Nusaybinli. Geçen yıl Fransa'nın Lyon şehrinde gerçekleşen Danone Uluslar Kupası'nda Türkiye Karması'ndaydı. Hakkâri doğumlu Harun ise bu yıl ilk kez uçağa bindi ve ilk kez İstanbul'u gördü. Diyarbakır'da yaşayan Tolgahan hayatında ilk defa Afrikalı çocuklarla futbol oynamanın zevkini yaşadı.
   <br/>
   <br/>
   Danone ve Milli Eğitim Bakanlığı'nın geçen hafta 23 Nisan etkinlikleri çerçevesinde düzenlediği dostluk turnuvasında dünyanın dört bir yanından çocuklarla, Türkiye'nin dört bir yanından çocuklar F.Bahçe Dereağzı Tesisleri'nde bir araya geldi. F.Bahçe, G.Saray, Beşiktaş, Trabzonspor'un küçük yıldız adayları da şenliği renklendirdi. Danone'nin Dünya Karmasında Brezilya, Rusya, Güney Afrika, Fransa ve Almanya'dan çocuklar vardı. Takımın orta saha oyuncusu Nusaybinli Kudbettin, kalecisi ise Hakkârili Harun'du. Tolgahan Türkiye Karması'nda yer alıyordu.
   <br/>
   <br/>
   NUSAYBİN'DE PEK ÇOK KUDBETTİN VAR
   <br/>
   <br/>
   Kudbettin Tekin Oğrak 1994 Mardin Nusaybin doğumlu. Onun geçen yıl Danone Türkiye Karması'yla Fransa'nın Lyon şehrine gitmesi ve orada başarılı futbol oynaması bölgede büyük heyecan meydana getirdi. Nusaybin'de eğitimini sürdürdüğü Yavuz Selim İlköğretim Okulu Müdür Yardımcısı İsmet Alp, bu durumu şu şekilde özetliyor: "Değil Nusaybin, o Mardin'de de birçok şeyi değiştirdi. Nusaybin ve bölgede o bir ilk. Onun sayesinde bölgedeki çocukların futbola olan ilgisi arttı. Futbola uzak duran aileler şimdi kendi elleriyle çocuklarını bize getiriyor." İsmet hoca geçen yıl Danone'nin Türkiye Şampiyonası'na katılmak için Mardin'de topu topu 12 takımın oluşturulabildiğini; Kudbettin'in başarısından sonra ise bu yıl 94-95 doğumlulardan 83 takımın Mardin birinciliği için birbiriyle kıyasıya mücadele ettiğini kaydediyor.
   <br/>
   <br/>
   Kudbettin bölge için nasıl bir geleceğin temellerini attığının henüz bilincinde değil. Hocasıyla konuşurken o meşin yuvarlakla hemhal olmanın derdinde. Ancak kendisine verilen şansın farkında. Ve oldukça iddialı: "İngiltere Premier Ligi'nde oynayacağım". Hakkında bazı basın organlarında yazılar çıkmasının hayatını değiştirmediğini ancak gösterilen ilgiye şaşırdığını söylüyor. "Arkadaşlarım bana daha başka davranmaya başladı. Futbol oynarken yaptığım hareketleri dahi dikkatlice gözlemliyorlar. Hatta şakayla karışık benden imza istiyorlar. En çok da 'futbolcu olunca bizi unutmayacaksın değil mi' diyorlar."
   <br/>
   <br/>
   Kudbettin, Nusaybin'de herhangi bir takımın altyapısında yer almıyor. Yer almıyor çünkü bölgede altyapı hizmeti veren takım yok. O şimdilik okulunda ve F.Bahçe'nin ismi kullanılarak açılan altyapıda futbol eğitimini sürdürüyor. O mahallede futbol oynamayı 'sakatlanabilirim' korkusundan bırakmış durumda. Mahalle arkadaşları ise onu aralarında görmek istiyor. 8. sınıfa gidiyor. Tüm dersleri 5. Okulu geri plana atmayı hiç düşünmüyor. "Okul beni bıraksa da ben okulu bırakmam." diyor. Sonra da yaşından büyük laflar ediyor: "Sonuçta futbol 35 yaşına kadar sürüyor. Ondan sonrası için bir meslek sahibi olmak lazım. Ben de öyle yapacağım." Okumak istediği bölümler ise bilgisayar ya da genetik mühendisliği. En son Ali Burhan Eren'in 'Yıldızlı Atlas' adlı deneme kitabını okuyan Kudbettin, daha çok hikâye kitaplarına ilgi duyuyor.
   <br/>
   <br/>
   Kudbettin, Danone'nin Dünya Karması'na seçildiği için oldukça mutlu. Takımda Brezilyalı, Alman, Fransız ve G.Afrikalılar var. O daha çok Afrikalılardan hoşlanmış. "Çünkü çok konuşkanlar." diyor. Dillerini anlamıyor. İlk kez yabancı dil öğrenmenin önemini kavradığını anlatıyor. Alman çocukların Fransızca ve İngilizce konuşmalarından da oldukça etkilendiğini söylüyor.
   <br/>
   <br/>
   Kudbettin, şimdi futbola daha fazla sarıldığını ve daha çok futbolcu olmak istediğini dile getiriyor. "Hayallerimin gerçekleşebileceğini gördüm." diyor. Kendisi gibi Dünya Karmasına seçilen Beşiktaşlı Muhammed'i çok beğendiğini söylüyor. "Boyu küçük ama çok iyi paslar atıyor." Tuncay ve Emre hayranı. Barcelonalı Ronaldinho herkes gibi onu da büyülüyor. Onunla sohbet ederken Dereağzı Tesisleri'ne F.Bahçe'li Alex De Souza geliyor. F.Bahçe'yi tutan Kudbettin'in Alex'i görünce gözlerinden ışık saçılıyor. "Gidebilir miyim?" der demez daha bizden cevap bile gelmeden soluğu Alex'in yanında alıyor. Döndüğünde Alex'le fotoğraf çektirmenin mutluluğuyla adeta havalara uçan bir Kudbettin'le karşılaşıyoruz. "Bir gün sen de fotoğraf çektirecek misin çocuklarla?" şeklindeki soruyu ise "İnşallah." diyerek cevaplıyor.
   <br/>
   <br/>
   Kudbettin'le sohbet ettikten sonra tekrar İsmet hocaya dönüyoruz. İsmet hocaya göre, Mardin ve bölgenin en büyük sorununu çocukları eğitecek, onlara gelecek hazırlayacak sahaların olmaması. Nusaybin Kaymakamı Ersin Eroğlu'nun kendilerine büyük destek verdiğini, hatta Kudbettin'in futbol oynamasına izin vermeyen babasını da onun ikna ettiğini anlatıyor. 100 bin nüfuslu Nusaybin'de yeni bir çim saha yapıldığını, bu sahanın açılmasıyla bölgelerinden birçok Kudbettin çıkacağını iddia ediyor. Kaymakam Ersin Eroğlu da ona katılıyor. Telefonla ulaştığımız Eroğlu, bölgede kabiliyetli birçok çocuğun bulunduğunu belirterek, "Kudbettin inşallah milli formayı giyerek bizleri sevindirecek." diyor.
   <br/>
   <br/>
   İLK KEZ UÇAĞA BİNDİ
   <br/>
   <br/>
   Dünya Karması'nda Hakkârili Harun Akdoğan da var. 1995 doğumlu Harun bugün Van'da yaşıyor. 7. sınıfta okuyan Harun, Kudbettin'e nazaran oldukça çekingen. Onu Van'da Beden Eğitimi hocası Başak Türker fark etmiş. Hakkâri mi güzel, Van mı? diye sorunca "Van güzel." diyor. O, G.Saray taraftarı ve bu takımda futbol oynamayı çok istiyor. En büyük hayali futbolcu olmak. Okul ise ikinci planda. "Futbol genellikle 35 yaşına kadar oynanıyor. Ondan sonra ne yapacaksın?" dediğimizde ise "Allah büyük. Onu o zaman düşünürüm." diyor. Hakkâri ve Van dışında Mersin'e seçmelere gittiğini, İstanbul'u da ilk kez gördüğünü belirtiyor. Hayatında da ilk kez uçağa binmiş. "Uçağa binmekten korkmadım. Ama bir buçuk saatte İstanbul'a gelmek oldukça şaşırtıcıydı. Bulutlara bu kadar yakın olacağımı hiç düşünmemiştim." diyor.
   <br/>
   <br/>
   Seçmelerde keşfedilen çocuklardan birisi de Diyarbakır'da yaşayan 12 yaşındaki Tolgahan Er. O aslen Hataylı. Öğretmen bir baba ile hemşire bir annenin oğlu. Uzun süredir Diyarbakır'da oturuyor. Diyarbakır amatör ligi takımlarından G.Birliği'nde oynuyor. Bu yönüyle diğer iki arkadaşından daha şanslı. En azından bir takımı var. 6. sınıfa gidiyor. G.Saray ve Barcelona hayranı. O da Kudbettin gibi artık sokaklarda futbol oynamayı bırakmış. Kendisinden şu an imza isteyen arkadaşı yok. Ama "İsteyen olursa vereceğim." diyor. Futbolcu olmak istiyor ve başka da bir meslek düşünmüyor. Üç dört kez rüyasında yemyeşil bir sahada futbol oynadığını ve dolu tribünlerin kendi adını bağırdığını görmüş. Diyarbakır'da meydana gelen olayları ise televizyondan izlemiş. Olayların olduğu günlerde ailesinin kendisini sokağa çıkartmadığını söylüyor. "Evde tıkılıp kaldık, çok sıkıcı oldu." Hocası Faysal Yentürk ondan oldukça umutlu. "Bizim takımda bir çocuk daha vardı, adı Vedat. O da seçildi ama ailesi izin vermedi. Bölgede geleceği parlak oyuncular var. Yeter ki imkân verilsin." diyor. Dereağzı Tesisleri'ne bayılan Yentürk, "Burasının yarısı bize verilse bir sürü oyuncu yetiştiririz." diye konuşuyor.
   <br/>
   <br/>
   Kudbettin, Tolgahan ve Harun bölge insanının fırsat verildiğinde neler yapılabileceğini adeta gözler önüne seriyor. Turnuva sonunda Kudbettin ve Harun'un dışında Beşiktaş'lı Muhammed, İzmir'den Aytaç ve Bursa'dan Emre de Danone Dünya Karmasına seçildi. Turnuvada gözler son günlerde basında adı sık çıkan Muhammed'deydi. 95 doğumlu Muhammed özgüveniyle dikkat çekti. Attığı ince paslarla tribünlerden bol bol alkış aldı. Arkadaşlarına sürekli fırça atması ise ilginçti. Dünya Karması'nda oynayan kaleci Harun 2-3 dakika forma giydi. Kudbettin ise Trabzon ile yapılan maçın ikinci yarısında oynadı. Turnuvada F.Bahçe ve G.Saray'lı küçükler de birbirleriyle karşılaştı. F.Bahçe'nin 1-0 kazandığı maç son derece centilmence geçti. Turnuvayı finalde Trabzon'u 4-1 yenen F.Bahçe şampiyon tamamladı.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-12032-12sinde-nusaybini-degistiren-cocuk.html), [web.archive.org (arşiv bağlantısı)](http://web.archive.org/web/20130313162616/http://www.aksiyon.com.tr:80/aksiyon/haber-12032-12sinde-nusaybini-degistiren-cocuk.html)
