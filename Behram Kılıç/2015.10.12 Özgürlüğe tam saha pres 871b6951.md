# Özgürlüğe tam saha pres

*Behram Kılıç 2015.10.12*

<div class="pNewsDetailMainContent ctx_content" itemprop="articleBody">
 <p>
  7 Haziran 2015 seçimleri AKP açısından hüsranla bitti. Devletin medya kanalları ve kendine yakın gazete ve televizyonların yoğun desteğine rağmen tek başına iktidara yürüyemedi. Sonrasını biliyorsunuz zaten. 45 günlük bir oyalama süreci ve yeni bir erken seçim kararı.
 </p>
 <p>
  Şunun şurasında 1 Kasım’daki seçime haftalar kaldı. 7 Haziran seçimleri öncesi medya desteği yeterli görülmemiş olacak ki muhalif bütün televizyon, dergi, gazete ve gazeteciler her hâlükârda susturulmaya çalışılıyor. Uğur Dündar ve Necati Doğru’nun hakaret iddiasıyla mahkûm olduğu gün, İngilizce yayınlanan Todays Zaman Gazetesi’nin Genel Yayın Yönetmeni Bülent Keneş ise tutuklandı. Twitter’de Cumhurbaşkanı Recep Tayyip Erdoğan’a hakaret ettiği iddiasıyla soruşturulan yaklaşık 250 kişiden biri Keneş.
 </p>
 <p>
  Tutuklanmadan önce gazete binasında bir basın açıklaması yapan Keneş, Avrupa İnsan Hakları Mahkemesi Başkan Yardımcısı Işıl Karakaş’ın Türkiye’ye dair uyarılarını hatırlattı. Karakaş şunları söylemişti: “Bir zamanlar Türkiye’nin işkence yapan ülke imajı vardı. Ama yerine internetin yasaklandığı, ifade özgürlüğünün hiçbir şekilde korunmadığı, sürekli hakaret yüzünden davaların açıldığı bir ülke imajı geldi. Cumhurbaşkanına hakaret yüzünden sürekli davalar açılıyor. Bu, Avrupa’da yok. Türkiye, ifade ve basın özgürlüğünün yeterli ölçüde korunmadığı, güvence altına alınmadığı, Avrupa standartlarında olmadığı bir ülke olarak görünüyor.”
 </p>
 <p>
  Aynı zamanda doktoralı bir akademisyen olan Keneş, hakaret iddialarını kendine hakaret kabul ettiğini belirterek şöyle konuştu: “Devlet adamlarını, siyasileri eleştirmek bizim görevimiz. Toplum gazetecilerden bunu bekliyor. Ben fikir ve ifade özgürlüğü çerçevesinde eleştiri görevimi yerine getirdim. Hiçbir kişiye, hele de Türkiye Cumhuriyeti Cumhurbaşkanı’na hakareti kendime yakıştırmam. Hakaret tıpkı şiddet gibi fikir mücadelesine güç yetiremeyen âcizlerin yapacağı bir şeydir. Benim fikirlerim, tezlerim ve tabii ki eleştirilerim var. Bunların bir kısmı siyasilerin hoşuna gitmeyebilir. Fikir namusunu ve basın özgürlüğünü korumak adına bu fikirleri ve eleştirileri yazmaya ve konuşmaya devam edeceğim.”
 </p>
 <p>
  Hikâye yeni değil. Hatırlarsınız; 30 Mart 2014 öncesi Twitter ve Youtube erişime kapatılmıştı. Beğenmedikleri yazarların işten çıkarılması için medya patronlarına baskılar yapılmıştı. Hatta 14 Aralık 2014’te Zaman Gazetesi ve Samanyolu Televizyonu yöneticilerine operasyon düzenlenmişti. Medyaya baskı bugün bir adım daha ileri taşınmaya çalışılıyor. Hatta işin içine şiddet de sokularak… Üstelik organize bir şekilde...
 </p>
 <p>
  Bugün muhalif sesleri susturmada âdeta bütün sınırlar zorlanıyor. Zaman, Taraf, Cumhuriyet, Sözcü, STV, İpek ve Doğan Grubu yazar ve yöneticileri açıkça tehdit edildi. Ahmet Altan, Hasan Cemal, Cüneyt Özdemir, Gültekin Avcı, Levent Kenez, Osman Özsoy gibi medya mensuplarına soruşturma açıldı. Kadri Gürsel işinden oldu. Gültekin Avcı 7 yazısı gerekçe gösterilerek hapse atıldı. Yargı ve kolluk kuvvetleri istismar edilerek ifade özgürlüğü açık bir biçimde baskı altına alındı. İş daha da ileriye götürülerek şiddete başvuruldu.
 </p>
 <p>
  Sindirme operasyonları, İpek-Koza Gru-bu’na, medya şirketlerini de kapsayan polis baskınıyla başladı. Bugün TV, Kanaltürk, Bugün ve Millet gazeteleri Ankara büroları baskın listesinde yer alıyordu, ancak kamuoyu tepkisi sebebiyle hamle başarısız kaldı.
 </p>
 <p>
  Hürriyet Gazetesi’ne iki ayrı taşlı sopalı saldırı oldu. Saldırıda AK Parti’nin İstanbul Milletvekili Abdurrahim Boynukalın başroldeydi. Saldırı sonrası tehditler savuruyordu. “Hatamız, bunlara (Ahmet Hakan’a) zamanında dayak atmamak.” dediği video kayıtları ortaya çıktı. Başbakan Ahmet Davutoğlu, Boynukalın’a ‘dost ortamında yapılan konuşmalar’ sözüyle sahip çıktı. Abdurrahim Boynukalın, AKP Divan üyesi seçildi. Star’da yazan Cem Küçük ise köşesinde Hürriyet yazarı Ahmet Hakan’ı ölümle tehdit etti. Küçük, yazısında, “İstersek seni sinek gibi ezeriz. Bugüne kadar merhamet ettik de hâlâ hayatta kalabiliyorsun.” ifadelerini kullandı.
 </p>
 <p>
  30 Eylül’de gazeteci, yazar ve TV programcısı Ahmet Hakan, evinin önünde saldırıya uğradı. Burnunda ve vücudunda kırıklar vardı. Saldırıyla ilgili 4 kişi gözaltına alındı. Bu kişilere daha sonra 3 isim eklendi. Mahkeme, saldırganlardan sadece birini tutukladı. Saldırganlar ifadelerinde ‘Bu işin içinde MİT var, emniyet var, reis var’ şeklinde azmettirildiklerini anlattı. Başta Hasan Cemal olmak üzere birçok gazeteci saldırının Susurluk benzeri bir olay olduğunu dile getirdi.
 </p>
 <p>
  <img alt="" src="http://web.archive.org/web/20160204032653im_/http://medya.aksiyon.com.tr//aksiyon/2015/10/15/572118.jpg"/>
 </p>
 <p>
  Baskınlardan Nokta dergisi de nasibini aldı. 15 Eylül günü derginin merkezine terör polisi baskın düzenledi. Erdoğan’ı şehit cenazesi önünde selfie çekerken gösteren kapağının bulunduğu sayısı toplatıldı. Sorumlu Yazı İşleri Müdürü Murat Çapan, gözaltına alınıp serbest bırakıldı.
 </p>
 <p>
  Todays Zaman Gazetesi Genel Yayın Yönetmeni Bülent Keneş ise 9 Ekim 2015 Cuma günü akşam saatlerinde gazete binasına gelen polis tarafından mesai arkadaşlarının protestoları arasında gözaltına alındı.
 </p>
 <p>
  Medyaya sansür girişimleri bunlarla sınırlı kalamazdı elbette! Zira seçim mutlaka kazanılmalıydı. Anketlere göre durum pek de iyi değildi. Önce Türk Telekom bünyesinde faaliyet gösteren TTNet’in dijital yayın platformu Tivibu; Bugün TV, Samanyolu Haber ve Mehtap TV’nin yayınlarına hukuksuz bir şekilde son verdi. Ardından, internet üzerinden TV izleme imkânı sunan Turkcell TV de Bugün TV, STV, Samanyolu Haber, Mehtap TV ve Kanaltürk olmak üzere 5 kanalı listesinden çıkardı. Gerekçe Ankara Cumhuriyet Savcılığı’nın bu şirkete gönderdiği ve hiçbir hukuki karşılığı olmayan bir yazıydı. Bu akıl tutulması kervanına Digitürk de seyirci kalmadı. Nedense bu tür karanlık ve hukuksuz işler hep gece yarısı oluyordu. Yine Ankara Savcısı Serdar Coşkun’un yazısı gerekçe gösterilerek 7 kanalın yayınını durdurmuştu. Hatta sansürden çocuk kanalı Yumurcak TV bile nasibini almıştı.
 </p>
 <p>
  Karara tepkiler çığ gibi. CHP Genel Başkanı Kemal Kılıçdaroğlu, MHP Başkan Yardımcısı Atila Kaya, HDP Eş Genel Başkanı Selahattin Demirtaş, kararın hukuki bir yanının olmadığını, iktidarın muhalif medyaya sansür uyguladığını vurguluyor. Hatta CHP, il ve ilçe teşkilatlarına gönderdiği yazıda Digitürk üyeliğinin iptal edilmesini bile istedi.
 </p>
 <p>
  Skandal talimatı daha önce ortaya çıkınca Başbakan Davutoğlu ve dönemin Dışişleri Bakanı Mevlüt Çavuşoğlu, “Böyle bir şey yok!” demişlerdi. Çavuşoğlu, “Hiçbir hâkim, hiçbir savcı, bir yargı mensubu muhalif yayın organlarını genel anlamda susturacağız diye bir karar veremez. Talimat da veremez.” şeklinde konuşmuştu ama…
 </p>
 <p>
  Aması, Digitürk’ün 7 kanalın yayınını durdurmasına her kesimden tepki gelirken sadece AKP çevreleri sessiz kaldı.
 </p>
 <p>
  Basına saldırılar ülke dışında da tepkilere yol açtı. Avrupa Birliği ve ABD’den ‘kaygılıyız’ açıklamaları geldi. İngiliz Financial Times gazetesi, Cumhurbaşkanı Recep Tayyip Erdoğan’ın Türkiye’de medya üzerinde kontrolü artırdığını yazdı. David Gardner imzalı yazıda şöyle deniyordu: “Sayın Erdoğan, iktidarını güçlendirme amacıyla AKP’nin kasım ayındaki seçimde yeniden Meclis’te çoğunluğu sağlaması için her şeyi göze almış durumda. Türkiye’nin güç durumdaki gazetecileri, onun muhalif sesleri bastırmak istediğinden şüphe duymuyor...”.
 </p>
 <p>
  Kısacası, basın özgürlüğü iyice ayaklar altına alındı. Bugün TV Genel Yayın Yönetmeni Tarık Toros’un sözleri sürecin âdeta bir özeti: “42 medya kuruluşları var. Ama yayınları ile cevap veremeyen siyasi iktidar, zekâ ile yapamadığını çekiç ile yapıyor. Kendini çekiç olarak gören iktidar, herkesi de çivi olarak görüyor ve vuruyor.”
 </p>
</div>


Kaynak: [www.aksiyon.com.tr](http://www.aksiyon.com.tr/toplum/ozgurluge-tam-saha-pres_552550), [web.archive.org (arşiv bağlantısı)](http://web.archive.org/web/20160204032653/http://www.aksiyon.com.tr/toplum/ozgurluge-tam-saha-pres_552550)
