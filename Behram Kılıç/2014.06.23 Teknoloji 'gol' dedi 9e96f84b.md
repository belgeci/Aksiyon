# Teknoloji 'gol' dedi

*Behram Kılıç 2014.06.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fransa-Honduras maçında ilk kez gol kararını hakem yerine teknoloji verdi. 2010’dan beri ‘gol çizgisi teknolojisi’ni hayata geçirmek isteyen FIFA, haklı olmanın gururunu yaşıyor. Peki, gol çizgisi teknolojisi ne? Platini bu sisteme neden karşı?
  </font>
 </div>
 <div id="newsText">
  <font class="detail-text">
   <p>
    ürkiye’nin de yer aldığı 1954 Dünya Kupası, televizyondan yayımlanan ilk kupaydı. İsviçre’de düzenlenen organizasyon bu yönüyle tarihe geçmişti. Brezilya’da hâlen sürmekte olan 2014 Dünya Kupası da daha şimdiden tarihe geçen bir olaya sahne oldu. Futbolda ‘gol çizgisi teknolojisi’ ilk kez bu kupada uygulandı. Fransa ile Honduras arasında oynanan maçın 48. dakikasında Benzema’nın sağ çaprazdan vuruşunda Honduraslı kaleci Valladares’e çarpan top içeri girmiş miydi, girmemiş miydi? Maçın yan ve orta hakemi bir an tereddüt yaşadı ama devreye birkaç saniye içinde giren ‘teknoloji’ ‘gol’ kararı verdi. Orta hakem Sandro Meira Ricci de kendinden emin bir şekilde orta noktayı gösterdi. Bir Dünya Kupası’nda ilk kez maçın hakemi değil, ‘teknoloji’ santraya koşuyordu!
   </p>
   <p>
    Gol çizgisi teknolojisi bir ihtiyaç olarak doğdu. Günümüzde iyice endüstri hâline gelen futbolda topun kaleyi geçip geçmediği her zamankinden daha önemli. Gol çizgisi teknolojisi, 2010 Dünya Kupası’nda yaşanan bir olayla iyice tartışılmaya başladı. Almanya-İngiltere maçının 39. dakikasında İngiliz oyuncu Lampard’ın aşırtma vuruşunda top önce üst direğe çarpmış, ardından kale çizgisinin neredeyse 30 santimetre içine düşüp dışarı sekmişti ama maçın hakemi devam kararı vermişti. O an oyunda skor 2-1’di ve hakem gol kararı verseydi 2-2 olacaktı. Bu yanlış kararın neticesinde moralleri iyice bozulan İngilizler maçı 4-1 kaybetti. O müsabakadan sonra tartışmalar iyice alevlendi. FIFA gol çizgisi teknolojisine olumlu bakıyordu ancak UEFA bu konuda statükocuydu. 2012 Avrupa Şampiyonası’nda benzer bir hakem hatası Ukrayna-İngiltere maçında yaşandı. İngiltere’nin 1-0 kazandığı maçta Ukraynalı oyuncu Debiç’in vuruşunda topun çizgiyi geçtikten sonra çıkarılmasına rağmen hakemin gol kararı vermemesi, gol çizgisi kamerası tartışmalarını yeniden gündeme getirdi. FIFA Başkanı Sepp Blatter, maçtan hemen sonra Twitter’daki mesajında “Dünkü maçtan sonra gol çizgisi teknolojisini kullanmak ihtimal değil, gerekliliktir.” ifadesini kullandı. UEFA Başkanı Michel Platini ise bu teknolojiye karşıydı. O, maçlarda çizgi hakemi uygulamasını yeterli görüyordu. Ancak 2012’de ilk defa denenen çizgi hakemleri de bu golü görememişti.
   </p>
   <p>
    Bu olaylardan sonra FIFA, gol çizgisi teknolojisi için ‘Hawk Eye’ (Şahin Gözü) ve ‘GoalRef’ (Topa çip yerleştirme) adı verilen iki ayrı sistemi test etmeye başladı. Özellikle Şahin Gözü sistemi, tenis ve krikette başarıyla kullanılıyordu. Ama bazıları bu teknolojilerin futbolun ruhuna aykırı olduğunu düşünüyordu. Onlara göre futbol bir hatalar oyunuydu ve hakemlerin yanlış kararları da bu oyunun bir parçasıydı. FIFA ise bu düşüncelere katılmıyordu.
   </p>
   <p>
    Şahin Gözü sistemi 2001’de Dr. Paul Hawkins tarafından ortaya çıkartılmıştı. Sistem, bilgisayara bağlı saha çevresine yerleştirilmiş 8 kameradan oluşuyordu. Bilgisayar kameralardan aldığı bilgilerle topun 3 boyutlu kale çizgisini geçip geçmediğine karar veriyor ve bir saniye içinde hakemin saatine uyarı yolluyordu. Bu teknoloji, profesyonel teniste Mart 2006’da Miami Masters turnuvasında resmî olarak denendi. Futbolda ise FIFA, gol çizgisi teknolojisinin Aralık 2012’de Japonya’da düzenlenen Dünya Kulüpler Şampiyonası’nda denenmesine karar verdi. FIFA’nın deneyeceği sistemin adı ‘GoalControl’dü. FIFA, Şubat 2013’te bu sistemin kullanılmasına resmî olarak onay verdi. Sistem ilk kez Brezilya’daki 2013 Konfederasyon Kupası’nda kullanıldı. Ulusal federasyonlar arasında ise İngiltere ve İrlanda, onay verilen ‘Şahin Gözü’ sistemine geçeceklerini açıkladı.
   </p>
   <p>
    2013-14 sezonunun ilk haftasında İngiltere ve İrlanda’da kullanılmaya başlanan Şahin Gözü teknolojisi kafaları karıştırdı. Premier Lig’in ilk haftasında oynanan Chelsea-Hull City mücadelesinde Chelsea’nin kullandığı kornerde topa yükselen Branislav Ivanovic, Beşiktaş’ın eski kalecisi Allan McGregor’un harika kurtarışına takılırken, topun çizgiyi geçtiği yönündeki tartışmalara ise gol teknolojisi karar verdi. Top çizgiyi geçmemişti. Aynı sezonun ilk haftasında İrlanda Futbol Federasyonu, gol çizgisi teknolojisinin açık bir hata yaptığını duyurdu. İrlanda’nın başkenti Dublin’de oynanan 18 Yaşaltı karşılaşmasında, ‘Şahin Gözü’ sistemi top çizgiyi geçmesine rağmen, topun çizgiyi geçmediğine karar verdi. Bu olaydan sonra İrlandalılar sistemi kullanmayacaklarını açıkladı.
   </p>
   <p>
    <img alt="" height="291" src="http://web.archive.org/web/20140630002132im_/http://medya.aksiyon.com.tr/aksiyon/2014/06/23/teknoloji.jpg"/>
   </p>
   <p>
    Başlangıçta Şahin Gözü ve GoalRef sistemlerine lisans veren FIFA, Brezilya öncesi 2 şirkete daha lisans verdi. Bu sistemleri de Almanlar geliştirmişti. Elektro manyetik tarama ile çalışan ‘akıllı kale’ ile kamera destekli GoalControl 4D sistemleri FIFA’yı heyecanlandırmıştı. FIFA, Brezilya için teklif veren bu 4 sistem arasından GoalControl 4D’yi tercih etti. Bu sistemde toplam 14 kamera kullanılıyor. Her gol, 7 kamerayla ve bu kameralara bağlı bilgisayarlarca kaydediliyor, bilgisayarlar saniyede 500 fotoğraf yakalıyor. Bilgisayar, topun gol çizgisini geçtiğini anladığı anda maçın hakeminin kol saatine bir sinyal gönderiyor, bu sinyal sahadaki tüm hakemlere gidiyor. Hakemlerin kolundaki saat titreşiyor ve ‘gol’ sinyali veriyor. Seyircilerin görmesi için de stadyumdaki ekrana ‘goal’ yazıyor. Tıpkı Fransa-Honduras maçında olduğu gibi... GoalControl sistemi, 5 milimetrelik yanılma payına sahip.
   </p>
   <p>
    UEFA Başkanı Platini, futbol maçlarındaki hakem hatalarının bir insan faktörü olduğunu savunuyordu. Kasım 2010’da Platini, “Futbol sahasındaki kararları, sahanın içindekiler vermeli. Televizyon karşısındaki bir insan değil.” diyordu. Avrupa’daki turnuvalarda gol çizgisi teknolojisine karşı olduğunu her fırsatta tekrarlayan Platini’nin bu teknolojiye karşı çıkmasındaki bir faktör de sistemin pahalılığıydı. UEFA’nın patronu haksız da sayılmazdı. Zira Avrupa’daki ulusal liglerde toplam 280 stadyumda bu teknolojinin kurulması için yaklaşık 54 milyon Euro harcamak gerekiyordu. Brezilya’da kullanılan teknoloji ise stat başına 500 bin Euroya mal oldu. Platini ısrarla, “Kırk yılda bir hakemin göremediği golü tespit edecek bir teknoloji yerine, genç futbolculara ve altyapıya daha çok para harcamayı tercih ederim.” diyor.
   </p>
   <p>
    Gol çizgisi teknolojilerinin neredeyse tamamını üreten ülke Almanya olmasına rağmen Alman Futbol Federasyonu 24 Mart 2014 tarihinde bu teknolojinin ülkede uygulanmayacağını açıkladı. Bu sezon Almanya’da gol çizgisi teknoloji tartışmaları Bayer Leverkusen’in Hoffenheim ile oynadığı maçta Stefan Kiessling’in golüyle alevlenmişti. O maçta, Kiessling’in herkesin gözü önünde dışarıya çıkan vuruşu, yan ağlardan kaleye girmiş, bunu fark edemeyen hakemler de gol kararı vermişti. Teknolojinin Almanya’da uygulanmaması kararı, Almanya’nın iki üst futbol ligi kulüplerinin verdiği oylarla alındı. 1. Bundesliga’dan 9, 2. Bundesliga’dan 15 kulüp bu teknolojiye karşı çıktı.
   </p>
   <p>
    Şimdilik maliyetler yüksek olsa da teknoloji futbolla daha da çok iç içe girecek. 1954 Dünya Kupası’ndaki o çivili kramponlar, suyu emen futbol topları, teri dışarıya atamayan formaların değişimine de karşı çıkanlar olmuştu. Tutucu futbol çevreleri teknolojinin gol çizgisi ve benzeri nimetlerinden de zamanla istifade edecek.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=38849), [web.archive.org (arşiv bağlantısı)](http://web.archive.org/web/20140630002132/http://www.aksiyon.com.tr:80/aksiyon/newsDetail_getNewsById.action?newsId=38849)
