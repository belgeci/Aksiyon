# Porto modeli

*Behram Kılıç 2015.06.23*

<div class="pNewsDetailMainContent" itemprop="articleBody">
 <p>
  Süper Lig’de Porto kökenli çok sayıda futbolcu ter döktü, döküyor. Fenerbahçe de Porto’yu 2 kez şampiyon yapan PereIra ile anlaştı. Birçok oyuncusunu kiralık veren, birçoğunu da oldukça pahalıya satan Porto bunu nasıl başarıyor?
 </p>
 <p>
  Süper Lig’de yakın geçmişte oynamış ya da hâlen oynayan Ricardo Quaresma, Hugo Almeida, Daniel Opare (Beşiktaş), Jose Bosingwa (Trabzonspor), Raul Meireles, Bruno Alves (F.Bahçe), Andre Castro (Kasımpaşa), Sinan Bolat (G.Saray), Djalma Campos (Konya), Josue Pesqueira, Fernando Belluschi (Bursa) gibi oyuncuların ortak özelliği, yollarının Portekiz’in dünyaca ünlü kulübü Porto’dan geçmesi. Önümüzdeki sezon Fenerbahçe’yi çalıştıracak 46 yaşındaki Portekizli Vitor Pereira da bu takımda 2 kez şampiyonluk yaşadı. 2000-01 sezonunda Galatasaray’ın Porto’dan 17 milyon Euro’ya aldığı Mario Jardel’i ayrı tuttuğumuzda (Jardel, Türk futbol tarihinin en pahalı transferiydi), Porto’nun bugünlerde Türkiye gibi ülkelere gönderdiği oyuncuların maliyeti bu kulüp için âdeta çerez parası.
 </p>
 <p>
  Porto, asıl vurgunu Real Madrid, Chelsea, Manchester City, Monaco, Zenit gibi takımlara sattığı futbolcularla yapıyor. Bu sezonun ortalarında Real Madrid’e verdikleri Danilo sayesinde kasalarına tam 31,5 milyon Euro koydular mesela.
 </p>
 <p>
  Bu kulüp dünyanın futbolcu fabrikası. Bu fabrikada küçüklere de büyüklere de ürün var. Piyasaya sadece futbolcu sunmuyorlar. Jose Mourinho, Andre Willas Boas gibi teknik direktörler de onların yeşil çimenlerinden yetişti. Hem kazanıyorlar hem kazandırıyorlar. Çoğu oyuncuyu ucuza alıyor, ucuza oynatıyor, pahalıya satıyorlar. Beşiktaş’ta önceki sezonlarda yıllık 3,5 milyon Euro’ya ter döken Ricardo Qerasma, geçen yıl Porto’da yıllık sadece 600 bin Euro’ya gollerini sıraladı.
 </p>
 <p>
  Porto, futbolcu satma işine ciddi anlamda 2004’te Jose Mourinho ile kazandığı Şampiyonlar Ligi şampiyonluğundan sonra başladı. O sezon Mourinho’nun Chelsea’ye gitmesiyle açılan kapıdan bugüne kadar birçok oyuncu çıktı. Mourinho beraberinde Ricardo Carvalho ve Paulo Ferreira’yı da Chelsea’ya götürmüş, Porto ise bu satıştan kasasına 55 milyon Euro koymuştu. Aynı sezon Deco’yu Barcelona’ya 21 milyon Euro’ya satmıştı. İştahı kabaran Porto sonraki yıllarda âdeta oyuncu satmaya doyamayacaktı. Portekiz kulübü, sadece son 10 yılda sattığı 17 oyuncudan toplam 496,5 milyon Euro net kâr elde etti. Bizim dört büyüklerin toplam borçlarının en az bu kadar olduğu düşünüldüğünde, Porto modelinin ne kadar başarılı olduğu anlaşılıyor.
 </p>
 <p>
  “Futbolcuya değerinden fazla veriliyorsa sat” anlayışını benimseyen kulüp, yıldız oyuncuyu elden çıkarmadan önce mutlaka benzer özellikler taşıyan alternatifler bulmayı da başarıyor. Mesela, Quaresma’yı Inter’e satarken yerine onu aratmayan Brezilyalı Hulk’u Japonya’dan getirdi. Hulk’u da kısa süre sonra 40 milyon Euro’ya Zenit’e sattı.
 </p>
 <p>
  Porto’nun futbolcu üreten ve satan anlayışının tanıklarından biri, bu kulüp ile iyi ilişkiler içerisinde bulunan futbolcu menajeri Bayram Dağdeviren. “Bu biraz algıyla da ilgili.” diyor Dağdeviren. Ona göre Porto o algıyı oluşturmayı başardı. Mesela, geçen sezon Galatasaray için Brezilya’nın Atletic Panara takımından bir oyuncu transfer etmeye çalışmışlar. Tam işi bitirirken futbolcu üzerinde hakları olan yatırımcılar oyuncunun Galatasaray’da forma giymeme riski olduğunu düşündükleri için transfere izin vermediler. Ama şimdi o futbolcu Porto’ya gidiyor. Hem de daha düşük bir ücrete. Oyuncunun bonservisini elinde bulunduran yatırımcılar şunu biliyor: Porto’ya giderse futbolcunun değeri artacak. Bugün dünya da bunu biliyor. Zira Porto’nun çok profesyonel bir scout yapılanması var. Özellikle yıldız futbolcuların çıktığı Latin Amerika ve Afrika’da iyi ekip kurdular.
 </p>
 <p>
  Sanıldığının aksine scout ekipleri her zaman genç futbolcuların peşinde değil. Mesela, takımda yer alan Brezilyalı sol bek Alex Sandro 1991 doğumlu. Bu oyuncunun bonservisi için Brezilya kulübü Santos’a 10 milyon Euro verdi. Oyuncunun piyasa değerinin artacağını düşünüyorlar. Artmasa bile bu riski göze alabiliyorlar. Çünkü ellerinde bir futbolcunun bonservisine o kadar parayı verebilecekleri kaynak var. Bayram Dağdeviren, Alex Sandro’ya bir yıl geçmeden Liverpool’un 18 milyon Euro teklif ettiğini ama Porto’nun bu teklifi değerlendirmeye alıp masaya dahi oturmadığını söylüyor. “Porto şu anlayışı yerleştirdi: Porto’nun oyuncusu pahalıdır. Düşünün stoperleri Mangala’yı Manchester City’ye 30 milyon Euro’ya sattılar.”
 </p>
 <p>
  <strong>
   Sadece al-sat yapmıyor
  </strong>
 </p>
 <p>
  Porto, her alanda üst düzey bir kulüp olma yolunda. Altyapı tesisleri inanılmaz. Buraya önemli yatırım yapıyorlar. Porto’nun birçok oyuncusu da kiralık. Mesela, Kasımpaşa’da oynayan Andre Castro 7 yıldır çeşitli takımlarda kiralık oynuyor ve hâlen Porto’nun oyuncusu. “Evet” diyor Bayram Dağdeviren, “Porto sadece al-sat yapmıyor. Kiralık da veriyor.” Sinan Bolat, Galatasaray’da kiralık, Beşiktaş’taki Opare de öyle. Porto’nun elinde her sezon 70-80 oyuncu bulunuyor. Bu oyuncuların 20-30’unu sağa-sola kiralıyor. Gençken alınan oyuncular önce kulüpte değerlendiriliyor. Eğer diret ilk 11’de oynayamayacaklarsa kiralıyorlar. Hatta neredeyse hiç oynatmadan kiraladıkları oyuncular var. Örnek, Arjantin’den aldıkları Juan Iturbe. Sadece 6 maç Porto forması giyebildi. Ardından oyuncuyu aldıkları takıma kiralık verdiler. Sonraki sezon ise İtalyanların Verona takımına sattılar.
 </p>
 <p>
  <img alt="" src="http://web.archive.org/web/20150627002503im_/http://medya.aksiyon.com.tr//aksiyon/2015/06/23/569400.jpg "/>
 </p>
 <p>
  Sadece scout ekipleriyle mi bunca iş yürüyor? “Hayır” diyor Dağdeviren: “Dünyaca ünlü Play Station oyunu FIFA Manager’la da anlaşmaları var. Manager oyununu hazırlayan şirket, verilerini yayımlamadan bir ay önce Porto’yla paylaşıyor. Biliyorsunuz bu oyunu hazırlayanların her ülkede temsilcisi ve ekipleri var. Sadece Porto ile böyle bir anlaşmaları var. Porto’lu idareciler bazen bir oyuncunun millî takıma çağrılıp çağrılmayacağını da önceden haber alabiliyorlar.”
 </p>
 <p>
  <strong>
   Gençlerin çekim merkezi
  </strong>
 </p>
 <p>
  Porto oyuncu alıyor, satıyor ama aynı zamanda hem ligde hem de Avrupa’da zirve için yarışmayı başarıyor. Liglerinde son 10 yılda 8 kez şampiyon oldular. 2010-11’de UEFA Kupası’nı kazandılar. Jose Mourinho’nun meşhur sözü ne kadar da doğru: “Normal şartlar altında Porto şampiyon olacaktır; anormal şartlar altında Porto yine şampiyon olacaktır.” Aslında bu durum şaşırtıcı değil. Zira ne kadar oyuncu satarlarsa satsınlar ellerindeki futbolcuların en büyük özelliği genç ve başarıya aç olmaları. Parlamaya başlayan, sıçrama yapmak isteyen oyuncular, daha yüksek ücret veren takımlardan ziyade Porto’da oynamak istiyor. Evet, genç oyuncular için bir çekim merkezi bu kulüp. Mesela, takımda oynayan 1997 doğumlu ön libero Ruben Neves bu sezon Şampiyonlar Ligi’nde 7 maçta forma giydi. Türkiye’de bir genç futbolcuya böyle şans verebilecek bir kulüp var mı?
 </p>
 <p>
  Portekiz kulüplerinden Benfica da, Sporting Lizbon da, hatta daha düşük profilli olmasına rağmen Braga da Porto’nun yaptığını yapıyor. Bayram Dağdeviren’e göre Türkiye’de Eskişehirspor, Gaziantepspor gibi takımlar bunu yapabilir: “Belki Porto olamazlar ama bir Braga olabilirler. Braga takımı da her sene bir-iki oyuncuyu iyi fiyata satıyor. Buna rağmen UEFA Avrupa Ligi’nde final oynadı.”
 </p>
 <p>
  Bu sezon Şampiyonlar Ligi’nde Bayern Münih’i evinde 3-1 yenmesine rağmen deplasmanda 6-1 mağlup olarak çeyrek finalde elenen Porto’nun Danilo’yu Real Madrid’e 31,5 milyon Euro’ya satması çok konuşuldu. 8,8 milyon Euro bonservis bedelle transfer edilen takım kaptanı ve golcüsü Kolombiyalı Jackson Martinez de hâlihazırda önemli kulüplerin iştahını kabartıyor. Bunun yanında Meksika’nın Pachua takımından alınan Hector Herrera, Liverpool’a satmadıkları Alex Sandro ile bir başka Kolombiyalı Juan Quintero’yu da bir kenara not etmekte fayda var. İspanya’nın Granada takımından 6,5 milyon Euro’ya alınan 1990 Fransa doğumlu Cezayirli oyuncu Yacine Brahimi de Portekiz ekibinin çilek niyetine satmayı düşündüğü yıldızlardan.
 </p>
 <p>
  Son olarak, Porto’yu 2 kez şampiyon yapan Fenerbahçe’nin yeni teknik direktörü Vitor Pereira, Türkiye’de başarılı olabilecek mi sorusuyla yazıyı noktalayalım. Bayram Dağdeviren, Pareira’nın başarılı olabilecek potansiyele sahip olduğunu düşünüyor. Ama sabır gösterilmesi şartıyla. Haksız sayılmaz, zira Porto’da genç ve hedefleri olan oyuncularla çalışan Pereira, burada ise birçok başarıyı tatmış Volkan, Emre, Musa Sow gibi yaşlı diyebileceğimiz oyuncularla beraber olacak. Bu şartlar hoca için bir handikap oluşturabilir.
 </p>
 <p>
  <strong>
   PORTO’NUN DUDAK UÇUKLATAN BAZI FUTBOLCU SATIŞLARI
  </strong>
 </p>
 <p>
  <strong>
   Danilo:
  </strong>
  23 yaşındaki Brezilyalı sağ beki 2012’de Santos’tan 13 milyon Euro’ya transfer etti. Real Madrid’e bu sezon 31,5 milyon Euro’ya satı.
  <br/>
  <strong>
   James Rodriguez:
  </strong>
  Kolombiyalı yıldızı 2010’da Arjantin’in Banfield takımından 7,3 milyon Euro’ya aldı. 2013’te bu oyuncuyu 45 milyon Euro’ya Monaco’ya sattı.
  <br/>
  <strong>
   Radamel Falcao:
  </strong>
  Bir başka Kolombiyalı’yı 2009’da River Plate’ten 5,5 milyon Euro’ya aldı, 40 milyon Euro’ya Atletico Madrid’e sattı.
  <br/>
  <strong>
   Hulk:
  </strong>
  Brezilyalı forveti 2008’de Japonya’nın Verdy takımından 19 milyon Euro’ya aldı, 2012’de 40 milyon Euro’ya Rusya’nın Zenit takımına sattı.
  <br/>
  <strong>
   Pepe:
  </strong>
  Bu oyuncuyu 2004’te Maritimo takımından 2 milyon Euro’ya aldı, 2007’de 30 milyon Euro’ya Real Madrid’e sattı.
  <br/>
  <strong>
   Joao Moutinho:
  </strong>
  11 milyon Euro’ya Sporting Lizbon’dan aldı, 25 milyon Euro’ya Monaco’ya sattı.
  <br/>
  <strong>
   Ricardo Quaresma:
  </strong>
  Bir dönem Beşiktaş’ta oynayan futbolcuyu Barcelona’dan 6 milyon Euro’ya aldı, 24,6 milyona İnter’e sattı.
  <br/>
  <strong>
   Ricardo Carvalho:
  </strong>
  Genç takımından yetiştirdi. 30 milyon Euro’ya Chelsea’ye sattı.
  <br/>
  <strong>
   Anderson:
  </strong>
  Brezilyalı oyuncuyu Gremio’dan 7 milyon Euro’ya aldı, 30 milyon Euro’ya Manchester United’a sattı.
  <br/>
  <strong>
   Eliaquim Mangala:
  </strong>
  Bu orta saha oyuncusunu Belçika takımı Standard Liege’den 2011’de 6,5 milyon Euro’ya aldı, 40 milyon Euro gibi rekor bir ücretle Manchester City’ye sattı.
  <br/>
  <strong>
   Paulo Ferreira:
  </strong>
  Ülkesinin Setubal takımından 2002’de 2 milyon Euro’ya aldı. 2004’te Chelsea’ye 20 milyon Euro’ya sattı.
  <br/>
  <strong>
   Deco:
  </strong>
  1999’da Benfica’dan 8 milyon Euro’ya aldı. 2004’te Barcelona’ya 21 milyon Euro’ya sattı.
  <br/>
  <strong>
   Jose Bosingwa:
  </strong>
  Hâlen Trabzonspor’un kaptanlığını yapan oyuncuyu 2003’te Boavista’dan 1 milyon Euro’ya aldı. 2008’de Chelsea’ye 20,5 milyon Euro’ya sattı.
  <br/>
  <strong>
   Lisandro Lopez:
  </strong>
  Arjantinli oyuncuyu 2005’te Racing Clup takımından 2,3 milyon Euro’ya aldı. 2009’da Olimpik Lyon’a 24 milyon Euro’ya sattı.
  <br/>
  <strong>
   Lucho Gonzales:
  </strong>
  Arjantinli oyuncuyu 2005’te 10,5 milyon Euro’ya aldı. 2009’da Marsilya’ya 19 milyona sattı.
  <br/>
  <strong>
   Bruno Alves:
  </strong>
  Birçok takıma kiralık gönderdiği, hâlen Fenerbahçe’de oynayan Alves’i 2010’da Zenit’e 22 milyon Euro’ya sattı.
  <br/>
  <strong>
   Nicolas Otomandi:
  </strong>
  Arjantinli oyuncuyu Velez takımından 8 milyona aldı. Çeşitli takımlara kiraladıktan sonra 2014’te İspanya’nın Valencia takımına 12 milyon Euro’ya sattı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/porto-modeli_551346), [web.archive.org (arşiv bağlantısı)](http://web.archive.org/web/20150627002503/http://www.aksiyon.com.tr:80/dosyalar/porto-modeli_551346)
