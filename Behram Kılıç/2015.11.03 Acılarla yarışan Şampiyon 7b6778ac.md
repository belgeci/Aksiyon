# Acılarla yarışan Şampiyon

*Behram Kılıç 2015.11.03*

<div class="pNewsDetailMainContent ctx_content" itemprop="articleBody">
 <p>
  Acılar ve zaferler onun kaderi oldu. Millî motosikletçimiz Kenan Sofuoğlu, ağabeylerini, babasını, oğlu Hamza’yı kaybetti ama 4 kez dünya şampiyonu olmayı da başardı.
 </p>
 <p>
  Yeryüzü nice kahraman, nice şampiyon sporcu gördü. Ama böylesine hiç şahit olmadı. Hikâyesi yürekleri dağlar, zaferlerine ise alkış yetmez. Ağabeylerini, babasını, oğlunu kaybetti ama azmini ve inancını yitirmedi. Pedala, gaza bastıkça bastı, virajları döndükçe döndü. Dünya imtihan dünyasıydı ve imtihanlardan imtihan oldu. Acılarını, üzüntülerini kâh bir antrenman sahasında kâh dünyanın bir yerindeki pistlerde yaşadı. Bazen ağlamaya bile fırsat bulamadan motora bindi. Ama bu topraklarda kendi branşında hiçbir sporcuya nasip olmayan zaferleri de tattı. O geçen haftalarda bir kez daha Supersport Motosiklet Şampiyonası’nda dünya şampiyonu oldu.
 </p>
 <p>
  1983’te doğan Kenan Sofu-oğlu’nun hikâyesi, babası İrfan Bey’in 1966’da Sakarya’da açtığı tamirci dükkânından başlıyor. Kenan, 40 yıldır motorlarla iç içe olan İrfan Bey’in üç erkek çocuğundan en küçüğüydü. İrfan Bey’in motor yağlarıyla,  motor parçalarıyla ömrünü geçirmesi çocuklarına da örnek olacak, üç oğlu da pistlerde yarışacaktı. Üç kardeş ilk defa 2001 Balkan Motosiklet Pist Şampiyonası üçüncü ayağında aynı pistteydiler. Sinan birinci, Kenan ikinci, Bahattin de üçüncü oldu.
 </p>
 <p>
  İrfan Bey, çocuklarından birini Avrupa’ya göndermeyi kafasına çoktan koymuştu. Ama karar vermekte zorlanıyordu. Bahattin bir öneri getirdi: “Kenan’ı gönderelim.” Kenan, Almanya’da Yamaha R6 Shell Cup yarışına girdi ve ilk defa katıldığı bu organizasyonda birinci oldu. Ama sonrasında aileyi yasa boğan o kaza yaşandı. Bahattin, 25 Ekim 2002 tarihinde henüz 24 yaşındayken bir otomobil kazasında vefat etti. Kazadan 40 gün sonra Kenan, İspanya’da motorun üzerindeydi. Buruktu ama ağabeyi için başarmak istiyordu. Ve başaracaktı da...
 </p>
 <p>
  Onun hızı Yamaha yetkililerinin dikkatini çekti. Kenan’ı, 2004 Avrupa Şampiyonası’nda yarıştırmaya karar verdiler. Daha önce 600 cc’lik motor kullanan Kenan, şimdi 1000 cc’lik bir motorun üzerindeydi. Avrupa 3.lüğüne ulaştı. İkinci senesinde sezonu 2. tamamladı.
 </p>
 <p>
  Artık dünyaya açılmanın vakti gelmişti. Hollanda’nın Hannspree Ten Kate Honda takımı ona teklifte bulundu. Testlerden sonra Katar’daki Dünya Şampiyonası’nın ilk ayağında motorun üzerindeydi. Sezonu dünya üçüncülüğüyle tamamladı.
 </p>
 <p>
  2007 ise Kenan’ın yılıydı. Tecrübeliydi; hem pistleri tanıyordu hem de rakipleri... Kenan, 14 etaplık serinin ilk 11 ayağında 6 birincilik, 2 ikincilik, 1 üçüncülük elde ederek sezonun bitimine 3 etap kala dünya şampiyonluğunu ilan etti. Motor sporlarında dünyada esamisi okunmayan Türkiye için büyük bir başarıydı bu. Zafer büyüktü ama arkasından gelecek acı da öyleydi. Ağabeyi Sinan Sofuoğlu, 9 Mayıs 2008’de Kocaeli Körfez Pisti’inde geçirdiği motosiklet kazasında hayatını kaybetti.
 </p>
 <p>
  Kader bu acının ardından yine zafer yaşattı Kenan’a. 2010’da yine dünya şampiyonu oldu. Sezonun son yarışıydı. Şampiyonluk için Kenan’a ilk 5 arasında olmak yetecekti. O ise bir şampiyon gibi bitirmek istedi. Daha start verilir verilmez gaza bastı. Her turda rakipleriyle arayı açtı da açtı. Şampiyonluktaki tek rakibi Eugene Laverty bile bu duruma şaşıp kalmıştı. Zira kimse Kenan’dan böyle bir taktik beklemiyordu. Son 5 turda yavaşladı ve yarışı 2. bitirerek şampiyonluğunu ilan etti.
 </p>
 <p>
  Bu zaferden kısa bir süre sonra bir acı daha yaşadı Kenan. Şubat 2011’de 59 yaşındaki babası İrfan Bey’i kaybetti. Babasının ölümü onu çok üzdü. Aslında Kenan’ın bir ağabeyi daha vardı: Tahir... İrfan ustanın ilk oğlu Tahir, daha 6 aylıkken hayatını kaybetmişti.
 </p>
 <p>
  Elinde büyüdüğü babaannesi Gülizar Sofuoğlu ise Nisan 2012’de kalp krizinden dolayı göçtü bu dünyadan. Acılar içindeki Kenan aynı yıl bir kez daha yarışlara tutundu. Sezon sonunda Dünya Supersport Şampiyonası’nda yine Türkiye’ye şampiyonluğu getirdi.
 </p>
 <p>
  Fransa’da bir yarış esnasında tanıştığı Hollandalı Julia Looman ile 2014’te evlendi kahramanımız. 14 Mart 2015’te bir oğlu dünyaya geldi. Kenan mutluydu. “Rahmetli Bahattin ağabeyim ve babamın cuma vakti cenaze namazlarını kılmıştık. Sinan ağabeyim ise cuma vakti vefat etmişti. Şimdi ise cuma namazını kılarken oğlum Hamza’yı bize nasip eden Rabbime şükürler olsun.” diyordu. Cesur olması için oğluna, Hamza adını verdi. Ama doğumdan 2 ay sonra oğlu beyin kanaması geçirdi. Bir yandan da sezon devam ediyordu. Kenan 5. yarışında Hamza’nın üzüntüsüne rağmen İtalya’da yine pistteydi. Minik bebek ise 26 Temmuz’da hayata gözlerini yumdu. Malezya’ya gitmeden önce kaybetti Hamza’yı. Zaten oğlu hastanedeyken hiç sporcu gibi yaşamadı Kenan. Antrenman yapma fırsatı olmadı. O durumda yarış kazanması zordu ama kazandı. Dünya Supersport Şampiyonası’nın Fransa’daki 11. ayağında 2. oldu ve Katar’daki son yarış öncesi şampiyonluğunu ilan etti. 18 Ekim günü ise Katar’da takımı Kawasaki’ye markalar şampiyonluğunu getirdi. Bu onun en zor şampiyonluğuydu: “Hayatımda istediğim en önemli şampiyonluktu bu. Her gece yatarken iki hayalim vardı. Biri Hamza’nın iyileşmesi, diğeri de şampiyon olmaktı. Hamza’yı kaybettik ama ikinci hayalim gerçek oldu.”
 </p>
 <p>
  O, 17 Ağustos 1999’daki depremi de yaşamıştı. Enkaz altında kaldığı apartmandaki 15 kişi yaşamını yitirmişti. Bu büyük sporcumuz, aynı zamanda ‘biyonik adam’dı da. Mart 2012’deki kaza sonrası sol dizine vida takıldı. Kazadan birkaç hafta sonra yine pistteydi. Daha geriye gidersek, Ağustos 2011’de ABD’de yaptığı kazanın ardından sağ ayak bileğine platin takılmıştı. Sakarya’da 2010’da sezon öncesi antrenmanda sol ayak bileğini kırdı. Millî motosikletçi, 2007’de sağ el, 2006’da ise sol el bileğini kırmıştı.
 </p>
 <p>
  Bugüne kadar maddi, manevi ve fiziksel acılar yaşayan ama nice zafere de imza atan 31 yaşındaki sporcumuza bundan sonraki hayatında hep mutluluklar diliyoruz.
 </p>
</div>


Kaynak: [www.aksiyon.com.tr](http://www.aksiyon.com.tr/spor/acilarla-yarisan-sampiyon_552790), [web.archive.org (arşiv bağlantısı)](http://web.archive.org/web/20160113063755/http://www.aksiyon.com.tr/spor/acilarla-yarisan-sampiyon_552790)
