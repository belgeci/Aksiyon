# Hocam kaç teknik direktör yetiştirdiniz?

*Behram Kılıç 2014.01.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Antalya’daki TSYD Semineri’nde Türk sporunun yıllardır dile getirilen sorunları bir kez daha tartışıldı. Erzik, Mancini, Bilic gibi isimlerin olduğu seminerin assolisti Terim’di. Seminere damgasını vuran ise Mancini’nin sözü oldu.
  </font>
 </div>
 <div id="newsText">
  <font class="detail-text">
   <p>
    Türkiye Spor Yazarları Derne-ği’nin ligin devre arasında Antalya’da düzenlediği Türk Sporunun Zirvesi seminerindeyiz. TSYD, 51 yıldır seminerler düzenliyor. Çeyrek asırdan beri bu seminerlere fırsat buldukça katılıyoruz. Seminerlerde bir yılın muhasebesi yapılıyor. Türk sporuna yön veren insanlar spor yazarlarının karşısına çıkıyor. Sıkıntılar, beklentiler paylaşılıyor. Sorunlar karşılıklı ele alınıyor. Bu yılki seminerde de birbirinden önemli konuklar vardı.
    <p>
     İlk günün sabahı ‘sporda şiddet son bulacak mı?’ oturumunun ağır konuğu UEFA 1. Asbaşkanı Şenes Erzik’ti. Son 10 yıldır ‘şiddet’ bu seminerlerin gündeminden düşmüyor. İnsan âdeta ‘dejavu’ yaşıyor. Avrupa’dan örnekler veriliyor. Öneriler havada uçuşuyor ama şiddet salonlarımızdan, statlarımızdan eksik olmuyor bir türlü. 6222 sayılı yasayı uygulayan yok. E-bilete geçilmesi burada da konuşuldu. Sanki e-bilete geçilince stadyumlardaki tüm sorunlar ortadan kalkacak gibi bir hava estirildi. Bu sezon başında bütün statlarda uygulanacağı dile getirilen sistem 14 Nisan’a kadar uzatıldı. Ağır konuk Şenes Erzik neredeyse hiçbir şey söylemedi. ‘Eğitim şart’ nakaratını tekrarladı. Tüm salon anlaşmışçasına kendisine şike ile ilgili tek soru sormadı. Mesela UEFA’nın F.Bahçe ve Beşiktaş’a verdiği cezalara hiç değinilmedi. Futbol Federasyonu 1. Başkanvekili Ufuk Özerten de konuklar arasındaydı. O da bu konulara hiç girmedi. Özerten, “Avrupa’da sahalara girenlere ceza veriliyor, bizde verilmiyor.” nakaratını tekrarladı. Aynı Özerten, Avrupa’da F.Bahçe ve Beşiktaş’a ceza verildiğini ama bizzat kendisinin görev aldığı federasyonun bu takımlara bir ceza vermediğini unutmuş gibiydi. Özerten ve Erzik’i dinleyince bu ülkede daha çok şiddet, şike konuşuruz izlenimine kapıldım.
     <p>
      Can sıkıcı ve tekrardan öteye gidemeyen oturumdan sonra Galatarasay’dan Roberto Mancini, Beşiktaş’tan Slaven Bilic, Kasımpaşa’dan Şota Arvaledze ve Sivasspor’dan Roberto Carlos’un katıldığı “Yabancıların gözüyle Türk futbolu” konulu bölüme geçildi. 4 hocayı bir araya getirmeyi başaran TSYD yönetimini kutlamak gerekir. Basının en çok ilgi gösterdiği isim Mancini oldu. İtalyan hocanın 6 saat sonra Ajax ile hazırlık maçı vardı. Bu yüzden önce söz aldı. “Türkiye, Avrupa’nın en iyi 4-5 liginden birine sahip değil, ama bu kötü bir anlama gelmiyor.” ifadelerini kullandı. Mancini, Türkiye’de, stat ve sahaların altyapı eksikliğinden dem vurdu. Avrupa’da ligimizin takip edilmediğini söyledi. Sık sık dile getirdiğimiz ‘Avrupa’nın en önemli liglerinden biriyiz, marka değerimiz şöyle iyi’ gibi propagandaları yerle bir etti. Onun ‘Türk antrenörü ve futbolcusu da Avrupa ayarında olma noktasında kendisini geliştirmeli’ sözleri büyük yankı buldu. Aslında gerçeği söylüyordu ama biz bunu duymak istemiyorduk. Tepki verdik. Bir gün sonra Terim’e şikâyet ettik Mancini’yi. Terim ona katılmadığını söyledi. Sonra Sergen Yalçın kendi üslubuyla onu eleştirdi: İşine baksın. Mancini işine bakıyordu ama onun gözünden burası nasıl görünüyor merak eden bizdik. O da gözlemlerini aktarıyordu. Küçük bir istatistik bilgisi verelim: Avrupa’da oynayan oyuncu sayımız 1, Avrupa’da takım çalıştıran teknik direktör sayımız da 1. Mancini de bize bunu söylüyordu. Şu soruyu da sorarak fikrini pekiştiriyordu: Arda niye İspanya’da futbolunun üzerine koydu? Bu soruya birisi çıkıp tatmin edici cevap verse! Arda ‘Futbolu İspanya’da öğreniyorum’ demişti 1,5 sene önce Aksiyon’a. Kimseden de itiraz gelmemişti buna.
      <p>
       Roberto Carlos’a, Dünya Kupası’nda Fransa filelerine gönderdiği unutulmaz frikik golünü nasıl attığı soruldu. Belki de 100. kez bu soruya aynı cevabı verdi ‘Bilmiyorum’. Şota, Mancini’den daha uyanıktı. Eksikliklerimizi ‘biz’ diyerek söyledi. ‘Biz’ deyince de kimse ona darılmadı, gücenmedi. Şu sözler Şota’ya ait: “Biz Türkiye’de sabırlı değiliz. Hemen istiyoruz; ama o zaman olmuyor. Eğitim ve altyapı zaman alır. 10-12 yıl sonra azimli çalışmaların meyvesini alacağız.”. Slaven Bilic ise önce duymak istediklerimizi dillendirdi, “Uluslararası medyada Türk futboluna büyük ilgi var.” diyerek. Hırvat hoca duymak istemediklerimizi ise zekice araya serpiştirdi, “Biz 5 milyonuz, siz ise 75 milyon. Biz Dünya Kupası’ndayız, siz yoksunuz.”
       <p>
        Panelde Şota ile Bilic arasında ilginç bir diyalog da yaşandı. Bilic biten derbi maçlardan bahsediyordu. F.Bahçe, G.Saray ve Trabzon’u saydı. Şota, Kasımpaşa’yı da derbi maçlar kategorisine koyması için ona serzenişte bulununca Bilic, “O maç daha bitmedi.” şeklinde cevap verdi. İlginç olan bu diyalogdan iki gün sonra Futbol Federasyonu’nun maçla ilgili tekrar kararı vermesiydi.
        <p>
         Antalya’da hakemlerimiz de boy gösterdi. Son yıllarda Cüneyt Çakır, Fırat Aydınus ve Bülent Yıldırım sürekli konuşmacı olarak seminere davet ediliyordu. Bu yıl aralarına Hüseyin Göçek, Halis Özkahya, Barış Şimşek gibi isimler katıldı. 2 yıldır görevde olan MHK Başkanı Zekeriya Alp’ın ‘hakem camiasını tanıdım’ açıklaması âdeta bir itiraftı. Panelde söz alan hakemler de aynı şeyleri tekrarladı: Çok eleştiriliyoruz.
         <p>
          Seminerin ikinci gününde renkli isimler vardı. Samet Aybaba ve Yılmaz Vural her zamanki gibi Türk futbolunun sorunlarına parmak bastı. Aslında sorunun fotoğrafıydılar. Yılmaz Vural’ı düşünün. Bugüne kadar 22 takım çalıştırmış. Normal bir futbol ülkesinde bu mümkün mü? Bu bile Türk futbolundaki çarpıklığın, istikrarsızlığın, iş bilmezliğin göstergesi. Vural, Türk futbolunu iş adamlarının yönetmemesini istiyordu. Ama hemen şu soru önem kazanıyor: Var mı Türk futbolunu yönetecek futboldan gelen bir isim? Aklıma Hakan Şükür, Şenol Güneş geliyor ama yüzlerce futbol takımı var bu ülkede. Spor Yazarı Atilla Gökçe, “Çalan başkanı kurtarmak uğruna sportif vicdan yok olmuştur. Cesareti olan aynaya baksın.” gibi çıkışlar yaptı. Şu an boşta olan Yılmaz Vural 2 gün boyunca semineri takip etti. Otelde bir ara karşılaştığı Roberto Carlos’un önünü kesti: ‘Sen benim idolümsün ama senin takım çalıştırmak için belgen yok’ diyerek sitem etti. Gülümseyen Carlos, ona ‘burası Türkiye’ dercesine baktı.
          <p>
           Son günün assolisti Fatih Terim’di. Artık yeni titriyle karşımızdaydı: “Türkiye futbol direktörü”. ‘Normal bir teknik direktörlüğü kabul edemezdim’ diye başladı konuşmasına. Oysa ‘3-4 maçlığına A Millî Takım’la anlaştım’ diyordu G.Saray’ın hocası olduğu günlerde. Nitekim Sporx’den Tahir Kum buna benzer bir soru sordu. Hoca tatmin edici cevap vermekte zorlandı. Terim’e zor zorular bununla bitmedi. Bir gazeteci ‘Hocam kaç teknik direktör yetiştirdiniz?’ diye soru yöneltti? Terim’in ağzından şu kelimeler döküldü: “Bakın hocalara, Oğuz, Mehmet, Metin, Sergen benim futbolcumdu. Hamza, Hamza var. Hamzaoğlu”. Terim’e soru beklemediği yerden gelmişti. 2,5 yıldır Akhisar’da destan yazan ama 3-4 maçtır Terim’le birlikte olan Hamza hocayı Terim’in yetiştirdiğini öğrendik! Terim’in hiç yardımcılığını yapmayan Sergen Yalçın da onun yetiştirdiği teknik direktör oluverdi.
           <p>
            Bir düşünürden alıntı yaparak ‘Hep aynı şeyi yayıp farklı bir sonuç beklemek aptallıktır’ dedi Terim. ‘Aydınlanma dönemindeyiz, şimdi Reform ve Rönesans hatta artık devrim zamanıdır’ dedi. Bu yoldaki silahı ise sabır ve azimdi. ‘Pansuman yapmayı sevmiyorum’ sözleri de ona aitti.
            <p>
             Yıllardır dillere pelesenk olmuş, altyapı, yeniden yapılanma nakaratına da girdi Terim. Sonra ‘Okullara futbol topunu sokmaya çalışacağız’ demez mi? Bu konuyu bir de ondan dinleyecektik. 2006 senesiydi. Dönemin Millî Eğitim Bakanı Hüseyin Çelik ile Futbol Federasyonu Başkanı Haluk Ulusoy ortak bir protokol imzaladı: Okullara futbol topunu sokacağız. O günden beri hâlâ şu meşin yuvarlağı okullara sokamadık. Terim, ‘Türkiye’de teknik direktörleri eğiten eğiticileri de eğiteceğiz’ dedi. Bu çok önemliydi hoca için. Mancini de aynı şeyi söylüyordu başka kelimeler kullanarak ama o İtalyan’dı.
             <p>
              Antalya’daki seminerin sonunda şu hisse kapıldık: Türk sporunun kaliteli, iş bilen, profesyonel, günü değil geleceği düşünen yöneticilere ihtiyacı var. Havanda su döven, yıllardır aynı sözleri tekrarlayan, doldurdukları koltukların hakkını vermeyen yöneticilerin Türk sporundan ayıklanmasının zamanı geldi de geçiyor. Medyaya da bir çift sözümüz var: Tuttuğu takımın fanatiği olmayan, doğruları yazan, asparagas habere savaş açan, patronun menfaatlerine değil, sporun geleceğine hizmet eden gazeteci topluluğuna ihtiyaç var. Hürriyet Spor Müdürü Mehmet Arslan’ın şu sözü de akıllarda kaldı: Yaptığımız haberlerde gücün korkusunu yaşıyoruz.
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-37657-hocam-kac-teknik-direktor-yetistirdiniz.html), [web.archive.org (arşiv bağlantısı)](http://web.archive.org/web/20140330051632/http://aksiyon.com.tr/aksiyon/haber-37657-hocam-kac-teknik-direktor-yetistirdiniz.html)
