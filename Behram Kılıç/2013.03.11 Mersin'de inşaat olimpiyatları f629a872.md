# Mersin’de inşaat olimpiyatları

*Behram Kılıç 2013.03.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mersin’in ev sahipliği yapacağı 2013 Akdeniz Oyunları için 100’den geriye saymaya başladık. Tesislerin organizasyona yetiştirilmesi için gece gündüz çalışılıyor.
  </font>
 </div>
 <div id="newsText">
  <font class="detail-text">
   <p>
    Mersin, 20 Haziran 2013’te başlayacak Akdeniz Oyunları’nda 24 ülkeden yaklaşık 6 bin kişiye ev sahipliği yapacak. Şehrin dört bir yanında yeni tesisler inşa ediliyor. Herkes 25 bin kişilik stadın oyunlara yetişip yetişmeyeceğini soruyor.
   </p>
   <p>
    Mersin âdeta bir gelin gibi süsleniyor. Şehrin her tarafından çekiç sesleri geliyor. Hummalı bir çalışma var. Zira organizasyon için 100 günden geriye doğru saymaya başlandı. Mısır Millî Olimpiyat Komitesi Başkanı ve Uluslararası Olimpiyat Komitesi Başkan Yardımcısı Türk asıllı Muhammed Tahir Paşa’nın ortaya attığı ve ilk defa 1951’de düzenlenen Akdeniz Oyunları’nın bu yıl 17.si Mersin’de gerçekleşecek.
   </p>
   <p>
    Akdeniz Oyunları için şehre 400 milyona yakın kaynak aktarılmış durumda. 11 yeni tesis inşa ediliyor. Buna 25 bin kişilik Arena Stadı dâhil. 20-30 Haziran tarihleri arasında 24 ülkeden yaklaşık 4 bin 500 sporcu, 1500 idareci ülkemizde ağırlanacak. Sporcular 32 branşta yarışacak. Mersin ve civarında antrenmanlar dâhil 51 tesis hazır hâle getiriliyor. Şehrin tüm imkânları seferber edilmiş durumda. Belediyelere, üniversiteye, millî eğitime ait eli ayağı düzgün tesisler de oyunlar boyunca kullanılacak.
   </p>
   <p>
    Biz de şehirde yapılan çalışmaları yerinde görmek için Mersin’deydik. 2 günlük ziyarette toz toprak içinde kaldık. Yeni yapılan tesisler oyunlara yetiştirilmeye çalışılıyor. 2011’de Erzurum ve Trabzon’da uluslararası organizasyonlar düzenleyen ve birçok yeni tesisi inşa eden Türkiye, tesis yapma konusunda oldukça tecrübe kazanmış durumda. Ama yine de işler hep son dakikaya kalıyor. Mersin’de de bu böyle olacak. Fakat buranın bir mazereti var.
   </p>
   <p>
    Aslında Mersin, 2017’deki Akdeniz Oyunları’na talipti. Planlar ona göre yapılmıştı. 2013’ü ise Yunanistan’ın Volos şehri düzenleyecekti. Ancak komşudaki ekonomik sıkıntı yeni bir oylamayı gündeme getirdi. Mersin, Tarragone ve Tripoli yeni seçimde aday oldular. 23 Şubat 2011’de yapılan oylama sonucunda oyunları Mersin’in kazandığı açıklandı. Ama Mersin en önemli tesislerden yoksundu. Arka arkaya yapılan ihalelerle işler hızlandırıldı. Başlangıçta her şey kontrol altındaydı. Ancak 25 bin kişilik stadın yapımında sorun çıktı. İhaleyi alan ilk firma işçilerin alacaklarını ödeyemeyince işi yarıda bıraktı. Daha sonra stadın inşası Limak firmasına verildi. Stat, Mersin’in yaklaşık 10 kilometre kuzeyinde Kocavilayet Mahallesi’nde yapılıyor. 1200 işçi gece gündüz demeden üç vardiya çalışıyor. Sık sık Mersin’e gelerek çalışmaları yerinden izleyen Spor Bakanı Suat Kılıç’ın “Mersin’de en mutlu anlarımı geçirdiğim yer.” diye nitelendirdiği bir şantiye burası. 31 Mayıs 2013 tarihi itibarıyla yüklenici firma Limak, Mersin Arena’yı bakanlığa teslim edecek. “6 yılda yapılması gereken tesisleri 17 ayda yapıyoruz.” diyor bize rehberlik eden görevli. Çalışmalarla ilgili şu an aksaklık gözükmüyor.
   </p>
   <p>
    <img alt="" height="332" src="http://web.archive.org/web/20140415075138im_/http://medya.aksiyon.com.tr/aksiyon/2013/03/11/berham-mersin-(2).jpg"/>
   </p>
   <p>
    <strong>
     Stadyum şehre uzak
    </strong>
   </p>
   <p>
    Akdeniz Oyunları tabiatı itibarıyla 3 kıtadan sporcuları Mersin’de buluşturacak. Logo’da olimpiyat halkası bulunmuyor. Sporcuların kalacağı köye Akdeniz Köyü deniyor. Şehirde Erzurum ve Trabzon’un aksine geniş caddeler mevcut. Ulaşım sorunu yaşanması beklenmiyor. Yeni yapılan tesisler 3. Çevre Yolu’nun sağına ve soluna yerleştirilmiş durumda. Sadece stadyum şehre uzak. Belediyenin de stadyum yolunu yapması için çalışmaları başlattığını görüyoruz. Açılış ve kapanış günü stadyumun dolu olacağından kimse kuşku duymuyor. Ancak ‘Ya sonrası?’ diye soranlar da az değil. Anadolu’da birçok stat şehrin içinde ve yürüme mesafesinde. Hâl böyleyken bile stadyumlar futbol maçlarında yeterince dolmuyor. Geçmişten gelen alışkanlıkları dikkate aldığımızda Mersin Stadı’nın yılın büyük bir bölümünde seyirci ile buluşması oldukça zor görünüyor.
   </p>
   <p>
    <strong>
     Tesisler iyi değerlendirilmeli
    </strong>
   </p>
   <p>
    Tesisleri gezmeye devam ediyoruz. Olimpiyat şampiyonu tekvandocumuz Servet Tazegül’ün adını taşıyan 7 bin 500 kişilik basketbol salonu görülmeye değer. Tesis mimarisiyle sizi kendine çekiyor. Ruhu var, tekdüzelikten uzak. Bu yönüyle yeni yapılan tesislere ayrı bir paragraf açmak gerekiyor. AK Parti hükümeti, 80 yıllık Cumhuriyet tarihinde hiç olmadığı kadar tesisi son 10 yıla sığdırdı. Yıllar yılı tesisler mimari açıdan birbirinin neredeyse aynıydı. Şimdi ise -istisnalar olsa da- her biri bir sanat eseri duyarlılığında inşa ediliyor. Sadece tesis yapılmıyor, insanların hoşça vakit geçireceği yaşam alanları inşa ediliyor.
   </p>
   <p>
    Mersin, liman şehri. Aynı zamanda Türkiye’nin sanayideki 5. büyük kenti. Serbest bölgeye sahip. Birçok büyük fabrika ve şirketin burada tesisi var. Yasalar fabrikaların spor kulüpleri kurmalarını teşvik ediyor. Spor kulüplerine harcanan paralar da vergiden düşürülüyor. Hâl böyle olunca birçok müessese takımı kuruldu, kuruluyor. Mersin, profesyonel anlamda da bir spor şehri. Futbol, basketbol ve hentbolda en üst liglerde takımları var. Avrupa şampiyonu, olimpiyat 5.cisi atletimiz Nevin Yanıt Mersinli. Yeni yapılan tesislerin üst düzey sporcuların çıkmasına imkân sağlayacağının emarelerini şehirde görmek mümkün. Ancak hâlâ geçmişten gelen alışkanlıklar da var. Nevin Yanıt Atletizm Sahası’ndayız. Çeşitli atletizm takımlarının sporcuları sahayı parsellemiş durumda. İlk bakışta hoş bir görüntü. Ancak disiplin henüz yeterince yerleşmemiş. Bazı antrenörler kot pantolon giymiş oldukları hâlde sahada çocuklara eğitim veriyor. Onların ‘Koş yavrum, atla yavrum, hadi oğlum, hadi kızım’ nidaları çocukları olayın içine çekmeye yetmiyor. Bu durumu orada bulunan yetkililerle de paylaşıyoruz. ‘Bugün öyle geldiler. Yoksa göründüğü gibi değil.’ cevabını alıyoruz.
   </p>
   <p>
    Eşofmanlı olanlar da var. İçlerinden bir atletizm hocasına yaklaşıp çalışmalar hakkında bilgi istiyorum. “Çocuklar oyun oynamak istiyor.” diyor. Basketbol ve futbolu kastederek... “Her gün buraya 100 çocuk getir, ertesi gün 95’i bir daha gelmez.” sözleri de ona ait. Belki haklı. Zira spor özveri istiyor, sevgi istiyor, emek istiyor. Ama 100 kişiden geriye kalan 5 kişi onun için kıymetli olmalı. Eliyle 6 ay önce spora başlamış bir çocuğu gösteriyor: “Bu çocuk geçen ay İstanbul’da Türkiye ikincisi oldu.”
   </p>
   <p>
    Sporcularla konuşuyoruz. Nevin Yanıt’ın zaman zaman aralarına katıldığını ve kendileriyle beraber antrenman yaptığını, nasıl da heyecan duyduklarını anlatıyorlar. Sembol sporcuları çocukların arasına sokmak iyi bir sinerji oluşturuyor.
   </p>
   <p>
    İzmir, Trabzon ve Erzurum, spor tesisleriyle donatıldı. Mersin de öyle olacak. Diğer üç şehirde olduğu gibi Mersin’de de çok iyi bir organizasyon olacağı kesin. Bu konuda tecrübemiz üst düzeyde. Olimpiyatları da çok iyi yapacağımıza inancımız tam. Gelen misafirleri beklemeyecekleri şekilde ağırlayacağımızdan da kimse kuşku duymasın. Ama önemli olan kendi insanımıza spor yaptırmak. 6 bin sporcu tıpkı İzmir, Trabzon, Erzurum’da olduğu gibi 15 gün tesisleri kullanıp gidecek, sonrasında o tesisler bize kalacak. İzmir’de, Trabzon’da devletin milyonlarca lira harcadığı tesisleri kullanan insan sayısı bir elin parmaklarını geçmiyor. Lisanslı sporcu sayımız, spor yapan insan sayımız, Avrupa’nın ya da daha doğru ifadeyle olması gerekenin çok altında. Suat Kılıç’ın bu konuda büyük gayretlerini görüyoruz. Türkiye’de 10 kenti 2016, 2020 ve sonraki yıllarda olimpiyatlara sporcu hazırlama merkezi hâline getirmek için düğmeye bastı. Tesisler olacak, olmalı ama daha önemlisi o tesisleri spor yapan insanlarla doldurmak. Umarız onun attığı adımlar meyvesini verir.
   </p>
   <p>
    Bir önemli konuya daha parmak basarak yazıyı bitirelim: Avrupa ekonomik sıkıntılar yüzünden yüksek maliyetli organizasyonlardan kaçıyor. Artık ülkelerin hedefi kâr getiren organizasyonlar. Türkiye’nin de Mersin sonrası hedefi bu olmalı.
   </p>
   <p>
    <strong>
     Spor Bakanı Suat Kılıç: Yatırımların arkası gelecek
    </strong>
   </p>
   <p>
    <img alt="" height="265" src="http://web.archive.org/web/20140415075138im_/http://medya.aksiyon.com.tr/aksiyon/2013/03/11/berham-mersin-(7).jpg"/>
    “Mersin’in vitrini ve vizyonu, yapılan yatırımlar sayesinde baştan sona yenileniyor. Mersinliler hükümetin gözünde unutulmadıklarını görmüş oldular. Daha bunun devamı gelecek. Çukurova Havalimanı yapıldığında Mersin yurtdışından uçuşlara da hazır olacak. Bununla birlikte Mersin’de bir turizm yatırım bölgesi oluşturduk. Bu bölgede arsa tahsislerini de yaptık. Golf alanlarıyla 5 yıldızlı oteller yükselmeye başladığında, uluslararası ölçekli 11 tanesi yeni, 40 tanesi yeni onarım olan spor tesisleriyle birlikte Mersin bambaşka bir şehir olacak.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35048-mersinde-insaat-olimpiyatlari.html), [web.archive.org (arşiv bağlantısı)](http://web.archive.org/web/20140415075138/http://www.aksiyon.com.tr:80/aksiyon/haber-35048-mersinde-insaat-olimpiyatlari.html)
