# Trabzon’da futbolu kurşuna dizdiler!

*Behram Kılıç 2006.02.06*

<div>
 <p>
  <font>
   Türk futbolu geçen hafta Trabzonsporlu milli futbolcular Fatih Tekke ve Gökdeniz Karadeniz’in araçlarının kurşunlanması ile sarsıldı.
   <br/>
   <br/>
   29 Ocak 2006 gecesi önce Fatih Tekke ve eşi Müge hanıma ait otomobiller daha sonra da Gökdeniz Karadeniz’in eşi Serra Karadeniz’in otomobili kurşunlandı. Aynı gece Gökdeniz’in işyerine de iki el ateş edildi. Tüm kurşunların aynı silahtan çıktığı anlaşıldı. Polis olaylarla ilgili Hakan Süleyman adlı zanlıyı aramaya başladı. İddialara göre Hakan Süleyman, bahis olayına adı karışan Gökdeniz Karadeniz’e bir süre korumalık yaptı. Bunun için de Gökdeniz’den yüklü miktarda para istedi. Gökdeniz, Hakan Süleyman’a yaklaşık 100 bin dolar verdi. Ancak Hakan Süleyman daha fazla para isteyince ve tehditlerini artırınca da konuyu Fatih Tekke’ye açtı. Fatih Tekke ikili arasında arabuluculuk yaptı. İstanbul’da Hakan Süleyman’ın adları mafya ile anılan akrabaları devreye sokularak Gökdeniz Karadeniz’den tahsil edildiği öne sürülen 100 bin dolar para geri alındı. Bu olaya morali bozulan Hakan Süleyman, Fatih Tekke’ye de cephe aldı. Yaklaşık bir ay önce Fatih Tekke’yi, Trabzon’un Maçka ilçesindeki Zigana Dinlenme Tesisleri’ne ‘seninle özel konuşmak istiyorum’ diyerek çağırdı. Burada Fatih Tekke’den haraç isteyen Hakan Süleyman, Fatih’in ‘para vermem’ sözleriyle çılgına döndü. Belinden çıkardığı tabancayla milli oyuncunun ayaklarının önüne 2 kurşun atan Hakan Süleyman ve arkadaşlarına Fatih Tekke, ‘abdest alayım kafama sıkın’ diye karşılık verdi. Hakan Süleyman burada tehdit ederek salıverdiği Fatih Tekke’yi gece evine kadar takip etti. Bu olay Trabzon Valisi Hüseyin Yavuzdemir, Trabzon Kulüp Başkanı Nuri Albayrak, Cumhuriyet Savcısı ve emniyet yetkilileri tarafından bilinmesine rağmen Fatih Tekke’nin şikâyetçi olmaması üzerine örtbas edildi. Fatih hem Trabzon’un imajının zedelenmemesi için hem de araya giren hatırı sayılı kişiler tarafından ikna edilerek şikâyette bulunmadı. Hatta Hakan Süleyman’ın babasının Fatih’e ‘istersen oğlumu dizlerinden vurayım’ dediği öğrenildi.
   <br>
    <br>
     Uyuşturucu da kullanan Hakan Süleyman’ın yanına aldığı birkaç kişi ile olayın kapandığının düşünüldüğü bir anda Fatih Tekke ve Gökdeniz Karadeniz’in araçları kurşunladı. Ancak Hakan Süleyman’ın araçları kurşunladığı resmi makamlarca henüz doğrulanmadı. Son yıllarda Trabzon’da bu tip kurşunlama hadiseleri ve adam öldürme olayları peş peşe meydana gelmeye başladı. Trabzon emniyeti failleri bulmada ve olayları önlemede yeterliliğini henüz ortaya koyamadı. Yine son yıllarda futbolculara yönelik eylemler de bir hayli arttı. Rüştü’nün ve Ogün’ün dövülmesi, Necati’nin uçakta yumruklanması olaylarına adı karışanlar hakkında her hangi bir cezai işlem uygulanmadı. Futbolcuların korktukları için olayları yargıya intikal ettirmemeleriyle suçlular cezasız kalıyor.
     <br>
      <br/>
      <br/>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1418 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23337), [web.archive.org (arşiv bağlantısı)](http://web.archive.org/web/20070626194727/http://www.aksiyon.com.tr:80/yazdir.php?id=23337)
