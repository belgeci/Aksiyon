# İtinayla zincir takılır

*Behram Kılıç 2005.02.14*

<div>
 <p>
  <font>
   Kış mevsiminde Uludağ’a çıkarken arabanızın lastiklerine zincir takmadıysanız, başınıza gelecekleri sizin için yerinde inceledik... Türkiye’de müteşebbisliğin sonu yok. Kriz ortamlarını fırsat bilip risk alanlar, kısa zamanda büyük paralar kazanabiliyor.
   <br/>
   <br/>
   Mesela, her kar yağdığında, özellikle büyük şehirlerde, yol kenarında satış noktaları kuran zincir satıcıları, kısa zamanda önemli kazanç sağlayabiliyor. Kar yağışı, sadece zincir satanlara değil, zincir takanlara da iyi para kazandırıyormuş meğer. Bu gerçeği, Bursa Uludağ yolunda öğrendik.
   <br>
    <br>
     Geçen hafta, İstanbul yolundan Uludağ’a sapıp 8 kilometre gittikten sonra karşımıza birden jandarma ekipleri çıktı. El işaretiyle aracımızı yolun sağına çekmemizi istediler. Naçar, denileni yaptık. Jandarma erlerinden biri “Lütfen zincir takın, zincirsiz dağa çıkmak yasak.” dediği sırada, elleri ceplerinde 3-4 kişi aracımıza yaklaştı ve bizi kahkahaya boğan bir teklifte bulundu: “Abi zincirinizi biz takalım mı?”
     <br>
      <br>
       Bulunduğumuz yer, Bursa şehir merkeziyle İstanbul’dan gelenlerin Uludağ’a 26 km mesafedeki kesişim noktası. Jandarma sadece bizi değil, irili ufaklı bütün araçları durdurdu. Aynı sahne, her araç sağa çekildiğinde yaşandı. Soğuktan üşüyen ellerini ceplerinde ısıtmaya çalışan insanlar, jandarmanın durdurduğu aracın başına gidiyor, zincir takmak için aracın sahibinden onay bekliyordu. Bu kişiler Yiğitali Köyü’ndendi. Yazın bahçelerinden topladıkları fasulyeleri satıyor, kışın da dağa çıkacak araçlara zincir takıyorlardı.
       <br>
        <br>
         Aralarında başka köyden insan yoktu. “Burası bizim mıntıka.” dedi içlerinden biri: “Bizden başkası burada çalışamaz.” Hepsinin elinde, zincir takmak için belediyeden ve jandarmadan aldıkları kartlar vardı. Yani işi bildiklerine dair onaylı belgeleri ellerindeydi. Hafta sonu sayıları 25-30’u buluyor, hafta içi ise bu sayı şehirde çalışanlar olduğu için düşüyordu.
         <br/>
         <br/>
         Gelen araçların zincirlerini sırayla takıyorlardı. Şefleri yoktu. Kaş göz işaretiyle anlaşıyorlardı. Otomobillerden iki teker için 10 milyon lira alıyorlardı. Otobüs ve kamyonların fiyatları ise daha pahalıydı. Günde bazen bin tane aracın tekerleği onlar tarafından zincirleniyordu. Yine günlük bazen 300, bazen 500 milyon lira cepteydi.
         <br/>
         <br/>
         Aslında bugün onların şanslı günüydü. Çünkü Uludağ’a çıkarken jandarmanın araçları durdurduğu bir başka nokta daha vardı. Orası dağa 18 kilometre mesafedeki Kirazlı mevkiiydi. Kar daha aşağı düşünce onlara gün doğmuştu. Ne Kirazlı’dakiler ne de bunlar birbirlerinin mıntıkasına müdahalede bulunmuyordu. Yani onların evlerinin az ilerisindeki bu kavşağı kendilerine iş yeri edinmeleri karın yağıp yağmamasına bağlıydı.
         <br/>
         <br/>
         Sadece zincir takmıyorlar, zincirsiz dağa vuran araç sahiplerine zincir satıyor, hatta kiralıyorlardı. “İki yıl önce birine ehliyeti karşılığında zincir kiraladım. Adam ehliyetini bende bırakarak tüydü.” diyor bir tanesi, o ehliyeti hâlâ sakladığını belirterek... Zincir kiralamak ise 30 milyon lira.
         <br/>
         <br/>
         Zincir takmayı çocuk oyuncağına benzetiyorlar: “Abi bir ağ gibi açacaksın zinciri, atacaksın tekerin üstüne, aracı bir ileri bir geri aldın mı iş bitti. Sonra bağlayacaksın zinciri. Bu kadar basit.” Hakikaten de zincir takmak dakikalarını bile almıyor. Bazı araç sahipleri para vermemek için zinciri kendileri takıyor. Buna bozulmuyorlar, ancak çoğu araç sahibini yanlış zincir taktıkları için uyarmadan da edemiyorlar: “Hem zincire, hem aracın tekerleğine yazık.” Uludağ ünlü simalarında sık sık uğrak yeri olduğu için onlara da rastlıyorlar. “Bazen gördüğümüzü benzetiyoruz, bazen bu o mu değil mi birbirimize soruyoruz.” diyorlar.
         <br/>
         <br/>
         Orada bulunduğumuz süre içinde gözümüzden kaçmayan bir olay da jandarma ile pazarlık yapan sürücülerdi: “Komutanım, benim lastik kar lastiği, benim araç dört çeker, benimkisi cip” diyenlere jandarma müsaade etmiyordu. Sadece Bursa taksileri zincir takmadan dağa çıkma iznine sahipti.
         <br/>
         <br/>
         Tabii, zincir takarak dağa çıkan araçların bir de dönüşü var. Dönüşte de bizim “zincirciler” karşılıyor sizi. Bu sefer taktıkları zincirleri çözmek için oradalar. Bunun fiyatı ise “ne verirsen abi.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 660 kez okunmuştur)
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/yazdir.php?id=19537), [web.archive.org (arşiv bağlantısı)](http://web.archive.org/web/20051003203453/http://aksiyon.com.tr:80/yazdir.php?id=19537)
