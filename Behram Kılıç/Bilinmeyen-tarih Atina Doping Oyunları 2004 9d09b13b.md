# Atina Doping Oyunları 2004

*Behram Kılıç Bilinmeyen-tarih*

<div>
 <p>
  <font>
   Atina’da yapılan olimpiyat oyunlarında sporcular birçok rekor kırdı. Bunlar arasında en dikkat çekeni doping olaylarında tarihî rekorların kırılmasıydı. 108 yıl sonra evine dönen oyunlar dopinge kurban gitti.
   <br/>
   <br/>
   Olimpiyatlarda tam 108 yıldır dünyanın en iyi sporcuları belirleniyor. Oyunların bu seferki durağı Atina idi. Kısacası önemli organizasyonun ilk doğduğu, aynı zamanda modern olimpiyatların ilk yapıldığı yerdi.
   <br>
    <br>
     Bu yüzden Yunanlı yetkililer, büyük organizasyona gölge düşmemesi için olimpiyat tarihinde görülmemiş harcamalara imza attı. Tesislerin hazırlanması ve güvenlik için tam 6 milyon Euro harcandı. Herkes muhtemel bir terör saldırısından korkuyordu. Sırf güvenlik için ayrılan para 1,2 milyon Euro'yu buldu. 100 bine yakın personel tahsis edildi. Atina, yasaklar şehrine döndü adeta. Ama olsundu. Gururlu olmakla bilinen Yunanların en büyük amacı bu dev organizasyondan yüzlerinin akıyla çıkmaktı.
     <br>
      <br>
       Oyunlara sayılı günler vardı. Olimpiyat meşalesi ülkeden ülkeye dolaşıyor, yakılacağı stadyuma doğru yol alıyordu. Meşaleyi yakmak için de Yunanistan'ın atletizmdeki en büyük madalya umudu Konstantin Kenteris düşünülmüştü. Ama ne olduysa oldu, dört yıl önce Sydney'de altına uzanmış 200 metre şampiyonu Kenteris ile birlikte bir başka ünlü Yunan atlet Katerina Thanou, oyunların başlamasına az bir süre kala motosiklet kazası geçirdi. Neyse ki iki atletin de hayati tehlikesi yoktu. Başlangıçta masum bir kaza gibi gözüken bu olayın iç yüzü birkaç gün içinde ortaya çıktı. İki sporcu doping testinden kaçmışlardı. Yunan makamları söz konusu motosiklet kazasının da düzmece olduğunu açıkladı.
       <br>
        <br>
         Yunanistan'da yer yerinden oynadı. 108 yıl sonra evine dönen oyunlar başlamadan ortaya çıkan skandal ve madalya kazanmasına kesin gözle bakılan iki atletin yaptıkları Yunan spor çevreleriyle beraber bütün dünyayı derinden sarstı. Aslında komşumuzun içinde bulunduğu şokun bir benzerini bu olaydan birkaç hafta önce biz yaşamıştık. Doping testinden, başkasının idrarını vererek sıvışmaya çalışan Süreyya Ayhan'ın hocası ve kocası Yücel Kop, ülkemizi muhtemel bir madalyadan etmişti. Onun için Yunanlıların halet—i ruhiyelerini anlıyorduk.
         <br/>
         <br/>
         Ancak bir gerçek vardı ki o da olimpiyatlar, doğduğu yerde sporun baş belası dopingle karşı karşıyaydı. Lakin oyunlar başladıktan sonra Kenteris olayının yeni skandalların yanında devede kulak kalacağını kim bilebilirdi ki?
         <br/>
         <br/>
         Kenteris'in yerine Olimpiyat meşalesini rüzgar sörfü eski şampiyonlarından Nikos Kaklamanakis yaktı. Açılışta tema olarak 'su' işlendi. Su temizlikti. Ve oyunlar başladı. Günler geçtikçe de ortaya peş peşe doping vakaları çıktı. Halterde 9 sporcunun doping yaptığı belirlendi. Dergimiz yayına hazırlandığında Atina'daki doping vakaları 18'di. Bu olimpiyatlar tarihinde maalesef bir rekordu. Halbuki, 1968 yılında Meksika'da yapılan olimpiyatlarda yalnızca 1 sporcu doping kullanmıştı.
         <br/>
         <br/>
         Atina'daki en ilginç doping olayı ise akıllara durgunluk verecek cinstendi. Erkekler disk atmada altın madalya kazanan Macar Robert Fazekas'ın doping testi sırasında kendi idrar örneğini vermek yerine, 'dâhiyane' bir buluşla, testislerine ameliyatla küçük bir kese eklettiği ve böylece başkasına ait idrarı yetkililere vermeye kalktığı ortaya çıktı. Fazekas'ın, testislerinin içindeki torba ve erkeklik uzvunun yanındaki hortumla oluşturduğu mekanizma sayesinde, kendi idrarı yerine başka idrarları kontrol görevlilerine verdiği öğrenildi. Yine Atina'da doping testine girmeyi reddeden Macar halterci Zoltan Kovacs da oyunlardan ihraç edildi.
         <br/>
         <br/>
         Sadece dikkatsizler yakalanır
         <br/>
         <br/>
         Atina'da vakaların bu kadar artmasındaki sebep artan kontrollerdi. Türkiye Doping Kontrol Merkezi Başkanı Prof. Dr. Aytekin Temizer, teknolojinin gelişmesi ve sık kontroller, daha çok doping vakasının tespit edilmesini sağladığı görüşünde. Ayrıca günümüzde Şule Şahbaz'da olduğu gibi yarışma dışı kontroller sık aralıklarla yapıldığında sayı daha çok artıyor.
         <br/>
         <br/>
         İngiliz Sir Arthur Gold, dopingli yakalanma hususunda "Sadece dikkatsizler ya da yanlış bilgilendirilenler yakalanır" açıklamasında bulunmuştu. Bugün Atina'da belki de dikkatsizler yakalandı. Toplam 11 bin sporcuya 3 bin 500 test uygulaması yapıldı. Oysa, bu test sayısı azdı.
         <br/>
         <br/>
         Edilen olimpiyat yeminine rağmen
         <br/>
         <br/>
         Görünen o ki sporcular kurallara pek aldırış etmiyorlardı. Oysa Olimpiyat yemininde, "Olimpiyatlarda ülkemizin onuru ve sporun zaferi için kurallara uyarak dürüst yarışacağımıza ve gerçek sportmenlik ruhu içinde mücadele edeceğimize and içeriz" diyorlardı. Peki onları bu hale getiren neydi? Neden doping kullanıyorlardı?
         <br/>
         <br/>
         Bu soruya en ilginç cevabı Kanadalı atlet Tony Sharpe yıllar önce vermişti: "Zafer çok tatlı, para çok bol" Spor öyle şaşaalı bir hal almıştı ki yirmi yaşındaki bir çocuk, ünlü bir avukatın ya da şöhretli bir profesörün ömrü billah kazanamayacağı paraları 5—6 yılda kazanır hale gelmişti. Aytekin Temizer de bu görüşte; "Türkiye'de olduğu gibi birçok ülke sporcusu büyük organizasyonlarda alacağı derecenin kendisine büyük kazanç sağlayacağını biliyor. Bu da sporcunun suni yollarla kapasitesini artırma yollarına gitmesine sebep olabiliyor. Özellikle olimpiyat şampiyonları inanılmaz kazançlar elde edebiliyor"
         <br/>
         <br/>
         Cezalar caydırıcı değil
         <br/>
         <br/>
         Zafer ve para sporcular gibi idareciler ve federasyonlar, hatta ülkeler için de önemliydi. Çünkü dopingsiz geçen organizasyon daha fazla reklam, daha fazla para demekti. Adı sanı duyulmamış bir ülkenin sporcusu olimpiyatta elde edeceği madalya sayesinde ülkesinin adını dünyaya duyuruyordu. Yarış artık sadece sahada değildi. Amerika Olimpiyat Komitesi 1984 Los Angeles oyunları öncesi yarışmaya katılacak Amerikalı sporculara dopinge yakalanmama konusunda eğitim bile vermişti. Los Angeles'ta 12 sporcu dopingli çıktı ve bunların hiçbirisi Amerikalı değildi.
         <br/>
         <br/>
         1987'de Roma'daki Dünya Atletizm Şampiyonası'nda rekor kıran Ben Johnson'u tebrik eden dönemin Uluslarararası Olimpiyat Komitesi Başkanı Antonio Samaranch, basına yaptığı açıklamada, "Doping konusunda çok sert olacağımızdan hiç kuşkunuz olmasın. Bu tür bir sahtekarlığa asla göz yumamayız" demişti. Ama, 1988'deki Seul Olimpiyatları'nda dopingli çıkan Ben Johnson, 1992 Barcelona Olimpiyatları'nda da karşımızdaydı. Yine, Jamaikalı ünlü bayan atlet Merlene Ottey ceza almasına rağmen 2000 Sydney Olimpiyatları'nda yarıştı. Erkekler yüksek atlamada dünya rekortmeni Kübalı atlet Javier Sotomayor'un kokain kullanmasına ve 2 yıl ceza almasına rağmen Sydney'de gümüş madalya kazandı. Daha önce doping kullanan haltercimiz Nurcan Taylan da özel izinle yarıştığı Atina'da dünya ve olimpiyat rekorları kırmayı başardı. Görüldüğü üzere sert önlemler alınmıyordu. Sporcular 2 yıl ile 4 yıl gibi bir cezadan sonra tekrar karşımıza çıkıyorlardı.
         <br/>
         <br/>
         WADA çözüm olabilecek mi?
         <br/>
         <br/>
         Tüm bu olayların ardından 1999'da Lozan'daki 'Uluslararası Sporda Doping Konferansı' sonrası "Dünya Antidoping Ajansı" (WADA) kuruldu. Antidoping Ajansı'nın ilk büyük gösterisi Balco olayında oldu. Ünlü sprinter Marion Jones, yüzücü Amy Van Dyken, Bill Romanowski ve beyzbolcu Giambi'nin Balco adlı ilaç firmasından alışveriş yaptıkları saptandı. Bu sporcular ABD Olimpiyat kafilesine alınmadı.
         <br/>
         <br/>
         Kanadalı Dick Pound'un başkanlığını yaptığı WADA, dopingin üzerine gitmeye kararlı görünüyor. Pound, Atina olimpiyatları öncesinde yaptığı açıklamada Atina'nın dopingle savaşta bir dönüm noktası olacağını belirterek, "Bu bir zafer olmayacak belki, ama arkadaşlarını aldatanlar kaçış yolu aramaya başlayacaklar" demişti. WADA'nın olayların üstüne gitmesi sporcuların uluslararası yarışmalardan son anda ardı ardına çekilmesine, hatta bazı ülkelerin takımlarının toptan yarışmalara katılmama kararı almasına sebep oldu. Tıpkı Konstantin Kenteris, Katerina Thanou ve Süreyya Ayhan gibi.
         <br/>
         <br/>
         Şimdi de gen dopingi
         <br/>
         <br/>
         Ancak sporcuların WADA ile olan mücadelesi hiç bitmeyecek gibi. Çünkü geçtiğimiz günlerde dünyanın en prestijli bilim dergilerinden "Scientific American" ve 'Discover'da gen dopingi ele alındı. Enjeksiyonla kolayca uygulanan ve kasları üç kat güçlendiren gen dopinginin en önemli özelliği kan ya da idrar gibi bilinen hiçbir testle anlaşılamaması. Uzmanlara göre gen dopinginin anlaşılması için biyopsi yapılması gerekiyor. Türkiye Doping Merkezi Başkanı Prof. Dr. Aytekin Temizer bu yöntemin basitliği ve anlaşılamaması yüzünden rahatça uygulanabileceğini, kimsenin bunun farkına varamayacağını söylüyor.
         <br/>
         <br/>
         Pennyslvania Üniversitesi'nden genetikçi Lee Sweeney'in yürüttüğü deneye göre IGF—I adı verilen ve insüline benzeyen bir hormonu enjekte ettiği denek hayvanlar iki hafta sonra diğerlerine göre 3 kat fazla yük taşıyabiliyor. Sweeney'e göre gen dopinginin özellikle atletlere çekici gelmesinin sebebi dopingin ortaya çıkartılamaması. Sweeney, ayrıca gen dopinginin en çok (kaslarını hızla yenileyeceği için emekliliklerini geciktireceği) haltercilere ve atletlere yarayacağını düşünüyor.
         <br/>
         <br/>
         Tıp, performans artırıcı maddenin yanında onu bertaraf eden anti doping ilacını da bulmaya devam ediyor. Olimpiyatlar bir çeşit tavşan kaç—tazı tut halini aldı. Acaba dopinge özgürlük mü verilmeliydi? Spor yazarı Yiğiter Uluğ'un bu soruya cevabı oldukça ilginç; "Herkesin aynı sahtekarlığı yaptığı, yakalanmayanın şampiyon olduğu, yakalananın hain damgasını yediği 'hormonlu' bir dünyada yaşıyoruz. Bütün ilaçları serbest bırakalım da bitsin bu ikiyüzlülük!"
         <br/>
         <br/>
         OLİMPİYAT ANDI:
         <br/>
         <br/>
         “Olimpiyatlarda ülkemizin onuru ve sporun zaferi için, kurallara uyarak dürüst yarışacağımıza ve gerçek sportmenlik ruhu içinde mücadele edeceğimize and içeriz.”
         <br/>
         <br/>
         DOPİNGİN KISA TARİHİ
         <br/>
         <br/>
         Doping sözcüğü Flemenkçe kökenli. Zulu yerlilerinin savaşlardan önce içtikleri alkollü bir içeceğin adı olan 'dop'tan türemiş. Spor karşılaşmalarıyla birlikte anılması ise sporun tarihi kadar eski. Eski Çağ'daki Olimpiyatlarda sporcuya yarışmadan önce mantar, susam ve çeşitli bitkisel içecekler ikram edilirdi. Modern dönemde ise 1935 yılında erkeklik hormonu testosteronun laboratuvarda elde edilmesi doping tarihinde çığır açtı. Erkeklik hormonu ve anabolizanlar insanlarda doku üretimini artırıyor, kasların daha hacimli ve güçlü olmasını sağlıyor ve en önemlisi sporcuları daha hırslı ve agresif hale getiriyordu.
         <br/>
         <br/>
         İlerleyen yıllarda ise kan elemanlarının sayısını artıran ve böylece oksijen taşıma kapasitesini yükselten eritropoeti devreye girdi. 1980'li yıllarda ise özellikle Doğu Bloku ülkelerinin sistemli doping uygulamalarıyla karşılaşıldı. Erkekler çekiç atmada dünyanın en iyi 14 derecesi 1984–88 yılları arasında gerçekleşti. 1990'lı yıllar geçilip Doğu Bloku dağıldıktan sonra her şey çorap söküğü gibi çözülmeye başladı. Doğu’dan itiraflar gizlenmeye devam edilse de Batı, eteğindeki tüm taşları döküverdi. 1989–92 arasında 20 yaşlarındaki 7 İsveç'li krosçunun kalp krizinden kaybedilmiş olduğu, gülle atmada dünyanın en iyi derecesine sahip Kevin Toth'un testosteron ve steroid kullandığı bir bir açıklandı. 1980'lerin yıldız sprinteri Florence Joyner 1998'de 38 yaşında kalp krizinden öldü.
         <br/>
         <br/>
         1999'da "Dünya Antidoping Ajansı" (WADA) kuruldu. WADA dünyanın dört bir yanındaki elit sporcuları yakın takibe aldı. Ancak Antidoping Ajansı doping yapan sporcuları yakalasa da sporcuların WADA ile olan mücadelesi hiç bitmeyecek gibi. Çünkü bundan sonra sporcular gen dopingi yapmaya başlayacak. Gen dopingi bugünün teknolojisiyle belirlenemiyor.
         <br/>
         <br/>
         OLİMPİYATLARDA DOPİNG VAKALARI
         <br/>
         <br/>
         Melbourn (1956) : Konunun gündeme ilk gelişi
         <br/>
         Roma (1960): Bisikletçi Knud Jensen'in (Dan) ölümü
         <br/>
         Avrupa Komisyonu'nda doping konusunun ele alınışı (1963)
         <br/>
         Tokyo (1964): İlk doping kontrolleri (yetersiz)
         <br/>
         Mexico City (1968): Bir sporcu dopingli çıktı.
         <br/>
         Münih (1972): 7 sporcu dopingli çıktı.
         <br/>
         Montreal (1976): 11 sporcu dopingli çıktı.
         <br/>
         Moskova (1980): Hiçbir sporcuda doping çıkmadı
         <br/>
         Los Angeles (1984): 12 sporcu dopingli çıktı.
         <br/>
         Seul (1988): 10 sporcu dopingli çıktı.
         <br/>
         Barcelona (1992): 5 sporcu dopingli çıktı.
         <br/>
         Atlanta (1996): 2 sporcu dopingli çıktı.
         <br/>
         Sydney (2000): 9 sporcu dopingli çıktı.
         <br/>
         Atina (2004): Şu ana dek 18 sporcu dopingli çıktı.
         <br/>
         <br/>
         ATİNA’DA DOPİNG KULLANAN SPORCULAR:
         <br/>
         <br/>
         Andrew James Brack (Yunanistan) Beyzbol
         <br/>
         Derek Nicholson (Yunanistan) Beyzbol
         <br/>
         David Munyasi (Kenya)        Boks
         <br/>
         Aye Khine Nan (Myanmar) Halter
         <br/>
         Sanamacha Chanu (Hindistan) Halter
         <br/>
         Viktor Chislean (Moldova)  Halter
         <br/>
         Zoltan Kecskes (Macaristan) Halter
         <br/>
         Şule Şahbaz (Türkiye)        Halter
         <br/>
         Pratima Kumari (Hindistan) Halter
         <br/>
         Vefa Ammuri (Fas) Halter
         <br/>
         Olga Şçukina (Özbekistan) Atletizm
         <br/>
         Albina Komiç (Rusya) Halter
         <br/>
         Leonidas Sampanis (Yunanistan)         Halter
         <br/>
         Irina Korzanenko (Rus) Atletizm
         <br/>
         Robert Fazekas (Macaristan) Atletizm
         <br/>
         Aleksey Lesnichiy (Belarus) Atletizm
         <br/>
         Anton Galkin (Rusya) Atletizm
         <br/>
         Olena Olefirenko (Ukrayna) Kürek
         <br/>
         (Not: Bu sayının daha da artması bekleniyor)
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1536 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15066), [web.archive.org (arşiv bağlantısı)](http://web.archive.org/web/20050219182834/http://www.aksiyon.com.tr:80/yazdir.php?id=15066)
