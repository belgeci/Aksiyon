# 2020 için İstanbul’un ruhu yeter

*Behram Kılıç 2013.05.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2020 Olimpiyatları oylaması için geri sayım devam ediyor. Olimpiyatı alacak kent 7 Eylül’de açıklanacak. Gençlik ve Spor Bakanı Suat Kılıç ile İstanbul’un son durumu hakkında konuştuk. Kılıç, İstanbul’un iyi bir hikâyesinin olduğunu söylüyor.
  </font>
 </div>
 <div id="newsText">
  <font class="detail-text">
   <p>
    Türk sporu, son aylarda uluslararası arenada hareketli günler yaşıyor. Bu yaz Mersin’de yapılacak Akdeniz Oyunları hazırlıkları hummalı bir şekilde devam ediyor. Yine bu yaz gerçekleştirilecek 20 Yaşaltı FIFA Dünya Kupası için yurdun dört bir yanında tanıtımlar yapılıyor. Olimpiyat adaylığı süreci de her zamankinden daha farklı bir heyecana sahne oluyor. Tüm bu koşuşturmaca içerisinde Türk sporunun geleceği için birbirinden önemli adımlar da atılıyor. Anadolu’nun her tarafı spor tesisleriyle donatılıyor. Pilot illerde olimpiyatlara sporcu yetiştirme merkezleri kuruluyor. Aynı tesiste birden fazla branşın bir arada yapılabileceği ‘sporcu fabrikası projesi’ hayata geçiriliyor.
   </p>
   <p>
    Tüm bu koşuşturmacanın odağındaki isim Gençlik ve Spor Bakanı Suat Kılıç. Kılıç’ın siyasetteki üçüncü dönemi. Muhtemelen 2014’te koltuğu da devredecek ancak öyle hummalı bir çalışmanın içerisinde ki sanki yıllarca görevde kalacakmış gibi heyecanlı ve enerjik. Kendisiyle Kuzey Kıbrıs’ta görüşme fırsatı bulduk. Kıbrıslı Türklere uygulanan ambargoyu delmek için yavru vatanda, 8 ülkenin katıldığı üniversite oyunlarının hamiliğini yapıyordu.
   </p>
   <p>
    <img alt="" height="260" src="http://web.archive.org/web/20130728174039im_/http://medya.aksiyon.com.tr/aksiyon/2013/05/06/behram-suat-3.jpg">
     Bu önemli bir konuydu ama Türk spor tarihinin yönünü değiştirecek olimpiyat oylaması bizim öncelikli gündemimizdi. Oylamaya 4 ay kadar bir zaman kaldı. Çalışmalar ne durumdaydı? Uluslararası Olimpiyat Komitesi (IOC) Değerlendirme Komisyonu’nun mart ayında Türkiye’ye gerçekleştirdiği ziyaretin perde arkasında neler yaşanmıştı? Bakan Suat Kılıç’la bu konuları konuştuk.
    </img>
   </p>
   <p>
    <strong>
     -Olimpiyat ile ilgili çalışmalar hakkında bilgi verir misiniz? Üyeleri etkilemek için neler yapıyorsunuz?
    </strong>
   </p>
   <p>
    Tam saha pres çalışıyoruz. Üyelerle görüşemiyorsunuz. Yasak. Yurtdışında kampanyalar düzenleyemiyorsunuz, o da yasak. Etiğe çok önem veriyorlar. Üyelerle, herkese açık, o da sayılı organizasyonlarda bir araya gelebiliyorsunuz. Haziranda Lozan’da genel kurul var. Tüm hücrelerimizle orada olacağız. Yine haziranda Mersin’de Akdeniz Oyunları’nı düzenleyeceğiz. Oraya IOC Başkanı Jagues Rogge ve birçok üye gelecek.
   </p>
   <p>
    <strong>
     -Değerlendirme Komisyonu martta Türkiye’deydi. Sunumlarınızdan etkilendiler mi?
    </strong>
   </p>
   <p>
    Türkiye’den çok olumlu intibalarla ayrıldılar. İstanbul’un iyi bir hikâyesinin olduğunu söylediler. İstanbul’un bilinen tarihi ve çok farklı medeniyetlere ev sahipliği yapmasını çok etkileyici buldular. İnşaat sektöründeki dinamizmimiz, TOKİ’nin operasyonları onları çok etkiledi. Mersin’den de bahsettik. Orada bu kadar kısa zamanda yaptığımız tesislere de hayran kaldılar.
   </p>
   <p>
    <strong>
     -Mersin’de Akdeniz Oyunları’nı düzenleyeceğiz. Bu aslında dünya çapında bir organizasyon değil. Ama biz Mersin’e büyük önem veriyoruz. Neden?
    </strong>
   </p>
   <p>
    Bir önceki organizasyon İtalya’nın Pescara şehrinde düzenlenmişti. Oraya dönüp baktığımızda biz Mersin’de uzay çağının oyunlarını yapmaya hazırlanıyoruz. Tesisler, altyapı... Buna rağmen olimpiyat adaylığı süreci bizim stresimizi artırıyor. Olimpiyat adayı olmasaydık Mersin’de bu kadar titrememize gerek yoktu. Her şey zaten tıkırında gidiyor. Sporcu sayısı bakımından da katılım çok büyük olacak. Olimpiyatlara 10-12 bin sporcu katılıyor, Mersin için şu ana kadar 6 bin 100 sporcu kayıt yaptırdı.
   </p>
   <p>
    <strong>
     -AK Parti zaman zaman kendinden olmayan belediyelere yatırım yapmamakla suçlanıyor. Ancak Mersin’e baktığımızda merkezdeki Yenişehir ilçesi CHP’li, Toroslar ilçesi MHP’li, Akdeniz ilçesi BDP’li, Büyükşehir ise CHP’li belediyelerce yönetiliyor. Mersin, bu eleştirilerin çürüdüğü bir yer. Bu konuda neler söylemek istersiniz?
    </strong>
   </p>
   <p>
    Biz yatırım yaparken, belediye hangi partili diye bakmıyoruz. Milletimizin nerede hangi hizmete ihtiyacı var diye bakıyoruz. Mersin’de bir spor devrimi yapıyoruz. Kentin siluetini değiştiriyoruz. Bu güzide kentimizi olimpiyatlara sporcu yetiştirme merkezine dönüştürüyoruz.
   </p>
   <p>
    <strong>
     -Hâl böyle olunca olimpiyat öncesi Mersin’deki hazırlıklar IOC heyeti için etkileyici oldu.
    </strong>
   </p>
   <p>
    Evet. Türk müteahhitlik sektörünün dünyada ikinci olması da bizim için büyük bir avantaj. Ekonomimizdeki istikrar da öyle… Ekonomideki istikrarı 5 sene önce şansa göre değerlendirebilirlerdi. Bugün ise istikrar var. O önemli bir avantaj. Adaylık bütçesini sponsorlara dağıtsak diye bir hamle yaptık. Bu hamlemiz de IOC heyetinde beklemediğimiz bir etki yaptı. Onlarda ‘Daha adaylık aşamasında bu kadar sponsorun sahip çıktığı kent, olimpiyatı aldığı takdirde pazarlama sorunu yaşamaz’ etkisi meydana getirdi.
   </p>
   <p>
    <strong>
     -Bildiğimiz kadarıyla kabul etmediğiniz sponsorlar var.
    </strong>
   </p>
   <p>
    Evet. Dondurduğumuz sponsorlar var. Şu ankileri memnun etmek lazım. Sadece aday kentiz. Olimpiyat alındıktan sonra herkes girmek isteyecektir.
   </p>
   <p>
    <strong>
     -IOC üyeleri başka nelerden etkilendi?
    </strong>
   </p>
   <p>
    Türkiye’nin tesis envanterini, tesisleşme hamlesini çok heyecanlı buluyorlar. Olimpiyat gerçekleşse de gerçekleşmese de şu an biz 718 tane spor tesisi yapıyoruz. Statlar, tenis kortları, jimnastik salonları… ‘Sporcu fabrikası’ diye adlandırdığımız yeni projelerimiz de var.
   </p>
   <p>
    <strong>
     -Sporcu fabrikası derken…
    </strong>
   </p>
   <p>
    Tribünsüz salonlar bunlar, iki veya üç katlı salonlar. Soyunma odaları bulunacak, tekvando, güreş, karate, judo gibi salonda yapılan tüm sporlar bu binalarda yapılabilecek. Sadece voleybol ve basketbol olmayacak. Aynı binada 8-10 tane salon düşünün. Antrenman tesisi bunlar. Belki, ileride okul sporlarının müsabakalarını da bu salonlarda yapabiliriz. Bunun yanında 2020’yi alıp almamaya bakmadan Türkiye’deki bütün çocukların hangi spor branşına daha yatkın olduklarını ortaya koyacak taramalar yapacağız. 6 milyon çocuğu bu testlerden geçireceğiz. Bu öğrencilerden ilk etapta 20 binini eğitime alacağız. Sayıyı 2-3 bine kadar düşürüp olimpiyatlara sporcu yetiştireceğiz. Bu testler sonraki yıllarda da devam edecek.
   </p>
   <p>
    <strong>
     -Türkiye’de spor tabana yayılmadı, bunun zorluğunu yaşıyorsunuz değil mi?
    </strong>
   </p>
   <p>
    Evet. Bu ülkede spor kültürü konusunda bir eksiklik olduğu, geç kalındığı doğru. Hangimizin anne-babasının eşofmanı var? Toplumsal arka planımızda sporu yaşamının parçası hâline getiren bir aile yapımız yok. Sporun önemini kavrayamamışız. Ama ecdat ok atarken, güreş tutarken, ata binerken spor yapmış. Biz son yüzyılda kendimizi soyutlamışız. Eskrim sanki İngilizlerin bir uğraşı gibi. Ok atmayı unutmuşuz. Bu bilincin tekrar oturması için medyaya ihtiyacımız var. Türkiye’de hâlâ köylerden kente göç devam ediyor. Şehirlerdeki altyapı henüz bireyin spor yapması için gerekli donanıma sahip değil. Ama biz bir hükümet politikası olarak sporu toplumsal yaşamın bir parçası hâline getirmeye çalışıyoruz.
   </p>
   <p>
    <strong>
     -İpi gergin tutuyorsunuz. Size göre oylamaya az bir süre kala en zayıf noktamız nedir? IOC üyeleri oy verirken, küresel politik gelişmelerden etkilenir mi?
    </strong>
   </p>
   <p>
    En çok sorulan soru bu. Bizim de kendimizi en güvenli hissettiğimiz nokta burası. Biz başından itibaren olimpik ruha, kriterlere o kadar inandık ki, olimpiyat ailesinin etik değerler konusundaki hassasiyetine o kadar aşina olduk ki, artık hiçbir şekilde objektif ve sportif kriterler dışında bir kriterin sürecin içine girmeyeceğine eminiz.
   </p>
   <p>
    <strong>
     -IOC Değerlendirme Komisyonu’na yapılan sunumlarda size en çok nereden soru geldi? Ulaşım, güvenlik…
    </strong>
   </p>
   <p>
    Güvenlik konusunda çok fazla soru gelmedi. Finansman konusunda kritik sorular gelebilir diye düşünüyorduk. Maliye Bakanımız, olimpiyat dosyasının arkasında bütün hücreleriyle durduğunu anlattı. Konaklama soruldu, Kültür ve Turizm Bakanımız nasıl yapacağımızı anlattı. Evet, olimpiyatın olmazsa olmazı ulaşım, 30-35 dakikada Olimpiyat Köyü’nden her yere ulaşılması lazım. Çok olimpiyata gitmişliğiniz var. Nerede ulaştınız? Buna rağmen biz bunu başaracağız. Bakanımız Binali Yıldırım Bey etkileyici bir sunum yaptı. 100 milyon yolcu kapasiteli 3. havalimanına başladık. Boğaz’da üçüncü köprü yapılacak. Boğaz’ın altından geçecek tüp geçit hazır.
   </p>
   <p>
    <strong>
     -Tesisler…
    </strong>
   </p>
   <p>
    Madrid ve Tokyo, var olan tesisleri gösteriyor. O da bir avantaj. Ama biz bir olimpiyat şehri yapmayı vadediyoruz. Yapacağımız hiçbir tesiste ziyan ve israf olmayacak. Çöpe atılacak para olmayacak. Bunu IOC de çok önemsiyor. Olimpiyat gelip gittiğinde o kent ahalisinde olimpiyatlar için ekonomimiz bozuldu düşüncesinin oluşmasını istemiyorlar. Bu bizde olmayacak; çünkü yapacağımız tesislerin hepsine İstanbul’un ihtiyacı var.
   </p>
   <p>
    <strong>
     -Para var, ekonomimiz sağlam, inşaat sektörümüz iyi. Yeterli mi?
    </strong>
   </p>
   <p>
    Hayır. Gençlerimizi olimpiyat ruhuyla buluşturmak istiyoruz. Dünya çapında isimlerle çalışmak istiyoruz. Federasyonlara en iyi hocaları bulun getirin çalışalım diyoruz. Gelen deneyimli isimler hocalarımızı da yetiştirsin. Çok yönlü gidelim. 2020 motivasyonu bana göre Avrupa Birliği (AB) motivasyonundan daha büyük bir motivasyon. AB’ye tam üye olmak için adayız. Reformları buna dayalı olarak yaptık, demokrasi konusunda, yaşam kalitesi, özgürlükler, sivil toplum yapılarını buna göre formüle ettik, ediyoruz. 2020 İstanbul’a verildiğinde olimpik ve olimpik olmayan tüm branşlarda o motivasyonla çok daha iyi işler yapacağız. Bu kaçınılmaz.
   </p>
   <p>
    <strong>
     -Olimpiyat oylaması öncesinde İslam ülkelerinin desteğini almak gibi girişimleriniz oluyor mu?
    </strong>
   </p>
   <p>
    İslam ülkelerinin oyları var. Ama çoğunluk değil. Dolayısıyla biz din eksenli bir propaganda süreci ya da adaylık süreci yaşamıyoruz. Olimpiyatlar tarihinde ilk defa halkının büyük çoğunluğu Müslüman olan bir ülkeye olimpiyat verilecek. Olimpiyat ailesinin de bu tercihi kullanması lazım. Bu şekilde düşünülmesini istiyoruz ama ‘Müslüman ülkeye olimpiyat hiç verilmedi, Müslüman ülkeye vermelisiniz.’ gibi bir ayrıştırma içinde değiliz. Çünkü olimpiyatın bir ruhu var: Farklılıkları aynı potada birleştirmek… Zaten İstanbul’un da sloganı ‘Birlikte köprüler kuralım’.
   </p>
   <h3>
    <span>
     Olimpiyatı yapmak, almaktan daha kolay
    </span>
   </h3>
   <p>
    <strong>
     -Oylama esnasında görünen o ki İstanbul ile Madrid ya da Tokyo son ikiye kalacak. Bu durumda elenen ülkeyle ilişkilerimize dair stratejileriniz var mı?
    </strong>
   </p>
   <p>
    Elbette bizim de 7 Eylül’e kadar Türkiye’yi götürecek planımız var. Ama detaylarında ne var, onu söyleyemem. Şunu çok net ifade edeyim. Olimpiyat adaylığı yolunu yürümek kolay değil, zor bir yol. Bana göre olimpiyatı yapmak daha kolay. Bu kadar zor yolu kolay hâle getiren Sayın Başbakan’ın sürece verdiği destek.
   </p>
   <p>
    <strong>
     -Oylama sonucuyla ilgili bir tahmininiz var mı?
    </strong>
   </p>
   <p>
    1 milyon kişi oy kullansa çok farklı kampanyalar deneyebilirsiniz. 1 milyon kişinin oy kullanacağı seçimlerin sonucunu daha rahat tahmin edebilirim. Ama 100 kişinin oy kullanacağı seçimin sonucu üzerinde tahminde bulunmak çok zor. Burada güvendiğimiz ana değer; olimpik ruh, olimpiyat ailesinin etik kurallara olan sıkı bağlılığı. Ve olimpiyat ailesine etik kurallar çerçevesinde duyduğumuz sınırsız güven. O nedenle biz çalışmamızı olimpiyata bir kent hazırlama biçiminde formatladık ve devam ediyoruz. Olimpiyatı en iyi yapacak kent kurgusunu ve hikâyesini ortaya koymanın çabasını veriyoruz. Karşı taraftaki de etik kurallar doğrultusunda sadece bunu değerlendireceği için, en objektif kriterlerle, sadece bu kentin olimpiyat yapabilirlik kriterlerine göre değerlendirmesini yapacağından dolayı kendimizi güvende hissediyoruz.
   </p>
   <p>
    <strong>
     -Tüm bu koşuşturmaca esnasında ailenize yeterince vakit ayırabiliyor musunuz?
    </strong>
   </p>
   <p>
    Eşim bu koşuşturmacanın 2014’te biteceğini düşünüyor. Üç oğlum var. Hepsi bir tarafa da 18 aylık oğlumu yeterince göremiyorum. Büyümesine yeterince şahitlik edemiyorum.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35477-2020-icin-istanbulun--ruhu-yeter.html), [web.archive.org (arşiv bağlantısı)](http://web.archive.org/web/20130728174039/http://www.aksiyon.com.tr:80/aksiyon/haber-35477-2020-icin-istanbulun--ruhu-yeter.html)
