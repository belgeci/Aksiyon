# O bebek büyüdü

*Behram Kılıç 2010.06.21*

<font class="agenda2NewsSpot">
 1994 Dünya Kupası’nda golden sonra ‘bebek sallama’ hareketiyle sevincini dışa vuran ve dünyanın sevgisini kazanan Bebeto’nun gönlünde şimdi teknik direktörlük yatıyor.
</font>
<font class="newsDetail">
 <p>
  <p class="MsoNormal">
   Amerika’da düzenlenen 1994 Dünya Kupası... Carlos Alberto Parreira’nın Brezilya’sı çeyrek finalde Hollanda’yla oynuyor. Sambacılar Romario ile 1-0 öne geçiyor. Aynı Romario’nun güzel pasıyla kaleciyle karşı karşıya kalan Jose Roberto Gama de Oliveira yani bilinen adıyla Bebeto, takımının ikinci golünü ağlara gönderiyor. Bu golden sonraki sevinç bugün bile unutulmadı. Bebeto’nun eşi daha yeni doğum yapmıştı. Yıldız oyuncu golü attıktan sonra taç çizgisi kenarına geldi. Takım arkadaşları Mazinho ve Romairo ile birlikte bebek sallar gibi sevinç gösterisinde bulundu. Bu kare kupanın en renkli görüntüsü oldu.
  </p>
  <p class="MsoNormal">
   Bebeto’ya “O çocuk nerede?” diye soruyoruz. “Okulda, ama şimdi yoldadır.” diyor. Oğlunun, 1,83 cm boyunda olduğunu belirttikten sonra, “Flamengo’nun altyapısında ve aynı zamanda Brezilya 16 yaş millî takımında oynuyor.” diye de ekliyor.
  </p>
  <p class="MsoNormal">
   Oğlundan bahsederken gözleri ışıl ışıl Bebeto’nun. Onunla gurur duyduğu her hâlinden belli.
  </p>
  <p class="MsoNormal">
   Kendisiyle Dünya Kupası’na dair konuşmak için buluştuğumuzda günlerden salıydı. Her salı akşamı arkadaşlarıyla Rio’daki evinin bahçesinde yer alan halı sahada futbol oynuyor. Vaktimiz sınırlı. Ama Türkiye’den geliyor olmak ayrıcalık.
  </p>
  <p class="MsoNormal">
   Bebeto devam ediyor: “Matheus doğarken görmediğim tek oğlumdu (3 çocuğu var). Doğumunda bulunamadım. Diğer çocuklarım doğar doğmaz doktor onları elime vermişti. Matheus’un sağlıklı bir şekilde doğması için dua ettim.” Peki gol attıktan sonra planlamış mıydı böyle bir sevinci: “Hayır, hayır. İçimden geldi o an. Her şey o anda oldu. Arkadaşlarım da bana eşlik etti. Çocuğum doğacağı için o hareketi yaptığımı da sonradan öğrendiler.”
  </p>
  <p class="MsoNormal">
   Bebeto, insanların hâlâ kendisini gördüğünde bebek sallama hareketi yaptığını anlatıyor. O sevinç hareketinin daha sonra birçok futbolcu tarafından tekrarlanmasından dolayı da çok mutlu.
  </p>
  <p class="MsoNormal">
   47 yaşındaki Bebeto, çoğu sporcunun aksine hâlâ futbolu bıraktığı dönemki kilosunu muhafaza ediyor. Her sabah koşuyor. Her salı futbol oynuyor. Ama profesyonel futbolu özlüyor muydu? “Çok özlüyorum diyemem. Bir futbolcunun hayatında kazanabileceği her şeyi kazandım. Bana verdiklerinden dolayı Allah’a çok teşekkür ediyorum. Başarılı oldum. Bu çok büyük mutluluk. Şimdi kendi arkadaşlarımla oynuyorum. Bu da bana yetiyor.”
  </p>
  <p class="MsoNormal">
   Bebeto üç Dünya Kupası’nda oynadı. 1990’da Kosta Rika maçında 6 dakika sahada kaldı. Zaten takım ikinci turda elendi. 94’te kupayı aldılar. 98’de ise finalde Fransa’ya kaybettiler.
  </p>
  <p class="MsoNormal">
   Brezilya, dünyanın dört bir tarafına futbolcu gönderen bir ülke. Ama Dünya Kupası’na 23 kişi çağrılıyor. Bebeto’ya “Üç Dünya Kupası’nda da 23 kişilik kadroya girmek nasıl bir duygu?” diye soruyoruz: “Bu duyguyu tarif etmek mümkün değil. Büyük bir heyecan. Bilhassa ilk çağrılmamı unutamıyorum. Öncesinde ‘acaba çağrılacak mıyım!’ endişesi vardı. Ama sonrasında hak ettiğinizi düşünüyorsunuz ve kadroya çağrılmanızı biraz daha sakin karşılıyorsunuz.”
  </p>
  <p class="MsoNormal">
   1994 Dünya Kupası’nda finalde İtalya’yı penaltılarla geçen Brezilya’yı anlatıyor bize. O takımı farklı kılan tek unsurun birlik, beraberlik ve arkadaşlık olduğunu söylüyor. “Aile gibiydik. Şu an bile o takımdaki oyuncularla bir araya geldiğimizde aynı ortamı oluşturuyoruz.”
  </p>
  <p class="MsoNormal">
   1998 finalinde Fransa’ya kaybettikleri maça götürüyoruz onu. Soyunma odasındayız. “Final maçından önce Ronaldo çok ciddi sağlık sorunları yaşadı. O anları çok iyi hatırlıyorum. Federasyon başkanımızı gördüğümde ona şunları söyledim. Dünya Kupası dört yılda bir oluyor. Bu önemli ama Ronaldo’nun sağlığı bizim için daha önemli.”
  </p>
  <p class="MsoNormal">
   Bebeto, başka Dünya Kupaları oynayabilecekleri için onu fazla düşünmediklerini; ama Ronaldo’nun sağlığından ciddi endişe duyduklarını anlatıyor. “Bize ‘rahat olun, hastaneye gidecek, tedavi olacak’ dediler. Ama aklımız ondaydı.”
  </p>
  <p class="MsoNormal">
   Soyunma odasında Ronaldo’nun oynamak için ağladığını söylüyor Bebeto. Zagalo’nun ona forma vermek istemediğini hatta kendilerine ‘çıkın Ronaldo için oynayın’ dediğini belirtiyor. Ama teknik direktörün son anda Ronaldo’yu da kadroya aldığını, bu durumun kendilerini daha da endişelendirdiğini kaydediyor. “Ronaldo’nun o hâli çok ciddi bir üzüntü oluşturdu bizde. O an kazanamayacağımızı anlamıştık.” diyor. Fransa belki yine kazanırdı; ama Ronaldo’nun sağlık sorunu olmasaydı çok zorlanırdı diye de ekliyor.
  </p>
  <p class="MsoNormal">
   Bebeto’yu bulmuşken 2002 Dünya Kupası’nı konuşmamak olmazdı. Hele Türkiye-Brezilya maçlarını. “Türkiye her iki maçta da Brezilya’ya karşı çok güzel oynadı. Hele yarı finalde kazanabilirlerdi de. Brezilya bence biraz da şansla kazandı o maçı.” O günkü Türkiye takımından Hakan Şükür’ü çok iyi hatırlıyor. “Bir de orta sahada kısa boylu bir oyuncu vardı.” diyor. Kastettiği oyuncu Emre’ydi. 2002 Dünya Kupası’nda Brezilya’ya karşı en iyi oynayan ekibin Türkiye olduğunu belirtiyor. Finalde yendikleri Almanya’nın bile Türkiye kadar etkili olamadığını dile getiriyor.
  </p>
  <p class="MsoNormal">
   Söz Türkiye’den açılmışken, Bebeto’nun ülkemize hiç gelmediğini öğreniyoruz. İspanya’nın Deportivo La Coruna takımında forma giyerken Trabzonspor ile UEFA Kupası’nda karşılaştıklarını; ancak ilk maçta sakat olduğu için oynayamadığını belirtiyor. İlk maçı Trabzon’un 1-0 kazandığını, rövanş maçında ise kendisinin attığı 3 golle La Coruna’nın tur atladığını söylüyor.
  </p>
  <p class="MsoNormal">
   Peki Güney Afrika’da düzenlenen Dünya Kupası’nda favorisi kim? “Brezilya, İspanya, Arjantin, İtalya. Çok iyi takımlar var.” diyor. “İspanya çok güzel, göze hoş gelen futbol oynuyor. Ama onların Dünya Kupalarında başarısı yok. Bakalım bu sefer ne yapacaklar?” Brezilya’yı çalıştıran eski takım arkadaşı Dunga’nın daha çok sorumluluk sahibi oyunculardan bir kadro kurduğunu ve başarılı olacağını düşünüyor.
  </p>
  <p class="MsoNormal">
   Ya Messi? “Çok iyi bir oyuncu. Bence dünyanın en iyi oyuncularından biri. Ama Dünya Kupası oynaması gerekiyor. Onu o zaman göreceğiz. Dünya Kupası deneyimi çok farklı çünkü.” Bebeto, Messi’yi Arjantin Millî Takımı forması altında henüz iyi oynarken görmediğini de sözlerine ekliyor.
  </p>
  <p class="MsoNormal">
   Bebeto, şu sıralar teknik direktörlük yapmayı düşünüyor. Geçen yıl kısa süre Romario’nun kulüp başkanı olduğu bir takımı çalıştırmış. “Türkiye’de bir takım çalıştırır mısın?” sorumuza ise: “Niye olmasın. Ciddi bir teklif çıkarsa tabii ki düşünürüm. Parreira benim çok iyi dostum. Kendisi bana İstanbul hakkında çok güzel şeyler söyledi.” cevabını veriyor.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3AC04C78CF545EAB31D4266F98FC5ABF?sectionId=4&newsId=27031), [web.archive.org (arşiv bağlantısı)](http://web.archive.org/web/20100627064014/http://www.aksiyon.com.tr:80/aksiyon/newsDetail_getNewsById.action;jsessionid=3AC04C78CF545EAB31D4266F98FC5ABF?sectionId=4&newsId=27031)
