# Terim'i ayağına getiren usta frikikçi

*Behram Kılıç 2015.03.31*

<div class="pNewsDetailMainContent" itemprop="articleBody">
 <p>
  Şu an Bayer Leverkusen forması giyen 21 yaşındaki millî oyuncumuz Hakan Çalhanoğlu, attığı birbirinden güzel frikik golleriyle daha şimdiden Bundesliga tarihine geçti. Peki, genç yaştaki başarısının arkasında ne var?
 </p>
 <p>
  Kim bilebilirdi ki orta sahayı ikiye bölen çizginin birkaç adım önünden meşin yuvarlağı 40 metre uzaklıktaki kaleye vuracağını? Rakip takımın, kaleci dahil tüm oyuncuları yan pas yapar düşüncesiyle pozisyon almıştı. Hiç kimse topu kaleye vurmasını beklemiyordu. Ama o kendinden oldukça emindi. Öyle çok da gerilmedi. Birkaç adım sonra mermi gibi bir şut çıktı sağ ayağından. Top tam kaleci Weidenfeller’in üzerine doğru gidiyordu. 20 metreden sonra ise maksimum yüksekliğe ulaştı. Kaleye 5 metre kala inanılmaz bir şekilde sola doğru yön değiştirmeye ve doksan tabir edilen yere doğru süzülmeye başladı... O da neydi öyle? Başlangıçta üzerine gelen topu kontrol etmekte zorlanmayacağını düşünen kaleci Weidenfeller âdeta çaresiz bir şekilde havada asılı kalmış, yere düştüğünde top çoktan Borussia Dortmund ağlarıyla kucaklaşmıştı. Rakip takımın dünyaca ünlü teknik direktörü Jürgen Klopp öyle bir ‘helal olsun’ bakışı atmıştı ki neredeyse sahaya girip bu güzel golün mimarını alnından öpecek gibiydi. Hamburg yedek kulübesi ve taraftarları sevinçten çılgına dönmüştü. Kahramanımız ise iki kolunu yana açmış ve kafasını ‘işte ben buyum’ dercesine yukarı aşağı doğru indirip kaldırıyor ve başarısını herkesten önce kendisi onaylıyordu.
 </p>
 <p>
  Söz konusu golün sahibi, daha şimdiden Bundesliga tarihine geçmeyi başaran gurbetçi futbolcumuz Hakan Çalhanoğlu’ndan başkası değildi. Hakan, bu tarihî golü 2013-2014 sezonunun 22. haftasında Hamburg’un evinde ağırladığı Borussia Dortmund’a müsabakanın 90. dakikasında attı. Almanya’da haftalarca konuşulan gol aynı zamanda sezonun en güzel golü seçildi.
 </p>
 <p>
  Bild Gazetesi, 8 Şubat 1994 doğumlu gurbetçimizin Bundesliga tarihinin en iyi frikik atan 10 oyuncusundan biri olduğunu yazdı. Hakan, Almanya’nın efsanevi futbolcuları Günter Netzer, Mehmet Scholl, Thomas Haessler, Andreas Möller ve Mario Basler’in bulunduğu listede yer alıyordu. Haksız sayılmazlardı zira Çalhanoğlu 2012-13 sezonunda formasını terlettiği Karlsruhe’de 7, geçen sezon yer aldığı Hamburg’da 4, sezon başından beri formasını terlettiği Bayer Leverkusen’de ise 3 golü duran toptan kaydetti.
 </p>
 <p>
  Peki, daha 21 yaşında kendini hem Almanlara hem de dünya futbol kamuoyuna ispat eden Hakan Çalhanoğlu kimdi? Nasıl bu kadar önemli bir frikik ustası oldu? Hayatına şöyle bir göz attığımızda kariyerindeki en büyük şansının, 1992’de Bayburt’tan Almanya’ya göç eden babası Hüseyin Bey olduğunu görüyoruz. Bayburt Amatör Küme’de futbol oynamış Hüseyin Çalhanoğlu, Almanya’da yaşayan halasının kızıyla yaptığı evlilik sayesinde gelir bu topraklara. Eşinin çalıştığı ilk yıllar kendisi işsizdir. Tam da bu yokluk zamanları bir kulüp bulur kendine Hüseyin Bey. Alt liglerde yer alan bu kulübe kendisine iş bulmaları şartı ile imza atar. Bu takımın yetkilileri ona bir eczacı firmasında iş bulurlar ve böylece 1993’te Mannheim Polis Gücü’nde futbol oynamaya başlar. Söz konusu takım Almanya’da birkaç lig üst üste şampiyon olur ve Oberliga’ya (4. Lig) çıkar. Hem çalışan hem futbol oynayan Hüseyin Bey’in 1994’te ilk oğlu doğar. Adı Hakan’dır ailenin yeni üyesinin. Bir yıl sonra da ikinci oğulları Muhammed dünyaya gelir.
 </p>
 <p>
  2002 yılına kadar alt liglerde futbol oynayan Hüseyin Bey, 2000’lerin başında gurbetçilerin kurduğu Turanspor’un yöneticileri arasında yer alır. Aynı zamanda takımın hocalığını da yapmaya başlar. Oğlu Hakan’ı daha 5-6 yaşındayken bu takımın altyapısına alır. Bir yaş küçük Muhammed’i de yine aynı yıllar bu takıma monte eder. Çocuklarının ilk teknik direktörü olur. Onlarla o kadar yakından ilgilenir ki sadece antrenmanlar yetmez yetişmelerine. Evin önündeki boş arazide oluşturdukları kaleye uzaktan şutlar attırır, 5 gole ulaştıklarında onlara ödüller verir. Sağ ve sol açık oynatır onları o yaşlarda. Orta sahada dener. Hakan Çalhanoğlu, uzaktan attığı sert şutlarla fark ettirir kendisini. Çocukların yeteneği Mannheim’de katıldıkları turnuvalarda herkes tarafından da gözlemlenir. Teklifler gelmeye başlar oğullarına. Onları, daha iyi tesislere sahip olduğu için 2001 yılında Waldhof Mannheim takımına verir. Buradaki hocalarını da tanıyor ve çok beğeniyordur Hüseyin Çalhanoğlu.
 </p>
 <p>
  <img alt="" src="http://web.archive.org/web/20150731172228im_/http://medya.aksiyon.com.tr//aksiyon/2015/03/31/566946.jpg "/>
 </p>
 <p>
  Hakan, 2009’a kadar Waldhof Mannheim takımında kalır. 15 yaşına geldiğinde yatılı okula gider. Hem futbol oynuyor hem de okuyordur. 2009’da açık denizlere yelken açma vakti gelir onun. Karlsruher’in altyapısındadır artık. U17 ve U19 takımlarında oynar. Kardeşi Muhammed de bu takıma transfer olacaktır. 2011-12 sezonunda 2. Bundesliga’da 14 maça çıkar Hakan. Golü yoktur. Takımı küme düşer. O ise basının ilgi odağıdır. “Sahada yaptıkları öğrenilmez. O üstün meziyetlere sahip. Futbolun iki yönünü de mükemmel oynuyor. Modern futbolun tüm gereklerini yerine getiriyor.” şeklinde yazılar yer alır Alman basınında. 5 Süper Lig takımımızdan transfer teklifi alır bu dönem. Ama o Werder Bremen ile prensipte anlaşmaya varır. Sonrasındaki pürüzler sebebiyle 2,5 milyon Euro bonservis karşılığında 2016’ya kadar Hamburg’la sözleşme imzalar. Hamburg onu 2012-13 sezonunda 3. Lig’de yer alan eski takımı Karlsruher’e kiralık gönderir. Hakan, 3. Lig’de 36 maçta 17 gol ve 12 asistle göz doldurur. Karlsruher formasıyla FC Heidenheim’e attığı ilk 2 gol frikiktendir. O sezon toplam 7 frikik golüne ulaşır. Takımın 2. Bundesliga’ya çıkmasında büyük rol üstlenir. Aynı sezon 3. Lig’in en değerli oyuncusu seçilir. Sezon sonu Hamburg için yeterince olgunlaşmıştır artık.
 </p>
 <p>
  2013-14 sezonunda Hamburg formasıyla 34 maçın 32’sinde ter döker. 11 gol, 4 asisti vardır. Gollerin 4’ü frikiktendir. Özellikle yukarıda anlattığımız Dordmund’a attığı gol hafızalarda yer edinir. Bu golü o gece videodan 50 defa izler Hakan. Sevinçten o gece zor uyur. Ertesi gün Alman basınına, bu vuruşları her antrenman sonrası özel olarak çalıştığını söyler. Hamburg’da duran toptan daha fazla gol atabilirdi ama takımın yıldızı Rafael Van Der Vaart’a saygısından dolayı duran topları bu oyuncuya bırakır. Sonraki günler bu noktalara gelebilmek için çok çalıştığını söyler. Her gün antrenmana bir saat erken gelip bir saat geç ayrılan bir oyuncudan bahsediyoruz. Aynı sezonun devre arası çocukluğundan beri hayranı olduğu G.Saray’a transferi gündeme gelir. O da bu transfere istekli olduğunu belli eder. “Kalbim sarı-kırmızı atıyor. Drogba, Sneijder gibi isimlerle beraber oynamak güzel olur.” şeklinde açıklamalar yapar. Sarı-kırmızılı kulüple menajeri görüşür. Ancak sezon başı 5,5 milyon Euro bonservis bedeli isteyen Hamburg bu rakamı 8 milyon Euro’ya çoktan yükseltmiştir. G.Saray 6 milyon Euro önerir. Lakin yıldızı günden güne parladığı için Hamburg oyuncusunu bu rakama satmaya yanaşmaz.
 </p>
 <p>
  <img alt="" src="http://web.archive.org/web/20150731172228im_/http://medya.aksiyon.com.tr//aksiyon/2015/03/31/566945.jpg "/>
 </p>
 <p>
  Sezon boyunca ligde sıkıntılı günler geçiren Hamburg’un kümede kalmasında büyük rol oynayan Hakan, artık daha büyük başarıları arzular. Takımdan ayrılmak istediğini açıkça dile getirir. Hâliyle çileli bir transfer dönemi yaşar. Önce Hamburg’la sözleşmesini 2018’e kadar uzatır. Sonra 14,5 milyon Euro karşılığında 5 yıllığına Bayern Leverkusen’e imza atar. 10 numaralı formayı sırtına geçiren 1,76 boyundaki genç orta saha oyuncusu, ilk açıklamasını Alman basınına yapar: “Hamburg’da çok güzel günler yaşadım. Leverkusen’de kariyerim açısından ileri bir adım atacağım.” Bu transferi Bayer Leverkusen Başkanı Michael Schade “Çok istediğimiz oyuncuyu transfer ettik”, Sportif Direktör Rudi Völler ise “O sadece bir orta saha oyuncusu değil, aynı zamanda gole dönük çok tehlikeli bir oyun kurucu.” sözleriyle değerlendirir.
 </p>
 <p>
  14,5 milyon Euro, bir Türk futbolcusuna ödenen en büyük bonservis ücretidir. Geçen haftaya kadar bu takım formasıyla 25’i Bundesliga, 8’i Şampiyonlar Ligi olmak üzere kupa ve Avrupa’da ön elemeler dâhil toplam 38 maç oynar. Ligde 5, Şampiyonlar Ligi’nde 2 gol atan Hakan’ın özellikle Şampiyonlar Ligi çeyrek final ilk maçında Arda’nın takımı Atletico Madrid’e attığı gol de çok konuşulur. Rövanşı penaltılarla kaybederler. Penaltıların birini de Hakan kaçırır.
 </p>
 <p>
  <strong>
   Millî takımdaki silah olayı
  </strong>
 </p>
 <p>
  Almanların sevdiği Hakan Çalhanoğlu’nun Türk Millî Takımı’nı seçmesinde Erdal Keser’in büyük rolü vardır. 2010’da Abdullah Ercan’ın çalıştırdığı 16 Yaşaltı Millî Takım’ın Antalya’daki kampına davet edilir. Ortamı beğenir. Zira kendisi gibi 8 gurbetçi oyuncu daha kampa çağrılmıştır. Hakan 17, 19, 20 ve 21 Yaşaltı Millî Takımlarda da ter döker. 2013’te Antalya’da düzenlenen 20 Yaşaltı Dünya Şampiyonası’nda istenmeyen sonuçlara imza atan Türk Millî Takımı’nın bir parçası olan Hakan’ın morali çok bozulur. Türk Millî Takımlarındaki genel düşüş, Almanların da onu çok istemesi köklerine bağlı bu oyuncuda kafa karışıklığına yol açmaz. “Türkiye’yi bir kenara koymak benim için çok zor. Kolay bir durum değil bu.” açıklamalarını yapar. Ve nihayetinde A millî takım tercihini Türkiye’den yana kullanır.
 </p>
 <p>
  A Millî Takım formasını ise ilk 6 Ağustos 2013’te Kayseri’de oynanan Andorra maçının 82. dakikasında giyer. O dakikada oyundan çıkan ise hayatındaki en tatsız olaylardan birini yaşayacağı Gökhan Töre’dir. 15 Ekim 2013’te millîlerimizin 2014 Dünya Kupası’na katılmak için evinde oynayacağı Hollanda maçı kampında yaşanır söz konusu olay. Gökhan Töre, kampta Hakan Çalhanoğlu ve Ömer Toprak’a silah çeker. Hakan ve Ömer bu olaydan çok etkilenir. Fatih Terim olayı örtbas etme düşüncesindedir. Zira 15 Ekim 2013 tarihinde Hollanda karşısında forma giyen Gökhan’ı, 15 Kasım 2013’te Kuzey İrlanda ve 19 Kasım 2013’te Belarus ile oynanan karşılaşmalarda da oynatır. Olaydan yaklaşık bir yıl sonra 2016 Avrupa Şampiyonası elemeleri için Letonya ve Çek Cumhuriyeti ile Avrupa Şampiyonası eleme maçları gelir çatar. Terim, kadroya Hakan ve Ömer ile birlikte Gökhan Töre’yi de davet eder. Gökhan’ın kadroya dâhil edildiğini duyan Hakan ve Ömer bu davete çeşitli sebeplerle icabet etmez. Hakan, sakatlık raporu gönderir.
 </p>
 <p>
  Terim ise Gökhan Töre’ye sahip çıkar. Hakan Çalhanoğlu ve Ömer Toprak’a tavır alır. Sonraki maçlarda onları kadroya davet etmez. Hakan’ın babası Hüseyin Bey, olayı bilen Terim’in bir yıl sustuğunu ve açıklama yapmadığını söyler. “Millî Takım kampında yaşanan olay oğlumun hayatını tehlikeye sokan bir hadiseydi.. Terim ise Çek maçından önce Hakan ve Ömer’in kaygılarını giderecek sözlerden ziyade Töre’ye sahip çıktığı için ‘Evet suçluyum’ diyerek olayı haber yapan medyayı eleştirir.
 </p>
 <p>
  Arka arkaya oynanan Brezilya ve Kazakistan maçlarına çağırmadığı Hakan ve Ömer’e karşı tavrını iyice belli eden Fatih Terim, Hakan Çalhanoğlu’nun Almanya’daki başarıları karşısında geri adım atmak zorunda kalır. Arayı bulmak için Almanya’ya, Hakan’ın maçını izlemeye gider. Terim aynı gün Ömer Toprak’a ayaküstü birkaç dakika zaman ayırır. Hakan’ın babası ile fotoğrafları ise boy boy basında yer alır. Başarısıyla Fatih Terim’i ayağına getiren Hakan, yine bir Hollanda maçı için takıma davet edilir. Stoper bulmakta zorlanan Terim, Ömer Toprak’a da davet gönderir ancak Ömer, Gökhan ile arasındaki sorunun çözülmediğini öne sürerek davete olumsuz cevap verir.
 </p>
 <p>
  Türkiye âşığı Hakan her yaz memleketi Bayburt’a mutlaka uğruyor. Dedesiyle futbol sohbetleri yapıyor. Kardeşi Muhammed de sakatlıktan sonra tekrar yeşil sahalara döndü. Baba Hüseyin Çalhanoğlu oğullarıyla gurur duyuyor. Adı şimdilerde Barcelona ile anılan Hakan futboldan arda kalan zamanlarında İspanyolca kursuna gidiyor. Ne dersiniz, bu performansıyla Barça’nın yolunu tutar mı?
  <br>
   (Katkıda bulunan Zekayi Altun)
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/portreler/terimi-ayagina-getiren-usta-frikikci_550338), [web.archive.org (arşiv bağlantısı)](http://web.archive.org/web/20150731172228/http://www.aksiyon.com.tr/portreler/terimi-ayagina-getiren-usta-frikikci_550338)
