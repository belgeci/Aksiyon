# Tekerlekli 12 dev adam

*Behram Kılıç 2006.03.13*

<div>
 <p>
  <font>
   G.Saray 100. yılında birçok branşta hayal kırıklığı yaşadı. Ancak Canaydın yönetimi 100. yılda sessiz sedasız, Tekerlekli Sandalye Basketbol Takımı’nı kurdu. Takım ikinci ligde oynadığı 4 maçta rakip potalara 418 sayı bıraktı. Kadrosunda 8 milli oyuncu bulunduran Cim-Bom’un gelecek yılki hedefi Avrupa şampiyonluğu.
   <br/>
   <br/>
   Eyüp Atırcıoğlu, Türkiye’de bir kulübe bağlı olmaksızın futbol ve basketbol oynayan binlerce gençten biriydi. Bu sporlara olan ilgisi Ankara Üniversitesi Haberleşme bölümünü kazandıktan sonra da devam etti. Bölümün hem basket hem de futbol takımlarında yer alıyordu. 2002’nin Ekim ayında okulu için Ankara’ya gitmesine çok az bir süre kala oturduğu İstanbul Bahçelievler’de hayatını değiştirecek bir olay meydana gelir. Mahallede çıkan bir tartışma sonrasında arkadaşına silah çeken 17 yaşındaki şehir eşkıyasının önüne atar bedenini. Arkadaşını kurtarır ama vücuduna 4 kurşun isabet eder. Kurşunlardan biri omuriliğini parçalar. Artık belden aşağısı tutmuyordur. En yakın arkadaşı tekerlekli sandalyedir.
   <br>
    <br>
     Tedavi döneminde okuldan geri kalır. Bu arada kendisine tasdiknamesi gönderilir. Artık hayatı baştan aşağı değişmiştir. Ama pes etmez. Yeni arkadaşlıklar kurar, daha önce kapısından hiç geçmediği engelli derneklerinin müdavimi olur. Ve en önemlisi spora olan tutkusu devam eder. 2003 yılında Omurilik Felçliler Derneği’nin kurduğu basket takımına kaydolur. 2005 yılında hayatında bir başka değişiklik meydana gelir. Bir gün telefonu çalar, arayan Türkiye Tekerlekli Basketbol Milli Takımı Teknik Direktörü Sedat İncesu’dur. “G.Saray Tekerlekli Basketbol Takımı kuruyor. Oynamak ister misin?” diye sorar. Cevap hiç düşünmeden ‘evet’tir. Eyüp Atırcıoğlu sakat kalmadan önce yakınından bile geçmediği Sarı-Kırmızılı kulübe gelir. Fakat talihsizlikler Atırcıoğlu’nun peşini G.Saray’da da bırakmaz. Galatasaray formasını giydiği yıl klüp, tarihinin en sıkıntılı günlerini geçirir.
     <br>
      <br>
       Futbol takımının hem ligde hem Avrupa’da başarısızlığı, bayan basket takımının küme düşmesi, erkek takımının son anda ligde kalması ilk akla gelenler. Ama tüm bu olumsuzluklar içinde Özhan Canaydın yönetimi 100. yılda unutulmayacak bir adım atarak tekerlekli basketbol takımı’nın kurulmasına karar verir. Bu iş için engelliler camiasının duayeni Yavuz Kocaömer’den yardım alınır. Takımın antrenörlüğü için ise Sedat İncesu görevlendirilir. İncesu, hem tekerlekli Basketbol Milli Takımı’nın hocasıdır hem de engelli basketbolunda Türkiye’deki en donanımlı teknik direktörlerden biridir. 2005’in Haziran ayında kurulan kulübe Temmuz ayında gelen Sedat hoca hemen işe koyulur. Milli Takımdan 8 öğrencisini transfer eder. Statü gereği takım ikinci ligde mücadele edecektir. Milli oyuncuların hepsi 1. Lig takımlarında oynamalarına rağmen Sedat hocalarının teklifini kabul eder. Oyunculardan 3’ü geçen yılın lig şampiyonu Beşiktaş’taydı örneğin.
       <br>
        <br>
         İkinci ligin All-Star’ları
         <br/>
         <br/>
         Engelli tekerlekli basketbol camiası böyle bir olaya ilk kez tanık olur. Alışılmamış bir transfer mevsimidir bu. Ama G.Saray bu branş için oldukça kararlıdır. Çünkü hedef 1. Lig’e çıkmak ve Avrupa kupalarına katılarak orada şampiyon olmaktır. Sedat hoca İzmir, Adana, Karabük gibi illerden topladığı oyuncularla 12 kişilik takımı kurar. Hatta son olarak geçtiğimiz günlerde Serdar Antaç’ı Almanya'nın Zwickau takımından transfer ederek rakamı 13’e çıkartır. İkinci Lig’de maçlar da başlar. İlk rakip Yalova Ortopedikler Spor Kulübü’dür. Deplasmandaki maçı G.Saray 102-4 kazanır. İkinci rakip Kırklareli Bedensel Engelliler’dir: Skor 103-2. Üçüncü rakip ise Kocaeli Saraybahçe Engelliler’dir: Skor: 123-6. Saran Anadolu maçı ise 90’a 14 biter. Cim Bom, dört maçta 418 sayı atar, kendi potasında ise 26 sayı görür. 6 takımlı ligde 1. Lig büyük ölçüde garantidir artık.
         <br/>
         <br/>
         G.Saray’ın Engelli Tekerlekli Basketbol Takımı kurması engelli camiasında sevinçle karşılandı. Takımdaki oyuncuların hepsinin Eyüp Atırcıoğlu gibi farklı hikâyeleri var. Mesela Şuayp Kaplan, 8 yaşındayken frenleri patlayan arabanın çarpması sonucu bacağını kaybeder. Umut Unar arkadaşının itmesiyle sırtını kayaya çarpar, omuriliğini kırar. Selim Demirdağ ise 23 yaşındayken geçirdiği trafik kazası sonucu arabadan uçar ve omuriliği kopar. Volkan Aydeniz 5 yaşındayken bir tren kazasında ayak parmaklarını kaybeder. Diğer oyuncuların hepsi çocuk felcinden dolayı sakat kalır.
         <br/>
         <br/>
         Haliyle sporcuların engelli durumları birbiriyle aynı değil. Bu durum oyun kurallarına da yansımış. Oyuncular engel derecelerine göre sınıflandırılıyor. Mesela belden aşağısını hiç hareket ettiremeyen bir oyuncunun puanı 1 olarak belirleniyor. Bu derecelendirme 4,5 puana kadar sürüyor. Örneğin omurilik felçli Eyüp’ün puanı 1 iken -ki buna klasifikasyon puanı deniyor-, ayak parmakları kesik Volkan’ın puanı 4,5. Bir takımın sahadaki ilk 5’inin toplam klasifikasyon puanı 14’ü geçemiyor. Yani takımda aynı anda 4,5 puana sahip 5 oyuncu oynatılmıyor. Bu durum tüm engel derecelerindeki oyuncuların eşit görev almalarını sağlıyor. İlk 5’ten 1 oyuncu çıkarırken yerine yine aşağı yukarı aynı puana sahip oyuncu giriyor. Şunu da belirtmekte fayda var: Engelli basketbolu da tıpkı normal basketbol gibi 10’ar dakikalık 4 periyot halinde oynanıyor. Tüm kurallar aynı.
         <br/>
         <br/>
         Sedat İncesu’dan öğrendiğimize göre Türkiye’de 45 tekerlekli basketbol takımı ve 600’e yakın lisanslı sporcu var. Bu takımlardan sadece 4’ünün başında geçmişte basketbol eğitimi almış teknik direktör bulunuyor. Tekerlekli basketbol branşı Avrupa’da ise oldukça yaygın. Başlangıçta 2. Dünya Savaşı’ndaki gazilerin rehabilitasyonu için oluşturulan takımlar zamanla profesyonel anlayışa geçti. Şu an Avrupa’da 6 değişik kategoride kupa organizasyonu düzenleniyor. Milli takımlar düzeyinde Dünya ve Avrupa şampiyonaları var. Milli Takımımız bugün dünyanın en iyi 12. takımı.
         <br/>
         <br/>
         Bu branş Türkiye’de hâlâ tam olarak yaygın hale gelmedi. Altyapı yok. Bazı sporcular 20 yaşından sonra bazıları ise 10 yaşında bu spora başlayabiliyor. Mesela Umut Üner, 12 yaşındayken bir Pazar ailesiyle birlikte sokakta yürüyüş yaptığı esnada aldığı teklifle bu spora başladı: “İstanbul-Aksaray’da ailemle yürüyüş yapıyorduk. O sırada beni gören SSK’lı bir yönetici ‘Bizim takımda oynamak ister misin?’ diye sordu. Ben de ‘olur’ dedim.”
         <br/>
         <br/>
         Bir takım oluşturmak için başlangıçta paraya biraz kıyılması gerekiyor. Çünkü bir oyuncunun sandalyesi yaklaşık 5 milyar civarında. Sandalyeler her sporcunun ölçülerine göre özel hazırlanıyor. Sedat hoca Türkiye’de çoğu kulübün bir iyilik yapmak için takım kurduğunu belirtiyor. Ancak G.Saray’ın olaya son derece profesyonel yaklaştığını ve bu spor dalında dereceler hedefleyecek bir yapı oluşturduğunu kaydediyor.
         <br/>
         <br/>
         Takımdaki 13 sporcunun 5’i maç günleri İstanbul’a geliyor. Engelli sporcuların bir yerden bir yere taşınması kolay olmadığı için şimdilik böyle bir çözüm bulunmuş. Diğer oyunculardan 5’i kulübün İstanbul’da tuttuğu lojmanda Sedat hocayla birlikte kalıyor. 2 sporcu ise aileleriyle yaşıyor. Sedat hocayla beraber lojmanda kalan 5 sporcu günlük yaşamdaki ihtiyaçlarını kendileri karşılıyor. Çamaşır, bulaşık yıkamak, yemek yapmak için kimseye muhtaç değiller. İçlerinden bazıları ailelerinden ayrı kalmanın üzüntüsünü yaşasa da lojmanda olmaktan yine de mutlu. Sedat hoca önümüzdeki yıl tüm takımın İstanbul’da toplanacağını belirtiyor. Kulübün gerekirse bir lojmanı daha sporcular için tahsis edeceğini anlatıyor. G.Saray ayrıca bu işin altyapısına da el atacak.
         <br/>
         <br/>
         Sedat hoca sporcuların ne kadar para aldıklarını ise ısrarla söylemiyor. Sadece bir sporcunun yıllık ortalama maliyetinin 15-20 bin dolar arasında değiştiğini kaydediyor. Kulübün şu an içinde bulunduğu maddi duruma karşı ödemelerde bugüne kadar hiçbir sorun yaşanmamış. Sporculardan ev, araba alan bile var. Hatta okuluna devam eden bazı oyunculara G.Saray öğrenim bursu bile ayarlıyor. Mesela Haliç Üniversitesi’nde okuyan Şuayip Kablan’ın bursunu kulübü ayarlamış.
         <br/>
         <br/>
         Takımdaki sporcular G.Saray’da olmaktan dolayı oldukça mutlu. Özellikle de G.Saray’ı tutanlar. Bazı sporcular bu kulübe gelmeden önce G.Saray’a gönül vermiyorlardı. Şimdi ise hepsi birer G.Saray hayranı. Futbol takımından da Ümit Karan’ı çok seviyorlar. Hakan Şükür ve Hasan Şaş’ın kendilerine yaptığı ziyareti ise unutamıyorlar. Sporcuların hepsi NBA ve Mehmet Okur hayranı. En büyük rahatsızlıkları ise Türkiye’de insanların engellilere bakış tarzı. Takım kaptanı Aytaç Ercan, G.Saray’a transfer olduktan sonra bu spordan ciddi bir gelir kaynağı elde etmeye başladıklarını belirtiyor. “Birçok insandan daha çok para kazanıyoruz. Ama engelli olduğumuz için sokakta bizi görenler hâlâ bize para uzatmaya kalkışıyor.” diyor. Sporcuların hepsi birçok ülke gezdiklerini, oralarda kimsenin engelli vatandaşlara acıma hissiyle yaklaşmadığını anlatıyor. Özel davranılması gereken engelli grubunun da zihinsel engelliler olduğunu dile getiriyor, Türkiye’deki tüm engellilere de spor yapmalarını tavsiye ediyorlar.
         <br/>
         <br/>
         OYUNCU KADROSU
         <br/>
         <br/>
         1 - Aytaç Ercan (Kaptan),
         <br/>
         2 - Selim Demirdağ,
         <br/>
         3 - Volkan Aydeniz,
         <br/>
         4 - Ali Asker Turan,
         <br/>
         5 - Selim Sayak,
         <br/>
         6 - Ahmet Mencik,
         <br/>
         7 - Can Polat Çolak,
         <br/>
         8 - Umut Ünar,
         <br/>
         9 - Şuayip Kablan,
         <br/>
         10 - Umut Akbay,
         <br/>
         11 - Eyüp Atırcıoğlu,
         <br/>
         12 - Ferit Gümüş,
         <br/>
         13 - Serdar Antaç
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 704 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23558), [web.archive.org (arşiv bağlantısı)](http://web.archive.org/web/20060515095819/http://www.aksiyon.com.tr:80/yazdir.php?id=23558)
