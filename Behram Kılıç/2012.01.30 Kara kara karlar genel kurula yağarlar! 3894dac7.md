# Kara kara karlar, genel kurula yağarlar!

*Behram Kılıç 2012.01.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye Futbol Federasyonu’nun karlı bir Ankara havasında gerçekleşen olağanüstü genel kurulunda yaşananları en iyi İnegölspor delegesinin sözleri özetliyordu: “Bu ortamda bir tane karın beyaz olduğuna inanmıyorum.”
  </font>
 </div>
 <div id="newsText">
  <font class="detail-text">
   <p>
    Karlı bir Ankara havasıydı. Türkiye Futbol Federasyonu’nun tarihî olağanüstü genel kurulunun yapılacağı otele gitmek için bindiğimiz taksinin şoförünün kafası rahattı. Ortaokul sıralarındayken bir maçta sakatlanmış ve o gün bugündür futbolla hiç ilgilenmemişti. Onun bizi şaşırtan hâlini geride bırakıp lobiye vardığımızda saatler 08.30’u gösteriyordu. Olağanüstü genel kurulda, haklarında şike ve teşvik primi iddiası bulunan kulüplere uygulanması muhtemel yaptırımların değiştirilip değiştirilmemesi görüşülecekti. Saat 11.00’de başlayacak genel kurul öncesi delegeler bir o yana bir bu yana turluyordu. Stresli bir bekleyiş hâkimdi. Ne olacağını kimse kestiremiyordu.
   </p>
   <p>
    Genel kurula 1 saat kala 2. ve 3. Lig delegelerinin salona giriş kartlarını aldığı banka gidiyoruz. Onların hissiyatları önemliydi. Yukarıda filler tepişirken aşağıdakiler ne düşünüyordu? İlk karşılaştığım, İnegölspor delegesiydi. “Bu ortam içinde bir tane karın beyaz olduğuna inanmıyorum.” deyiverdi. Aziz Yıldırım’ın “Herkes kadar kirliyiz.” sözünün bir diğer versiyonuydu bu. Futbol Federasyonu Başkanı Mehmet Ali Aydınlar’a kızgındı. Şikeden gelecek cezalardan kendilerine kaynak aktarılabileceğini söylemesine fena bozulmuştu: “Bize kaynak aktarmak için illa şike mi olması lazım? Bizim satılık oyumuz yok!”
   </p>
   <p>
    Kalabalıkta Keçiörengücü Başkanı Sedat Tahiroğlu ile karşılaşıyoruz. “Aziz Yıldırım’ın ak dediğine kara, kara dediğine ak derim.” diyor. Yıldırım’a kızgın. Zamanında 2. ve 3. Lig’lere kaynak aktarımını engelleyen kişinin Aziz Yıldırım olduğunu iddia ediyor. Sedat Tahiroğlu’na “58. madde değişmeli mi?” diye soruyoruz. “Değişmemeli.” diyor. “Ama Aziz Yıldırım da bu maddenin değişmesine karşı” hatırlatmasını yapınca, o zaman değişmesi yönünde oy kullanacağını söylüyor.
   </p>
   <p>
    Genel kurula az bir süre kala tüm kulüplerin delegeleri salona akın akın gelmeye başlıyor. Herkesin ne konuşacağını merakla beklediği Trabzonspor Teknik Direktörü Şenol Güneş’e ilgi büyük. G.Saray Teknik Direktörü Fatih Terim’in de etrafı dolu. Keza 4 büyüklerin başkanlarının da...
   </p>
   <p>
    İşin ilginç yanı, şike ve teşvik iddiasıyla mahkeme önüne çıkacaklar, genel kurulda hem sanık hem hâkim. Kararı değiştirecek olanların suçlanan kulüplerin yöneticileri olması manidar. Bir Trabzonspor delegesiyle ayaküstü sohbet ediyoruz. “Kim ne derse desin, Fenerbahçe büyük camia. Biz bu durumda olsak sokağa çıkamazdık. Taraftar nasıl sahip çıkıyor?” diye soruyor. Trabzonspor delegesi, kendi camiasının ileri gelenlerinden ses çıkmamasını ise “Niye çıksın? Bizim bir sıkıntımız yok ki!” şeklinde yorumluyor.
   </p>
   <p>
    G.Saraylı delegeler arasında yer aldığı için eleştirilere maruz kalan, 367 oylamasında Meclis’e girmeyen DYP’nin eski başkanı Mehmet Ağar, Elazığlı yöneticileri Fatih Terim’le tanıştırıyor. Terim’e “Mehmet Battal’ı istiyorlar hocam.” diyor. Terim kısa ve net bir cevap veriyor: “İkna edin, problem yok.” Tam o sırada Kayserispor Menajeri Süleyman Hurma salona girmek üzere. Ağar, Hurma’ya Galatasaray’ı kastederek “Bizimkilerle problem ne?” diye takılıyor. Kayserispor ile G.Saray arasında Faslı oyuncu Ambarat yüzünden ipler gerilmişti. Hurma, “Sizinkiler işi bilmiyor.” diye cevap veriyor.
   </p>
   <p>
    Ve tarihî genel kurul için salona giriyoruz. Oturumun başkanı, Beşiktaşlı Yalçın Karadeniz, yardımcısı ise Trabzonsporlu Hasan Yener. Karadeniz, 7 maddelik gündemi açıyor, 302 delegeden 226’sının salonda hazır olduğunu söyleyerek. Bu sayı daha sonra 248’e çıkıyor. Açılış konuşmasını Mehmet Ali Aydınlar yapıyor. Kısaca, “89 yılın bu en zorlu sorununu Futbol Federasyonu’nun tek başına çözmesi mümkün değil.” mesajını veriyor. Sonra da beklenmedik bir oylamaya geçiliyor: “Genel kurula bir saat ara verilsin mi, verilmesin mi?” Yalçın Karadeniz, keskin gözleriyle ellere bakıyor ve kararını veriyor: “Bir saat ara verilmesine oy birliğiyle…” Arka sıralardan ara verilmemesi yönünde kalkan ellerin daha çok olduğunu gözlemliyoruz ama bunun bir önemi yok. Ara verilmesinden anladığımız, kritik oylamada ‘58. madde değişmesin’ diyenlerin çoğunlukta olduğu ve ikna edilmeleri gerektiği.
   </p>
   <p>
    Aydınlar ve Süper Lig başkanları, ayrı ayrı ve çaktırmadan otel lobisinin alt tarafındaki salona gidiyor. Biz de çaktırmadan oralarda volta atıyoruz! Bir müddet sonra içeriden sesler gelmeye başlıyor. İlk etapta birinin rahatsızlandığını sanıyoruz. Az sonra kapı aralanıyor ve yoğun bir itiş kakış durumu. Birkaç saniye geçmeden Galatasaray Başkanı Ünal Aysal orayı terk ediyor. Ardından da kızgın bir şekilde Mehmet Ali Aydınlar… Sonrasında diğer başkanlar çıkıyor. Sadri Şener ve Yıldırım Demirören merdivenleri birlikte arşınlarken, Şener’in Demirören’e “N’olacaksa olsun artık!” dediğini duyuyoruz. Çok geçmeden de içeride Manisaspor Başkanı Kenan Yaralı ile Orduspor Başkanı Nedim Türkmen’in birbirlerine vurmaya çalıştıklarını öğreniyoruz.
   </p>
   <p>
    Yeniden üst taraftaki lobiye dönelim. Etrafında kalabalık oluşturan Şenol Güneş, şike ve teşvikten ziyade Türk futbolunun sorunlarıyla baş etmemiz gerektiğini söylerken Terim de ona yanaşıp “Şenol hoca ne söylüyorsa aynen katılıyorum.” diyor. Sonrasında ikili birbirlerine takılıyor. Güneş, Terim’e “Kilo aldın.” diyor. Terim, bunu sigarayı bırakmasına bağlıyor: “3 yıldır sigara içmiyorum.” İkna olmayan Güneş, “Puanları topladıkça kilo aldın sen!” diye takılıyor. Ardından da “Spor yapmıyor musun?” diye soruyor. Terim’in cevabı ortamdakileri güldürüyor: “Üç günde bir maç yapıyoruz. Spora vakit kalmıyor ki!”
   </p>
   <p>
    1 saat ara sona eriyor. Kürsüye ilk Galatasaray Başkanı Ünal Aysal çıkıyor. Sürecin başında “Bu ateş üfleyerek sönmez, çözüm zamana yayılamaz” çıkışının sahibi kısa ve net konuşuyor: “Değişime hayır.” Sonrasında söz alanların çoğu Fenerbahçe yöneticiler. Nihat Özdemir, masumiyet karinesinden bahsediyor ve hukuki sürecin bitmesini istiyor. Oysa TFF talimatlarında ‘kanaatle’ ceza verme yetkisi var. Daha önce ‘58. madde değişmeli’ diyen Özdemir, bugün 58. maddenin değişmesine şiddetle karşı çıkıyor. Ali Koç, Aydınlar’a yüklenerek Futbol Federasyonu’nu güven tazelemeye davet ediyor. Bir başka Fenerbahçeli Cihan Kamer, diğer arkadaşlarından farklı olarak Aydınlar’ın iyi niyeti ve samimiyetinden şüphe etmiyor ama sözünü de esirgemiyor: “Cehennemim yolları iyi niyet taşları ile döşenmiştir.” Kamer, UEFA’ya kendilerini şikâyet eden federasyon yöneticileri Lütfi Arıboğan ve İlhan Helvacı’ya da tepki gösteriyor. Ne ilginçtir ki aynı gün gazetelerde F.Bahçe Başkanı Aziz Yıldırım’ın 2007’de UEFA Başkanı Michel Platini’ye “Türkiye’de şike yapılıyor” şeklinde bir mektup yolladığı haberi yer alıyor. Yıldırım, Platini’ye yazdığı yeni mektupta ise Metris’ten önce gelecekle ilgili planlar yaptığı federasyon yöneticisi Göksel Gümüşdağ’ı şikâyet ediyor. Neresinden bakarsanız bakın bir çelişkiler yumağı. Bir başka Fenerbahçeli yönetici Abdullah Kığılı da federasyonu eleştiriyor.
   </p>
   <p>
    Fenerbahçelilerin yanı sıra alt liglerde yer alan Altay, Konyaspor ve Bucaspor delegeleri de 58. maddenin değişmemesini ve kendilerine yapılan haksızlıkların giderilmesini istiyor. Soruşturmada suçlanan Giresunspor’u temsilen kürsüye gelen delegenin “Bu genel kurul, Türk futbolunun temiz eller operasyonu şansıdır.” sözü alkış alıyor.
   </p>
   <p>
    ‘58. madde değişmesin’ diyen Fenerbahçe ile diğer takımlar arasındaki fark şuydu: F.Bahçe, masumiyet karinesine vurgu yaparak hukuki sürecin bitmesini istiyor, diğer takımlar ise federasyondan çözümü zamana yaymadan, 58’e de dokunmadan bir an önce cezaların verilmesini talep ediyordu.
   </p>
   <p>
    Ne konuşacağı merakla beklenen Şenol Güneş, kayıkçı kavgasına girmeden, adeta Türk futbolunun bugünkü durumunun röntgenini çeken bir manifesto yayınlıyor: “Kirli suyu temizlemezsek, kirli sudan biz de nasibimizi alırız.”
   </p>
   <p>
    Sonlara doğru söz alan Kulüpler Birliği Başkanı Yıldırım Demirören’in bir cümleye ‘Fenerbahçemiz’ diyerek başlaması şaşkınlık oluşturuyor, ‘Gerekirse seçime gidelim’ önerisi ise Mehmet Ali Aydınlar’da soğuk duş etkisi yapıyordu. Son söz, ‘58. madde değişmesin’ diye diye bugünlere gelen Orduspor Başkanı Nedim Türkmen’e aitti. Türkmen’in bir defaya mahsus 58’e dokunmak isteyenlerin safında yer alması da hayret uyandırıyordu.
   </p>
   <p>
    Konuşmalar bittikten sonra kendisine yapılan eleştirilere karşı birkaç şey söylemek için kürsüye çıkan Futbol Federasyon Başkanı Mehmet Ali Aydınlar’ın “İnsaf Ali Koç!” ile bunca olan biten karşısında burnundan kıl aldırmayanları kastederek “Herkes suçsuz, suçlu biziz.” cümleleri genel kurula damga vuruyor. F.Bahçe’ye ön yargılı yaklaşıldığı eleştirilerine katılmayan Aydınlar, Güneş’e de teşekkür ederek hocanın tüm sözlerine yüzde yüz iştirak ettiğini söylüyor.
   </p>
   <p>
    Aydınlar’ın en büyük hayali, Fenerbahçe’ye başkan olmaktı. Bunu herkes biliyordu. Bu hayal de Aydınlar’ın en büyük zaafıydı. Bize göre, Fenerbahçeli tüm yöneticilerce hedef gösterilmesinin tek sebebi de bu hayaliydi. Zira Aydınlar’ın, F.Bahçelilerin eleştirilerine cevap verirkenki ses tonu, onun ‘F.Bahçe aşkı’nı ele veriyordu. Belki de salondakiler içinde F.Bahçe’nin içinde bulunduğu duruma en çok üzülen kişi oydu.
   </p>
   <p>
    “Oylama açık mı olsun, kapalı mı?” derken açık oylama yapıldı ve 58 değişmesin diyenlerin istediği oldu. Sonuç olarak genel kurul Türk futbolunun en önemli probleminin çözümünü TFF’ye bıraktı. Üstelik ‘58. maddeyi değiştirmeden görevini yap’ dedi. Ünal Aysal’ın ‘TFF’ye güvenmeliyiz’ söylemi burada önemli. Dava sürecinde yargılanan TFF Başkanvekili Göksel Gümüşdağ’ın da işin içinde olması M.Ali Aydınlar’ın elini zayıflatan unsur. Gümüşdağ’ın istifa ederek Aydınlar’a destek olması bekleniyor. Fenerbahçe’nin yanı sıra Beşiktaş Başkanı Yıldırım Demirören’in de ‘TFF güven tazelemelidir’ çıkışı diğer kulüplerden de destek bulursa TFF Başkanı Aydınlar’ın istifa etmesi kaçınılmaz olur. Ama tersi durumda 58’in değişmemesi -her ne kadar böyle olsun istemese de- Mehmet Ali Aydınlar’ın elini güçlendirdi. Artık Aydınlar’ın kaosu küme düşürme cezaları vererek çözme yetkisi var. Delegeler ondan bunu istedi.
   </p>
   <p>
    Biz ise salonu, İnegölspor delegesinin söylediği sözü düşünerek terk ettik: Acaba salonda bir tane beyaz kar var mıydı?
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=77BAE0850A241104BFB3A6782A801F37?newsId=31717), [web.archive.org (arşiv bağlantısı)](http://web.archive.org/web/20120211131427/http://www.aksiyon.com.tr:80/aksiyon/newsDetail_getNewsById.action;jsessionid=77BAE0850A241104BFB3A6782A801F37?newsId=31717)
