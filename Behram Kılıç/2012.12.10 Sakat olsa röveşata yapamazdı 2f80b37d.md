# Sakat olsa röveşata yapamazdı

*Behram Kılıç 2012.12.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Milyonlarca liranın döndüğü futbolda profesyonel spor hekimliği önemli hâle geldi. Gençlerbirliği’nin spor hekimi Savaş Kudaş ile sporcu sakatlıklarını konuştuk. Kudaş; Musa Sow ve İsmail Köybaşı’yla ilgili de önemli açıklamalar yaptı.
  </font>
 </div>
 <div id="newsText">
  <font class="detail-text">
   <p>
    Bugüne kadar bir kulübün, başka bir kulübün doktoruna transfer teklifinde bulunduğunu duydunuz mu? Geçen yıl Trabzonspor, Gençlerbirliği’nin doktoru Savaş Kudaş’ı renklerine bağlamak için çabaladı. Ancak şartlarda anlaşılamadığı için bu transfer gerçekleşmedi. Kudaş, 2003’ten beri başkent ekibinde spor hekimliği yapıyor. Mesleğinde hayli deneyimli. Sağlık Bakanlığı’nda Sporcu Sağlığı Merkezi’ni kuran kişi o. Spor hekimliğini tavsiye üzerine tercih etti. Savaş Kudaş ile, gerçekleşmeyen transferinden ziyade sporcu sakatlıkları hakkında konuştuk. Son günlerde çok konuşulan Beşiktaşlı İsmail Köybaşı ve F.Bahçeli Musa Sow’un sakatlıklarını da ona sorduk.
   </p>
   <p>
    -İsterseniz şu an güncel olan Beşiktaşlı İsmail Köybaşı’nın sakatlığıyla başlayalım. Bağları tekrar koptu. Doktoru eleştirildi. Sizce doktoru hatalı mı?
   </p>
   <p>
    İsmail’in durumunu tam bilmiyorum. Sanırım ön çapraz bağlarını koparmış. 5 buçuk ay sonra da tekrar sahalara dönmüş. Sonra yine sakatlanmış. 5 buçuk ay az bir süre değil. Böyle bir hasta 5-7 ayda döner. 3 buçuk ay sonra dönse hatadır derim. Belli testleri yapmışlardır. Kuvvet, denge gibi... Yoksa döndürmezlerdi.
   </p>
   <p>
    <strong>
     -Fenerbahçeli Musa Sow hakkında ne diyeceksiniz? Sow, eski doktorunun sakat olarak transfer edildiğini söylemesinden sonra her maçta gol atıyor.
    </strong>
   </p>
   <p>
    Musa Sow’unki aslında spekülatif bir durum. Profesyonel hastaların yüzde 80-90’ının MR’ları, dizleri normal insanlara göre bozuktur. MR görüntüleri normal değildir. Vücudun toparlayacağından çok daha üstün bir performans sergiliyorlar. Çekilen MR’da problem olabilir. Birçok sıkıntı çıkabilir. Ama bu oyuncular yine oynayabilirler. Profesyonel liglerde tarama yapılsın, yüzde 70’inin dizinde sorun çıkar. Ben Musa Sow’un birkaç maçını izledim. Her topa giriyor. Ciddi bir cerrahi sorunu olduğunu düşünmüyorum. Röveşata yapıyor. Ciddi sakatlığı olan oyuncu röveşata yapamaz.
   </p>
   <p>
    <strong>
     -Sow’un doktorunun açıklamaları futbolcunun moralini bozacak cinstendi. Siz bu tür açıklamaları etik buluyor musunuz?
    </strong>
   </p>
   <p>
    Eğer bir sporcuda yapılan muayene ve tetkiklerde bir sorun saptarsak bunu mutlaka kulüp idarecileri ve teknik ekiple paylaşıyoruz. Hekim olarak kulüpte çalışırken bazı şeylere göz yumuyorsak ve ayrıldıktan sonra bunları deşifre ediyorsak bu bana pek etik gelmiyor.
   </p>
   <p>
    <strong>
     -Spor hekimliği branşı konusunda Türkiye’nin dünyadaki yeri nedir?
    </strong>
   </p>
   <p>
    Türkiye’deki spor hekimliği aslında 1940’larda bazı girişimlerle başladı. Ancak zaman zaman yavaşlamayla beraber son 20 yılda oldukça ilerleme kaydetti. Yıllar önce tedavi için sporcularımız yurtdışına giderken artık yurtdışından gelen hastaların tedavisi ülkemizde yapılmaya başladı.
   </p>
   <p>
    <strong>
     -Her kulüp spor hekimleriyle mi çalışıyor?
    </strong>
   </p>
   <p>
    10 yıl önce lig takımlarında pratisyen arkadaşlar, genel cerrah, ortopedist, aile hekimi çalışırken şu an Süper Lig kulüplerinde yaklaşık 5-6 spor hekimi çalışmakta. Spor hekimi sayısı arttıkça bu oranın da artacağı kanaatindeyim.
   </p>
   <p>
    <strong>
     -Ortopedi doktorlarıyla ayrıldığınız noktalar nelerdir?
    </strong>
   </p>
   <p>
    Genelde spor hekimliğinin, ortopedi veya fizik tedavinin alt branşı olduğu düşünülse de farklı eğitim almaktayız. İhtisasımız içinde 10 ay ortopedi rotasyonu, 6 ay fizik tedavi rotasyonu ve 6 ay da kardiyoloji rotasyonu var. Bunlarla beraber bizim saha ve performans testlerimiz var. Bunları teknik ekibe rapor hâlinde sunuyoruz. Bu bahsettiğim konular spor hekimliğine has konular. Pratikte de biz sporcuyla çalıştığımız, antrenmanını izlediğimiz için yaklaşımımız çok farklı. Cerrahlar genelde olaylara cerrahi boyutta bakarken bizim için cerrahi en uzak noktadır. Ve cerrahiye gidene kadar alternatif tüm tedavileri deneriz.
   </p>
   <p>
    <strong>
     -Futbolcular genelde hangi tür sakatlıkları yaşıyor?
    </strong>
   </p>
   <p>
    Diz ve ayak bileği yaralanmalarını sıklıkla görüyoruz. Bunun yanında kas sakatlıkları da az değil.
   </p>
   <p>
    <strong>
     -Her sakatlığın belli bir tedavi süresi var mıdır? Kişiye göre tedavi süreleri değişir mi?
    </strong>
   </p>
   <p>
    Tabii ki her sakatlığın kendine has özellikleri vardır. Ve bu özellikler kasın iyileşme sürecini belirler. Bunun yanında sporcunun kas yapısı, esnekliği, dayanıklılığı ve kuvveti de sakatlığın ne kadar süreceği konusunda bize ipucu verir. Sürenin belirlenmesinde diğer bir faktör sporcunun psikolojik durumudur. Tüm bunlar göz önüne alındığında deneyimli bir kulüp doktoru sakatlığın süresi hakkında yorum yapar.
   </p>
   <p>
    <strong>
     -‘Filan futbolcu iğneyle sahaya çıkacak’ deniyor. İğne ile sahaya çıkmak ne demektir?
    </strong>
   </p>
   <p>
    İğneyle tedavi, çok sıkıntılı bir durum yahut ciddi bir zorlanma olmadığında kullanılan bir yöntem. Bu tür sakatlıklarda ya lokal anestezi ya da enjeksiyon kullanarak oyuncuyu hazır hâle getirirsiniz. Böylelikle biraz daha uzun sürecek sakatlık bir-iki gün içinde toparlanır. İğneyle tedavi, gerçekten oynayamayacak oyuncuyu oynatmak değil, sporcunun ağrılarını azaltıp oynamasını sağlamaktır. Mesela futbolcunun parmağında kırık var. Parmağı tamamen uyuşturup maç oynamasını sağlayabiliriz.
   </p>
   <p>
    <strong>
     -Ciddi sakatlıklarda genelde yurtdışına gidiliyor. Bayern Münih’in doktoru çok ünlü. Ona gidilmesini doğru buluyor musunuz?
    </strong>
   </p>
   <p>
    Evet, Bayern Münih’in doktoru uzun yıllardır sporcu sağlığı konusunda çalışmış ve alternatif tedavileri bilen bir hekim. Sadece ülkemizden değil, tüm dünyadan sporcular ona gidiyor. Bir şeyler öğrenebilir miyim diye ben de birkaç kez kontak kurdum. Yaptığı tedavileri izleyerek o tedavileri kullanmaya başladım. Sayesinde proloterapi ve hücre iyileşmesini hızlandıran metotları öğrendim.
   </p>
   <h3>
    <span>
     Sakatlık numarası yapanlar oluyor
    </span>
   </h3>
   <p>
    <strong>
     -Doktor hatası yüzünden sporcu sakatlıklarının daha uzun sürdüğü yönündeki eleştiriler için neler söyleyeceksiniz?
    </strong>
   </p>
   <p>
    Maalesef böyle durumlarla karşılaşıyoruz. Benim hekimlikte ana prensibim ‘Doğru tanı koyamazsanız, doğru tedavi edemezsiniz’ cümlesinde saklı. Bazen hekim arkadaşlar tanıda yanılıp sporcunun spora erken dönmesine sebep olabilmekte. Bazen de yanlış tedaviler sporcuyu uzun süren sakatlık periyoduna sokabilmekte.
   </p>
   <p>
    <strong>
     -Futbolcular zaman zaman ‘sakat numarası’ yapıyorlar mı?
    </strong>
   </p>
   <p>
    Tabii dönem dönem böyle şeylerle karşılaşıyoruz. Özellikle sporcunun yorgun veya isteksiz olduğu zamanlarda sporcu terimiyle ‘sakata yatmak’ söz konusu. Ama uzun yıllardır sporcuyla çalışınca kim sakat kim numara yapıyor anlıyorsunuz. Hatta geçen hafta sporculardan biri arka adalesini tutarak geldi ve ‘çok ağrım var, antrenmana çıkamam’ dedi. Muayene sonucu bir şey olmadığını gördüm. Oyuncu yanındaki arkadaşına dönerek ‘doktor yine anladı, yutmadı’ diyerek güldü ve çıktı.
   </p>
   <p>
    <strong>
     -Sporcular, doktorların kendilerine daha fazla istirahat vermeleri için onlara ricada bulunuyorlar mı?
    </strong>
   </p>
   <p>
    Bizde sakat oyuncu zaten diğerinden daha fazla çalışır. Mutlaka en az 2 saatlik tedavi süreci vardır. Ve fizyoterapistler eşliğinde yaptığı salon çalışması normal antrenmandan daha yorucudur. Bu yüzden kimse sakatlar grubuna katılmak istemez. Ancak deneyimlerimden şunu söyleyebilirim: İsteksiz sporcuyu antrenmana zorlarsanız gerçekten sakatlanma ihtimali artıyor. Bu yüzden teknik ekiple görüşüp o oyuncuyu dinlendirmek daha iyi oluyor.
   </p>
   <p>
    <strong>
     -Kulüp doktorları zaman zaman futbolcu ve kulübü koruma adına futbolcunun sakatlığı ile ilgili yalan yanlış beyan veriyor mu?
    </strong>
   </p>
   <p>
    Zaman zaman gazetelerden okuyoruz ‘futbolcunun sakatlığı 6 hafta sürecek’ diye. Ancak 3 hafta sonra aynı sporcuyu sahada görüyoruz. Böyle bir şey yok. Fizyolojik olarak böyle bir iyileşme olamaz. Çünkü kimsede sihirli değnek yok. Bu durumda iki şey geliyor akla. Ya teşhis ve süre yanlış ya da birileri kendini lanse etmek için doğru söylemiyor.
   </p>
   <p>
    <strong>
     -Yani kulüp doktorları kendilerini garanti altına almak için 3 haftada geçecek sakatlığı 6 hafta diye mi lanse ediyorlar?
    </strong>
   </p>
   <p>
    Bu durumlarla karşılaştığım oldu. Tabii bazı hekim arkadaşların işi çok iyi bilmemesi, yönetim ve teknik direktör baskısı böyle şeyler yaptırabiliyor. Arkadaşlar da kendini garantiye almak istiyor. Bu yüzden süreyi normalden 1-2 hafta fazla söyleyebiliyorlar. 6 haftayı en fazla 10 gün aşağı çekebiliriz, o kadar.
   </p>
   <p>
    <strong>
     -Transfer edilen oyuncuların sağlık taramaları ciddiyetle yapılıyor mu?
    </strong>
   </p>
   <p>
    Son yıllarda sağlık taramaları oldukça ciddi yapılıyor. Ancak bu taramalar genellikle transfer günü veya sonrasında oluyor. Gençlerbirliği’nde ise oyuncuyu transfer etmeden tüm sağlık kontrollerini yapıyor, hatta geçmiş sakatlıklarını araştırıyoruz.
   </p>
   <p>
    <strong>
     -Son dönemler adını sıkça duyduğumuz kök hücre tedavisi nedir? Gerçekten işe yarıyor mu?
    </strong>
   </p>
   <p>
    Aslında spor medyasında kök hücre tedavisi olarak bahsedilen “PRP Tedavisi” trombositten zengin plazma tedavisidir. Yapılan çalışmalarda kas yırtıklarında olumlu etkileri olduğu saptanmıştır; ancak mucizevi bir tedavi yöntemi değildir. Yani 5 haftalık tedaviyi 2 haftaya çekmez, en fazla 4 haftada iyileştirir. Hakkında hâlâ çalışmalar yapılmakta olan bir tedavi yöntemi.
   </p>
   <p>
    <strong>
     -Oyuncular doping konusunda yeterince bilinçli mi? Eğer ciddi testler yapılsa, Türkiye’de doping kullanan oyunculara rastlayabilir miyiz?
    </strong>
   </p>
   <p>
    Ülkemizde futbolda çok ciddi kontroller yapılıyor. Son dönemlerde dopingli sporcu çıkmıyor. TFF Dopingle Mücadele Kurulu iyi çalışıyor. Kulüp doktorları da doping konusunda çok deneyimli.
   </p>
   <p>
    <strong>
     -Yerli ve yabancı sporcular arasında sağlıklı beslenme, yaşama gibi konularda bir fark var mı?
    </strong>
   </p>
   <p>
    Avrupa’da oynamış sporcular kendilerine daha fazla özen gösteriyor.
   </p>
   <p>
    <strong>
     -Sporcular uygun gördüğünüz tedavi programına sadık kalıyor mu?
    </strong>
   </p>
   <p>
    Tabii bunlar karşılıklı güven meselesi. Eğer sporcu size güveniyorsa tedavi programına sadık çalışıyor.
   </p>
   <p>
    <strong>
     -Sakatlık sonrası bir oyuncunun psikolojik hazırlığının önemi nedir?
    </strong>
   </p>
   <p>
    Sakatlık sonrası spora dönüşte psikolojik destek önemli. Tüm tedaviler bittikten sonra mutlaka bu safhayı geçmek lazım. Psikolojik destek, sporcunun en güvenli ve yaralanma riskini minimumda tutacak şekilde spora dönüşünü sağlıyor.
   </p>
   <h3>
    <span>
     Sigara, alkol ve gazlı içeceklerden uzak durulmalı
    </span>
   </h3>
   <p>
    <strong>
     -Sigara içen oyunculara çok rastlıyoruz. Sigara performans sporu yapan sporculara ne kadar zararlı? Aynı şekilde alkol alan oyuncular da var…
    </strong>
   </p>
   <p>
    Sigara ve alkolün performansı olumsuz etkilediği saptanmış. Özellikle sigara performans oyuncusunda oldukça zararlı. Aynı şekilde aşırı yüklenme yapmış vücuda alınan alkol karaciğerde toksik maddelere dönüşerek hücre zararına ve sakatlık riskine yol açıyor. Bu konuda sporcuların bir kısmı bilinçli olmasına rağmen büyük kısmı maalesef bilinçli değil.
   </p>
   <p>
    <strong>
     -Bir futbolcunun dinlenmesi nasıl olmalı? Futbolcuların beslenmesine dair neler söylemek istersiniz? Kola, çay, nescafe zararlı mı mesela...
    </strong>
   </p>
   <p>
    Vücudunu maksimal bir eforla yoran bir futbolcunun dinlenme periyodu çok önemli. İyi bir beslenmenin ardından yorgun vücudun dinlenmesi, hem sakatlanma riskini azaltır hem de performansı artırır. Bu bağlamda sporcunun dinlenme esnasında TV ve bilgisayar karşısında zaman geçirmemesi, bunun yerine müzik dinleyerek rahatlaması iyi olacaktır. Özellikle yatmadan önce çay, kahve gibi uyarıcı özelliği olan içeceklerden uzak durulmalı. Vücudun temel ihtiyacı sudur ve su tüketimi mutlaka sağlanmalı. İçilen gazlı içecekler hem mideyi şişirerek rahatsızlığa hem de kilo artışına sebep olur.
   </p>
   <p>
    <strong>
     -Oyuncuların özel hayatlarındaki dalgalanmalar sahadaki performanslarını ne derece etkiliyor?
    </strong>
   </p>
   <p>
    Gece hayatı futbolcunun mesleğine erken veda etmesine sebep olur. Özellikle genç arkadaşlara şunu söylemek istiyorum. Profesyonellik mukavele ile olmaz, eğer profesyonel oyuncu olacaksanız hayatınızın her aşamasını profesyonel yaşamak zorundasınız. Avrupa’da 36-37, hatta 40 yaşına kadar elit düzeyde futbol oynayan sporcuların bizden tek farkı profesyonel spor yaşam biçimidir.
   </p>
   <p>
    <strong>
     -Futbolcular sporu bıraktıktan sonra aşırı kilo alıyor. Onlara neler tavsiye edersiniz?
    </strong>
   </p>
   <p>
    Sporu bıraktıktan sonra beslenmelerini eski alışkanlıklarına göre devam ettiriyorlar. Ancak yaktıkları enerji antrenman zamanındakinin dörtte birine iniyor. Bu da hızlı kilo almaya neden oluyor.
   </p>
   <p>
    <strong>
     -Teknik heyetin antrenman programlarına bir müdahaleniz oluyor mu?
    </strong>
   </p>
   <p>
    Eskiden teknik ekip genellikle her şeyi planlar ve uygulamaya koyardı. Ancak son yıllarda ekip anlayışının oturması, planlamalarda sağlık ekiplerinin de müdahale etmesini sağladı ki doğrusu da bu zaten. Biz son 5 yıldır teknik ekiple fikir alışverişinde bulunuyoruz.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34289-sakat-olsa-rovesata-yapamazdi.html), [web.archive.org (arşiv bağlantısı)](http://web.archive.org/web/20130131202213/http://www.aksiyon.com.tr/aksiyon/haber-34289-sakat-olsa-rovesata-yapamazdi.html)
