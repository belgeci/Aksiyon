# Bisiklet meğer takım sporuymuş

*Behram Kılıç 2011.05.09*

<font class="agenda2NewsSpot">
 47. Cumhurbaşkanlığı Bisiklet Turu geride kaldı. Tur, Eurosport’un yayınıyla 123 ülke tarafından izlendi. Ülkemizde ilgi görmeye başlayan bisiklet sporuna dair bilmediğimiz o kadar çok şey var ki...
</font>
<font class="newsDetail">
 <p>
  <p class="MsoNormal">
   <span>
   </span>
   1360 kilometrelik turun son etabıydı. Genel ferdî klasmanda Alexander Efimkin'in üstünlüğü sürüyordu. En ufak bir kaza dahi yaşanmaması için takım arkadaşları seferberdi. Her zaman olduğu gibi Efimkin'i aralarına aldılar ve yarışın son metrelerine kadar da onu taşıdılar. Herhangi bir aksilik yaşanmadı ve Type 1 takımının Rus sporcusu, turu genel ferdî klasmanda zirvede tamamladı.
  </p>
  <p class="MsoNormal">
   Bu yıl 47'ncisi gerçekleştirilen Cumhurbaşkanlığı Bisiklet Turu'nun son etabında yaşananları anlattık size. 22 takımdan 168 sporcunun katıldığı Avrupa'nın en prestijli turnuvalarından biri gerçekleşti ülkemizde. 2HC klasmanındaki tura pro-continental seviyedeki takımlar katıldı. Geçmiş yıllarda hep yabancı takımları izliyorduk. Bu sene iki continental takım oluşturduk ve ikisi de tura katıldı. Bu ekipler Konya Torku Şeker ile Manisaspor bisiklet takımlarıydı.
  </p>
  <p class="MsoNormal">
   Konya Şekerspor Bisiklet Takımının menajeri Mehmet Şafakcı ile bisiklete dair birçok şeyi konuştuk. İlk paragrafta dile getirdiğimiz ‘Takım arkadaşları, Efemkin için seferber oldu' cümlesi bizim çıkış noktamızdı.
  </p>
  <p class="MsoNormal">
   -Gördüğüm kadarıyla bu çok zor bir spor, sporcularımız nasıl besleniyor?
  </p>
  <p class="MsoNormal">
   Bu spor sadece normal beslenme ile yapılabilecek bir spor değil. Sporcuların mutlaka güç veren tabletler alması gerekiyor.
  </p>
  <p class="MsoNormal">
   -Bir bisikletçide olması gereken özellikler nelerdir?
  </p>
  <p class="MsoNormal">
   Çok sabırlı olması gerekir. Sabrın yanında çok çalışmak önemli. Sağlığına, beslenmesine dikkat etmeli. En önemlisi hırslı olmalı.
  </p>
  <p class="MsoNormal">
   -Bir gence şöyle bir baktığınızda ‘bundan bisikletçi' olur diyebilir misiniz?
  </p>
  <p class="MsoNormal">
   İlk bakışta bir ümit verir ama neticede bisiklete bindirmek gerekiyor. Bir antrenmanla da anlayamazsınız. Bu sporda fizik önemli ama karakter de çok önemli. Çok yumuşak karakterdeki bir kişiden bisikletçi olmaz. Bisikletçi biraz agresif olacak.
  </p>
  <p class="MsoNormal">
   -İdeal bir bisikletçi nasıl bir fiziğe sahip olmalı?
  </p>
  <p class="MsoNormal">
   Bu sporda uzun boylular başarılı olamaz. Kısa boylular çok iyi yokuşçu olur. İdeali orta boylu olmaktır. Mesela 1.74 boya sahip bir sporcunun kilosu da 62-64 aralığında olmalıdır.
  </p>
  <p class="MsoNormal">
   -Bireysel bir spor gibi görülüyor. Taktik var mı?
  </p>
  <p class="MsoNormal">
   Tabii ki var. Yarışın kalitesine, yolun durumuna göre taktik değişir. Çok iyi yokuşçu olmayan bir sporcuya ‘yokuşta bas git' diyemezsiniz. Bir takım farklı özellikleri bulunan sporculardan oluşur. Sprinter vardır, yokuşçu vardır. Ve hepsinin görevi de birbirinden ayrıdır. Taşıyıcının görevi ayrıdır, yokuşçunun görevi ayrıdır. Ferdî spor gibi görülse de asla ferdî spor değildir. Takım sporudur. Mesela sporcumuz Miraç, bir etabı 8. bitirdi. Asla kendi başına 8. olamazdı.
  </p>
  <p class="MsoNormal">
   -Taşıyıcı, yokuşçu derken…
  </p>
  <p class="MsoNormal">
   Bizde ‘deryar' denilen bir tabir vardır. Yani, önde giden bir bisikletçinin arkada bıraktığı hava boşluğudur bu. Rüzgâr bizde en önemli handikaptır. Rüzgâr karşıdan estiği zaman siz sprinterinizi fazla yorulmadan finişe getirmek zorundasınız. Takımdaki diğer sporcuların görevi sprinteri finişe taşımaktır. Sprinter grubun önünde pedal çevirmez. Rüzgârdan etkilenmesin diye onu korursunuz. Önde giderek onun deryarınıza girmesini sağlarsınız. Önde giden sporcunun nabız atışı 180'se onun arkasından gelende bu 120'lerdedir. Öyle bir ayarlarsınız ki sprinteri son 300-500 metreye kadar getirirsiniz. Zaten her şey son düzlükte belli olur.
  </p>
  <p class="MsoNormal">
   -Orada tek başına kalan sprinter ne yapmalıdır?
  </p>
  <p class="MsoNormal">
   Orada sporcu çok iyi hesap yapmak zorundadır. Eğer rüzgâr sağdan esiyorsa sol tarafta kalıp soldan finiş yapmalıdır. Ama tutar sağdan finişe varmaya çalışırsa, rakibi onun deryarına girer ve onu kesinlikle geçer.
  </p>
  <p class="MsoNormal">
   -Yarış başladıktan sonra sporculara taktik verebiliyor musunuz?
  </p>
  <p class="MsoNormal">
   Sporcularla koşu öncesi görüşüyoruz. Koşu sırasında ise konuşmak yasak. Geçmişte telsizler vardı. Ama yasaklandı. Sadece Fransa, İtalya ve İspanya turunda telsizlere izin var.
  </p>
  <p class="MsoNormal">
   -Takımda 8 sporcu var. 7'si bir sporcuyu finişe getirmeye çalışıyor. Ama onların bu yaptıkları ödüllendirilmiyor. Bu haksızlık değil mi?
  </p>
  <p class="MsoNormal">
   Yarış bittikten sonra kazanan sporcu doğruca takım arkadaşlarına koşar. Bizim için birinci olan değil, onu birinci yapan sporcular daha önemlidir. Kazanılan primler, hediyeler ortak pay edilir.
  </p>
  <p class="MsoNormal">
   -Ama sonuçta bir tane sporcu kahraman oluyor.
  </p>
  <p class="MsoNormal">
   Evet. Fakat o da en yetenekli sporcudur. Takım onu kabul eder. Her turda bir sprinter olur. Bir de takım lideri. Lidere herkes itaat eder. Sprintere finiş yaptırmazsanız takım başarısız olur.
  </p>
  <p class="MsoNormal">
   -Bireysel gibi görünse de tam bir takım sporu bu.
  </p>
  <p class="MsoNormal">
   Evet. Kimse kendi başına finiş yapamaz. Yardımlaşmanın en yüksek olduğu sporlardan biridir. Rakiple mücadele ediyorsunuz, yağmurla, yolla mücadele ediyorsunuz. Mesela tek başınasınız, lastiğiniz patladı ve geri kaldınız. Asla öndeki gruba yetişemezsiniz. Sürekli rüzgâra karşı pedal çevirirseniz nabzınız 180-190'a dayanır. Bu nabız atışıyla da çok gidemezsiniz.
  </p>
  <p class="MsoNormal">
   -Takımınızdaki sporcular para kazanıyorlar mı?
  </p>
  <p class="MsoNormal">
   Tabii ki kazanıyorlar. Ama daha çok kazanmaları gerekiyor.
  </p>
  <p class="MsoNormal">
   -Size göre Türk sporcusunun eksikliği nedir?
  </p>
  <p class="MsoNormal">
   Rakipleri büyük görme kompleksi var. Bunu aşmaya çalışıyoruz. Bu geçmişten geliyor. İnşallah turlar koştukça bu düşünce kaybolacak.
  </p>
  <p class="MsoNormal">
   -Bisiklet sporcusu nasıl antrenman yapar?
  </p>
  <p class="MsoNormal">
   Önceleri antrenman çok, yarış azdı. Şimdi yarış çok, antrenman az. Antrenmanlar artık dinlenme amaçlı oluyor. Kışın ise genelde kondisyon çalışması yapıyoruz.
  </p>
  <p class="MsoNormal">
   -Sezon ne zamana kadar devam ediyor?
  </p>
  <p class="MsoNormal">
   Kasıma kadar. Türkiye içinde 8 tur koşacağız, yurt dışında da toplamda 9 tane tur planımız var. Yoğun bir sezon geçireceğiz.
   <span>
   </span>
  </p>
  <p class="MsoNormal">
  </p>
  <p class="MsoNormal">
   4 büyükleri
   <span>
   </span>
   aramızda görmek isteriz
  </p>
  <p class="MsoNormal">
  </p>
  <p class="MsoNormal">
   Cumhurbaşkanlığı Bisiklet Turu'nun son yıllarda hatırı sayılır ilgi görmesinde hiç kuşkusuz en büyük pay Federasyon Başkanı Emin Müftüoğlu'na ait. İstanbul'da başlayıp Alanya'da sona eren tur boyunca her gün 1200 kişi oradan oraya transfer oldu. Müftüoğlu, bu insanların neredeyse hepsiyle tek tek ilgilendi. Bisikletin hızlı gidişindeki heyecanın kendisine yansıdığını söylüyor. ‘Bisikletin tekeri sizinle hızlı dönmeye başladı' dediğimizde ise mütevazılığı elden bırakmıyor: “Burada Genel Müdürümüz Yunus Akgül'ün, daha önceki genel müdürümüz Mehmet Atalay'ın bize büyük katkıları oldu. Cumhurbaşkanımızın da büyük desteği var.” Bu yıl Cumhurbaşkanlığı Bisiklet Turu, dünyadaki HC kategorisindeki 14 turdan biri oldu. Müftüoğlu, turun birkaç yıl bu kategoride devam edeceğini, sonrasında ise bisikletin Şampiyonlar Ligi sayılan Pro Tur'un mutlaka Türkiye'de düzenleneceğini belirtiyor. Emin Müftüoğlu, 4 büyüklere de seslenerek bisiklet takımı kurmalarını istiyor. “F.Bahçe, G.Saray, Beşiktaş ve Trabzonspor'un aramızda olmasını çok isteriz. 1 milyon civarında bir bütçeyle takım kurabilirler.”
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=21C9DFCE8732F1AA04ED46B034E1392D?newsId=29369), [web.archive.org (arşiv bağlantısı)](http://web.archive.org/web/20110513025132/http://www.aksiyon.com.tr:80/aksiyon/newsDetail_getNewsById.action;jsessionid=21C9DFCE8732F1AA04ED46B034E1392D?newsId=29369)
