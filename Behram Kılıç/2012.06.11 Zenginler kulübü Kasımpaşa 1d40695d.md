# Zenginler kulübü Kasımpaşa

*Behram Kılıç 2012.06.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Play-off finalinde Adanaspor’u yenerek Süper Lig’e çıkan ve yeni yönetim ile büyük hedefler belirleyen Kasımpaşaspor, yakında 232 dönümlük bir arazinin de sahibi olacak.
  </font>
 </div>
 <div id="newsText">
  <font class="detail-text">
   <p>
    Kasımpaşaspor yeniden Süper Lig’e yükselmenin yanı sıra süper bir yönetim kurulu oluşturmanın da heyecanını yaşıyor. 2003-04 sezonunda 3. Lig’de, 2004-05 sezonunda ise 2. Lig’de şampiyonluğu yakalayan, 2005-06 sezonunda Bank Asya’da play-off’lara kalmayı başarıp oradan Süper Lig’e çıkan ama çıktığı gibi düşmekten kurtulamayan, sonraki yıl yeniden Süper Lig’e çıkmayı başaran, 2 sene kaldıktan sonra bir kez daha Bank Asya’nın yolunu tutan Kasımpaşaspor, bu yıl yine play-off’lar’da mutlu sona ulaşarak Süper Lig’e çıkmayı başardı.
   </p>
   <p>
    Takım tam da Süper Lig’e çıkma arifesinde el değiştirdi. Takımı Ciner Holding satın aldı. Hemen akabinde yönetim kurulu değişikliğine gidildi. Kulübün bugünlere gelmesinde büyük pay sahibi olan ve son 10 yıldır kulübün başkanlığını yapan Hasan Hilmi Öksüz’ün de yer aldığı yeni yönetimin çoğunluğu tanınmış iş adamlarından oluşuyor. Orjin Grup’un ortaklarından Zafer Yıldırım başkanlığa getirilirken; enerji, medya ve turizm alanında faaliyet gösteren Ciner Holding’in sahibi Turgay Ciner de sahibi olduğu kulübün yönetimine girdi. Bunun yanında Beşiktaş’ın efsane yöneticisi İhsan Kalkavan, iş adamları Mehmet Turgut Yılmaz, Mehmet Fatih Saraç, Azeri iş adamı Mübariz Mansimov Gurbanoğlu ile Beyoğlu Belediye Başkanı Ahmet Misbah Demircan gibi isimler de bundan sonra Kasımpaşaspor’un daha büyük başarıları için çalışacak.
   </p>
   <p>
    Dernekler statüsüne göre yönetilen kulübün profesyonel futbol şube yönetiminin idaresi, Kasımpaşa Sportif Faaliyetler AŞ’de olacak. Bu şirket de yeni kuruldu. Yönetimin hedefi öncelikle altyapı tesisleri inşa etmek ve ardından da Avrupa’yı hedefleyen bir takım oluşturmak.
   </p>
   <p>
    Önceki başkan Hasan Hilmi Öksüz’ün siyasette derin bir geçmişi var. Millî Selamet Partisi, Refah Partisi ve Fazilet Partisi’nde aktif görevler almış. ‘Beyefendi’ diye hitap ettiği Başbakan Erdoğan ile uzun yıllardır arkadaş. 2002’de dönemin Beyoğlu Belediye Başkanı Kadir Topbaş’ın ricasıyla Kasımpaşaspor’da yöneticilik yapmaya başlayan Öksüz, 2004’te başkanlığa oturdu. Onun gelmesiyle de Kasımpaşaspor’un talihi değişti.
   </p>
   <p>
    Hasan Hilmi Öksüz, Kasımpaşaspor’a büyük katkılar sağladı. Mesela, bazı kesimlerin cami yapılmasına karşı çıktığı Taksim’deki 5 dönümlük arazi şu an otopark olarak işletiliyor. En az 150 araçlık otoparkın geliri 2005’ten beri Kasımpaşaspor’a gidiyor. Öksüz, bir bölümü SGK’ya ait arazi üzerinde bulunan Recep Tayyip Erdoğan Stadı’nın yıllık 570 milyonluk kirasını da yine ikili ilişkileriyle halletmeyi başardı.
   </p>
   <p>
    Kasımpaşaspor’un geleceği ile ilgili en önemli olay ise kulübe verilmek üzere Millî Emlak Genel Müdürlüğü’nden talep edilen 232 dönümlük arazi. Kulübün bu talebi olumlu karşılandı. Arazinin tescil işlemleri bitti ya da bitmek üzere. Yeni yönetimin Kemerburgaz’daki arazide 6 futbol sahası, yüzme havuzu, kapalı spor salonu, atletizm parkurları, altyapı ile ilgili tesisler yapmayı planladığı gelen haberler arasında. Bu arazide aynı zamanda Türkiye’de hiç olmayan futbol okulu projesinin de hayata geçirilmesi hedefleniyor. 232 dönümlük arazinin geri kalanının ne için kullanılacağını ise zaman gösterecek. F.Bahçe’nin idmanlarını yaptığı Can Bartu Tesisleri’nin 80, G.Saray’ın Florya Metin Oktay Tesisleri’nin 110, Beşiktaş’ın Ümraniye Nevzat Demir Tesisleri’nin 145 dönümlük arazi üzerine kurulduğu düşünüldüğünde 232 dönümlük arazinin ne kadar büyük olduğu daha iyi anlaşılabilir.
   </p>
   <p>
    Kasımpaşaspor’un maddi destekçilerinin yanında manevi destekçileri de var. Başbakan Erdoğan ve İstanbul Büyükşehir Belediye Başkanı Kadir Topbaş önde gelen isimler. Erdoğan, Süper Lig’e çıktıktan sonra makamında kabul ettiği heyetten, altyapıya önem vermelerini ve Süper Lig’de kalıcı olmalarını istedi.
   </p>
   <h3>
    Kulübün yeni yönetim kurulu
   </h3>
   <ul>
    <li>
     Turgay Ciner  Zafer Yıldırım (Başkan)
    </li>
    <li>
     Hasan Hilmi Öksüz  (Başkanvekili)
    </li>
    <li>
     Can Kaymak (Genel Müdür)
    </li>
    <li>
     Ahmet Misbah Demircan
    </li>
    <li>
     İhsan Kalkavan
    </li>
    <li>
     Mübariz Mansimov Gurbanoğlu
    </li>
    <li>
     Mehmet Turgut Yılmaz
    </li>
    <li>
     Mehmet Fatih Saraç
    </li>
   </ul>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=32800), [web.archive.org (arşiv bağlantısı)](http://web.archive.org/web/20120620223909/http://www.aksiyon.com.tr:80/aksiyon/newsDetail_getNewsById.action?newsId=32800)
