# Ayağa kalk Sakarya!

*Behram Kılıç 2013.03.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son yıllarda iyice kan kaybeden Türk futbolunda bu da oldu. Futbolcu, teknik direktör ve taraftarlardan oluşan bir yönetim kuruldu. Şaka değil, gerçek. Olay Sakaryaspor’da yaşandı. Kulübün kapısına kilit vurulmasın diye, ağırlığı futbolculardan oluşan bir yönetim göreve geldi.
  </font>
 </div>
 <div id="newsText">
  <font class="detail-text">
   <p>
    Karşı tribünlerde asılı bir pankart durumu özetliyor. Hüzünlü ama anlamlı: “Henüz ölmedik!” Şeref tribününde ise en ön sıra bomboş. Sakaryaspor Başkanı’na ayrılan koltuk bile boş. Rakip takımın başkanı da yok. Şehrin valisi, belediye başkanı, spor il müdürü de çok meşgul oldukları için yoklar! Hey gidi Sakaryaspor, Süper Lig’de olsan, Fenerbahçe’yle karşılaşsan böyle mi olurdu şeref tribünün! Orada yer kapmak için günler öncesinden sıraya girerdi ‘Very Important Person’lar! Ama vefakâr taraftarın yanında. Şanslısın. Ya onlar da bırakıp gitselerdi? Stadının çimi Türk Telekom Arena’nınkinden daha iyi. Kadrona bakıyoruz; kaptan Levent, kaleci Harun ve forvet Selim hariç hepsi 90 ve üzeri doğumlu oyuncular. 12 puanla diptesin, kurtulman çok zor. Ama taraftarın arkanda. Şöyle bir gözlemliyoruz stadını; bir başka pankart daha gözümüze çarpıyor: “İnananlar asla kaybetmez.” Geçmişte kazanılan Türkiye Kupası’nı da unutmamış taraftarların. “Bana bir masal anlat baba, içinde Türkiye Kupası olsun” pankartını asmışlar stadının tel örgülerine.
   </p>
   <p>
    <img alt="" height="587" src="http://web.archive.org/web/20130621073937im_/http://medya.aksiyon.com.tr/aksiyon/2013/03/18/sakaryaspor.jpg">
     PTT 1. Lig hedefini kovalayan Fethiyespor karşısında gencecik çocuklardan kurulu kadronla iyi mücadele ettin. Tecrübesizdin, heyecanlıydın ama en azından bir puan için iyi savaştın. Son dakikada yediğin golde hakemin de payı olduğunu düşünüyorsun. Ve bizce haklısın. Orta sahada rakip lehine verilen faulün, faulle alakası yok. Çöktün sahada, oyuncularının bedenlerini yeşil çimene bırakışları hüzünlendirdi izleyenleri.
    </img>
   </p>
   <p>
    Maç bittikten sonra soyunma odası koridorlarında dolaştık. Mazinden kadrolar süslüyordu duvarları. Gözlerimiz Oğuz Çetin ve Aykut Kocaman’ı aradı. Sonra Hakan Şükür’ün en yükseğe sıçrayışını hayal ettik. Tuncay Şanlı’nın rakipleri çalımlayarak yaptığı ortaları, Bülent Uygun’un gollerini, kaleci Engin İpekoğlu’nun kurtarışlarını zihnimizde canlandırdık. Ne değerler sunmuştun Türk futboluna. Böyle mi olmalıydı? Sonra stat dışına çıktık, futbolcuları taşıyan kulübe ait otobüse baktık: Şöyle yazıyordu arka camında: “Bu takımın arkasında büyük bir şehrin desteği var.” Biz göremedik o desteği. 1 milyon nüfuslu şehrin takımı dipteydi. Ve kimsenin de umurunda değildi.
   </p>
   <p>
    Hikâye tanıdık sevgili okur. Yine bir futbol takımı, yine kötü yönetim, sorgulanamayan yanlışları ve yine gün geçtikçe eriyen, küçülen ve alt lige düşen bir takım... Kötü yönetimlerin yol açtığı hazin bir fotoğraf daha. Geçmişte çok gördük bu tür yönetimlerin borç batağına düşürdüğü, sonra da terk edip gittiği takımları: Aydınspor, Vanspor, Erzurumspor, Diyarbakırspor, Malatyaspor, Kocaelispor… Aynı kaderi şimdi Sakaryaspor yaşıyor.
   </p>
   <p>
    Ama onların bir farkı var. Son birkaç yönetim tası tarağı toplayarak kulübü borç içinde bırakıp gidince futbol tarihimize geçen sıra dışı bir olaya imza attı Sakaryalılar. 2 kez olağanüstü kongre için yeterli çoğunluk toplanamadı. Bir türlü yeni yönetim seçilemedi. 20 Şubat’ta yapılan son genel kurulda da yönetim seçilemeseydi dernekler yasasına göre kulübün kapısına kilit vurulacaktı. Son kurula, toplantı yeter sayısına ulaşmak için 479 delegeden 47’si katılmak zorundaydı. Ve beklenen oldu, genel kurula 48 delege katıldı. Yine yönetime talip çıkmamıştı. Kulübün kapısına kilit vurulmasın diye teknik direktörler, futbolcular ve taraftarlardan oluşan bir liste hazırladı. Ve bu liste Metin Doğrucan isimli taraftarın başkanlığında yönetimi devraldı. Yönetimde futbolcular çoğunluktaydı. Ortaya çıkan bu sıra dışı tablodan sonra soluğu Sakarya’da aldık. Takımın Fethiyespor ile yaptığı maçı izledik. Yönetici olan futbolcu ve teknik direktörle konuştuk. Acı ama bir o kadar da ibret verici bir olayın şahidi olduk.
   </p>
   <p>
    <strong>
     Ucuz otel yok mu!?
    </strong>
   </p>
   <p>
    Maçtan sonraki gün kulübün tesislerine gidiyoruz. Orada Teknik Direktör Necmettin Sert ve kaptan Levent Demiray ile buluşuyoruz. Onun öncesinde kulübün çalışanlarından Yasin Darcan ile Necmettin Hoca’nın aralarında geçen konuşmaya şahit oluyoruz. Hoca, “Dünkü maçtan ne kadar hasılat kaldı?” diye soruyor. Yasin Bey’in cevabı: “11 bin 800 lira kaldı hocam.” Bu paranın 3 bin lirası stat giderlerine harcanacak. Geriye kalan yaklaşık 8 bin liranın 5 bin lirasıyla uzun süredir ödenemeyen elektrik borcu ödenecek. Ve elde sadece 3 bin lira kalacak. Bir sonraki maç İstanbul Güngören deplasmanı ve gündüz maçı. Necmettin Hoca, “İstanbul’a maç günü gidemeyiz. Kalmamız lazım.” diyor. Yasin Bey de 3 bin liraya, ucuzundan bir otel ayarlamaya çalıştığını ifade ediyor. Araya girip “Hadi Güngören deplasmanını ayarladınız, bir sonraki deplasman ne olacak?” diye soruyoruz. “Onu şu an düşünecek durumumuz yok.” diyor Necmettin Hoca.
   </p>
   <p>
    Hocayla, başkanın odasına geçiyoruz. Çayımızı yudumlarken devre arasında takımın başına gelen hocada kulağımız. Takımı, Süper Lig’de yer aldığı 2004-05 sezonunda da çalıştırmıştı. Şartlar olumsuzdu ama görevi birinin alması gerekiyordu. Borçlarından dolayı Futbol Federasyonu’nun transfer yasağı koyduğu Sakaryaspor’u ligde tutmaktan ziyade gençlere bir şey katmaktı amacı. Her maç bıçak sırtındaydı onlar için. Gencecik çocukların stresi kaldıramadığını söyledi. Kendi içlerinde takımın düştüğünü kabullenemiyorlardı. Ama ligde kalmaları imkânsız gibiydi. “Eğer transfer yasağı kalksaydı her şey farklı olurdu.” diyor Necmettin Hoca. Sonra da sözü şu anki oyunculara getiriyor. “Olumlu tarafından bakarsak mevcut şartlar onlar için bir şans. Şu an formaları garanti. Kendilerini göstermeleri için bundan daha iyi bir fırsat bulamazlar.” diyor iç çekerek.
   </p>
   <p>
    <strong>
     Başkan’ın bitirme tezi: Sakarya
    </strong>
   </p>
   <p>
    Sözü yönetimde yer almalarına getiriyoruz. Hani hep denir ya ‘Futbolu, futbolun içinden gelenler yönetsin’ diye. Necmettin Sert, kongrenin olduğu saatte takımla birlikte antrenmandaydı. Başkanlığa kimin seçildiğini, listede kimlerin olduğunu o da sonradan öğrendi. “Kayyum heyetinden bir arkadaş vardı. Eğer yönetime kimse talip çıkmazsa, kulübün kapanmaması için, içinde bizim ve futbolcuların da olduğu bir listeden söz etti. ‘Olur’ dedik. Ama olduğuna inanın çok şaşırdık. Şu an anlayana bir mesaj veriyoruz.” diyor Necmettin Sert. “Hem teknik direktör ol hem de kulübün yöneticisi... Böyle bir şey olmaz!” diyor mevcut duruma kızarak.
   </p>
   <p>
    Şehrin en büyük markası, ne ıslama köftesi ne kabağı ne de nehri... Sakarya deyince akla Oğuz, Aykut, Hakan Şükür, Tuncay Şanlı gibi nice yıldızları yetiştiren Sakaryaspor geliyor. Yeşil-siyahlı takımın içine düştüğü bu hâl, Metin Doğrucan isimli bir taraftarı başkanlığa taşıdı. 38 yaşındaki Doğrucan’ın başkan seçilme hikâyesi de ilginç.
   </p>
   <p>
    İngiltere’de spor hukuku ve futbol ekonomisi dalında eğitim gören Metin Doğrucan’ın mezun olmak için bir bitirme tezi vermesi lazımdı. O da kendisine konu olarak Sakaryaspor’un içinde bulunduğu durumu seçti. Bunun için de birkaç ay önce şehre geldi. Aynı zamanda geçmişte Sakaryaspor’da futbol oynayan, takımın taraftar topluluğu Tatangalar’ın kuruluşunda bulunan Metin Doğrucan, hiç ummadığı bir şekilde başkan oldu. Kulüple iç içe olan yakın arkadaşları, “Sen spor ekonomisi okuyorsun, bu işten anlarsın.” diyerek onu ikna ettiler. O da ‘iş başa düştü’ diyerek bu teklifi kabul etti. Kendisine biraz da şakayla karışık “Bitirme tezi nasıl gidiyor?” diye soruyoruz. “Yüksek lisans teziydi, âdeta doktora tezine dönüştü.” diye cevaplıyor. Sonra da ekliyor: “Ayağı kırık hastayı morga göndermeye çalışıyorlardı. Amacımız hastayı morga gitmekten kurtarmak.”
   </p>
   <p>
    Kümede kalmanın mümkün olmadığını o da biliyor. Fakat hızlı bir şekilde düşüp ölmek yerine paraşütlü bir düşüş olsun istiyor ki fazla vakit kaybetmeden tekrar uçuşa geçebilsinler. Kulübün devlete toplam borcu 16 milyon lira. Eski futbolculara ise 2,8 milyon lira... Aslında bir kulüp için bunlar büyük paralar değil. Takım kaptanı Levent Demiray, hem kulüpten alacaklı hem de kulübüne karşı oldukça vefalı. 5 yıldır burada. Onun için Sakaryaspor forması her şeyden kıymetli. “Yönetimde olmak, bizim ayıbımız değil, başkalarının ayıbı.” diyor. İçerliyor mevcut duruma. Diğer takımlardaki arkadaşları arayıp kendisiyle dalga geçiyormuş “Şimdi yönetici oldun, yakında başkan da olursun!” diye. “Bizim işimiz futbol oynamak. Biz ne anlarız yöneticilikten?” diyor ısrarla. Ortada komik bir durum var ona göre ama kimsenin buna aldırdığı da yok. Teknik Direktör Necmettin Sert de “Bir eylem yaptık ama yeterince ses getirmedi.” diyerek ona destek veriyor. Yönetimde 26 kişi var. Futbolcular çoğunlukta. Necmettin Sert’e “İşiniz çok zor. Futbolcular sizi istemezse görevinize son verir!” diye takılıyorum. “Valla haklısınız, istedikleri kararı alabilirler.” diyor gülerek.
   </p>
   <p>
    Takım ahlar vahlar eşliğinde 3. Lig’e doğru gidiyor. Sakarya halkı duruma üzülüyor ama sahip çıkan yok. Hepsi Sakaryalı olan Hakan Şükür, Bülent Uygun ve Şansal Büyüka gibi isimlerin başını çektiği bir oluşumun kulübe sahip çıkacağı dilden dile dolaşıyor. Hakan Şükür’ün ilk toplantıyı yaptığı gelen haberler arasında.. Günümüzde kulüplerin; yayın, İddaa, forma, transfer ve bilet gelirleri var; ama batıyorlar. Akla şu soru geliyor: “Birileri kulüpleri kullanıp paraları götürüyor mu?” Necmettin Hoca bu soruya kısa ve net cevap veriyor: “Götürüyorlar. Üstelik menajerlerle birlikte…”
   </p>
   <p>
    Peki, bu durumda nasıl motive oluyorlar? Necmettin Sert, “Sakaryaspor forması herkese nasip olmaz.” diyerek neredeyse tamamı yerli olan oyuncuları motive etmek için ekstra gayret göstermediğini belirtiyor. Kaptan Levent de hocasını destekliyor: “Sakaryaspor forması ucuz değil, bu formayı giyip de motive olmayanlar futbolu bıraksın.” Kaptanda hâlâ bir gün her şey çok güzel olacak düşüncesi hâkim. Şu an hayal gibi ama neden olmasın?
   </p>
   <p>
    Kulüpte çalışanlarla da sohbet etme imkânı buluyoruz. Aksiyon dergisinde çalıştığımızı söyleyince bir tanesi “En büyük aksiyon bizde!” diyor. 17-18 aydır maaş alamayan bir diğeri, “Yöneticilerin veremediği, veremeyeceği paraları kulübe hibe ettik!” sözleriyle sohbete dâhil oluyor. “Bazen dibe vurmak iyidir, oradan bir sıçrayış gerçekleşir.” cümleme itiraz ediyor bir başkası: “Bizim paraşüt daha açılmadı. Üstelik sert zemin de yok vuracak.” Ona arkadaşları “Bir de okyanusa düşmek!” var diyerek destek veriyor. “Okyanusun dibine düşersek bizi çıkartacak zincir yok!” diye bitiyor sohbet.
   </p>
   <p>
    Üstat Necip Fazıl’ın ‘Sakarya’ şiirini mırıldanarak dönüyoruz İstanbul’a. “Eyvah, eyvah Sakaryam, sana mı düştü bu yük?” diyerek… “Yüzüstü çok süründün, ayağa kalk Sakarya!” dizesinin gerçekleşmesini umut ederek…
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=35099), [web.archive.org (arşiv bağlantısı)](http://web.archive.org/web/20130621073937/http://www.aksiyon.com.tr:80/aksiyon/newsDetail_getNewsById.action?newsId=35099)
