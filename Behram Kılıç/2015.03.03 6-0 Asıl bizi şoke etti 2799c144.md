# 6-0 Asıl bizi şoke etti

*Behram Kılıç 2015.03.03*

<div class="pNewsDetailMainContent" itemprop="articleBody">
 <p>
  Yıllarca Werner Lorant’ın yardımcılığını yaptı. İran’da kendini buldu. Türkiye’deki sistemi, bir arkadaşının şu sözleriyle öğrendi: “kitap okumaya harcadığın vakti Meclis’te harcasaydın şimdiye çoktan bir takımın başına geçmiştin.”
 </p>
 <p>
  Avrupa, dünyaya futbolu yaymakla kalmadı, tüm dünyanın en cazip futbolcularını da kendi kıtasına topladı. La Liga, Premier Lig ya da Bundesliga’yı bilmeyenimiz yok. Aynen Türkiye’de olduğu gibi Ortadoğu’da, Asya’da, Afrika’da da liglere ilgi büyük. Futbol oralarda da oynanıyor. Ama bu ligler gözden uzak olduğu için içeride neler yaşandığından haberdar değiliz. Mesela, Türk teknik direktör Engin Fırat’ın İran’da çok sevildiğini ve oranın en iyi takımlarını çalıştırdığını, İran Millî Takımı’nda da yardımcı teknik adamlık yaptığını pek çoğumuz bilmiyoruz.
 </p>
 <p>
  Ortadoğu’da, Asya’da çalışan, Afrika’dan teklifler alan bir teknik direktör Engin Fırat. 2002-2003’te F.Bahçe’yi çalıştıran Werner Lorant’ın yardımcılığını yaptığını söylersek zihninizde belki bir ışık çakabiliriz. Bir başka özelliği de Almanya’da yetişmesi.
 </p>
 <p>
  Onu tanımamanın kusuru bizde mi? “Benim suçum.” diyor Fırat. “Medyaya hep uzak durdum.” Aslen Erzincanlı. 4 yaşındayken ailesi 1974’te Almanya’ya göç ediyor. Başarılı bir öğrencilik hayatı ve spor, tarih, coğrafya bölümlerini içeren iki üniversiteden mezuniyet... Almanya’da 2. Lig’de kısa bir süre ön libero mevkiinde futbolla tanışma... Dizinden sakatlanınca meşin yuvarlakla yolların istemeyerek ayrılması... Yeşil sahalara nihai dönmesi 1997’de Alman Horst Hrubesch’in Samsunspor’a teknik direktör olmasıyla başlıyor. Hrubesch’in yardımcısıdır artık: “Kendisiyle Almanya’da seminerlerde tanışmıştım. Gençlere sahip çıkan biriydi. Bana şans verdi. 10 numara bir insandı. Ama futbolculara karşı iyi niyetli olduğu için onun bu yönünü oyuncular suiistimal etti.”
 </p>
 <p>
  Ülkesine dönen Hrubesch’in, Almanya’daki futbol devrimini gerçekleştiren insanlardan biri olduğunu hemen belirtelim. Hâlen Alman millî takımlarının altyapılarıyla ilgilenen Hrubesch, U19 ve U20 takımlarıyla Avrupa şampiyonluğu yaşadı.
 </p>
 <p>
  Fırat da futbol altyapısını Almanya’da alan biri, hâliyle laf lafı açıyor. Kendisiyle Almanların nasıl dünya şampiyonu olduğunu konuşuyoruz: “1994 Dünya Kupası’nda Bulgaristan’a yenildiklerinde ‘Biz duvara çarptık’ dediler. Sadece bir maç kaybettik gözüyle bakmadılar olaya. ‘Oynayamadık’ dediler. Ve o tarihten sonra 20 yıllık bir plan yaptılar. Bu plandaki en önemli faktörlerden biri de ülkenin vatandaşı olan yabancı uyruklu gençlerin önünü açmalarıydı. Zira Almanlarda disiplin vardı ama fantastik oyuncu yoktu. Şimdi Alman pasaportlu yabancı oyunculara büyük hayranlık var. Mesut Özil de onlardan biri.”
 </p>
 <p>
  Engin Hoca, Almanların bugün futbolcu fışkıran bir ülke durumuna gelmesinin Türkiye için de büyük avantaj olacağını düşünüyor. “O kadar çok oyuncu yetiştiriyorlar ki bizim millî takımlar da yararlanacak.”
 </p>
 <p>
  Almanya’da bir futbol takımındaki oyuncuların birlikte hareket ettiklerinin altını çiziyor Engin Fırat. “Takım yemeğine saat 07.00’de inilecekse, kimse o yemeğe 07.01’de gelmiyor. Taktik anlamda da yeterince donanımlılar. Mesela, bizde PTT 1. Lig’i takip ediyor musunuz? Ben Neredeyse tüm takımlar sahada savaşıyor. Ama taktik yok.”
 </p>
 <p>
  Avrupa liglerinde İsveç’ten, Norveç’ten bir sürü oyuncu ter döküyor. Ama Türkiye’den Arda dışında neredeyse kimse yok. Üstelik İsveç ve Norveçli oyuncuların teknikleri bizdekiler kadar bile değil. “Oynuyorlar, çünkü taktik anlamda bizden çok üstünler.” diyor Engin Hoca.
 </p>
 <p>
  Bu noktada Türk antrenörlerin kendilerini geliştiremediklerini konuşuyoruz kendisiyle. O, futboldaki teknolojik gelişmelerin genelde Amerika’dan geldiğini, Avrupa’da ise tüm ülkelerin yenilikler konusunda Almanya’yı takip ettiğini söylüyor. Bu iki ülkedeki seminerleri kendisini geliştirmek isteyen teknik adamların takip etmesi gerektiğini belirtiyor. Önemli bir konuya parmak basarak Türkiye’de teknik direktörler arasında rekabetin olmadığını da iddia ediyor. “Almanya’da bir teknik direktöre bir ya da iki şans verirler. Eğer başaramazsa o hocanın önü kapanır. Bu durumdaki hocalar gider Türkiye gibi liglerde çalışır. Zira orada alttan gelen teknik adamların yukarıya müthiş bir baskısı var.”
 </p>
 <p>
  Şu anki futbol ortamında Türkiye’de birçok şey daha kötüye gidiyor. Bir şeylerin değişeceğine dair emare de yok. İsterseniz biz tekrar hocanın kişisel kariyerine dönelim. Hrubesch ayrılınca yerine gelen Çek Joseph Jarabinsky de Fırat’la devam eder. İkili Samsunspor’dan sonra Antalyaspor’da da birliktedir. 2000 yılında Fırat, Eintracht Frankfurt’ta teknik direktör olan Martin Andermatt’ın altında çalışır. Ağırlıklı olarak yedek oyuncularla ilgilenir. Futbolcu izleme ekibinde de görev alır: “Orada bana saygı gösterdiler. Hiç unutmuyorum, bir gün Dünya Kupası’nda oynayan eski bir futbolcu, kulüp başkanına üstelik benim yanımda ‘Biz burada dururken bu genç yabancıya neden iş veriyorsunuz?’ diye çıkıştı. Başkanın ona cevabı şu oldu: Çünkü o senden daha iyi.”
 </p>
 <p>
  Fırat’ın yolu, 2 yıl kaldığı Frankfurt’tan ayrılmasıyla 2002’de F.Bahçe’ye düşer. Lorant’ın yardımcısıdır artık: “Sezon başında gelememiştim. Geldiğimde çok karışık bir ortamla karşılaştım. Hocanın, birinci yardımcısı Oğuz Çetin’le ve medyayla arasında sıkıntılar vardı.” Hâliyle medyaya antipatik geldiği için burada fazla kalamadı Lorant. “Kupa maçında Diyarbakır’a yenildik ve işimize son verildi. Ama lider Beşiktaş’tan sadece 2 puan gerideydik ve Beşiktaş ile de maçımız vardı. Sonra bize karşı yürütülen medya operasyonunda başka isimlerin de olduğunu duydum. Onlar bende kalsın.”
 </p>
 <p>
  Ortada gerçekten çok ilginç bir durum vardı. Zira Lorant’lı F.Bahçe, Bursa’yı 7-1, G.Saray’ı ise 6 Kasım’daki o tarihî maçta 6-0 mağlup etmişti: “Gerçekten de tarihî galibiyetler kazandık. Bakın Slaven Bilic derbilerde başarısız. Ama medya ile arası iyi ve kimse onu eleştirmiyor.”
 </p>
 <p>
  6-0’lık maçı tribünden izlemiş Engin Fırat: “Ben o gün sakat oyuncuları çalıştırıyordum. Stada geç geldik. Hâliyle de maçı tribünden izledim.” Ya maçtan sonra neler olmuştu soyunma odasında? “Biz onlardan daha fazla şoka girmiştik. G.Saray’ın oyun disiplininden tamamen koptuğu bir maçtı. Fark daha da büyük olabilirdi. Soyunma odasına gittiğimde, ben dâhil oyuncular olayın pek farkında değildik. İlk başta sanki normal bir maç sona ermiş gibi bir hava vardı. Günler geçtikçe aslında ne büyük bir galibiyet elde edildiğini anlamaya başladık.”
 </p>
 <p>
  Engin Hoca, Lorant’ı da suçluyor. Ona göre onun da basına karşı tavrı şık değildi: “O burayı Almanya sandı. Zira orada basınla kötü olsanız da yöneticiler işinize bakar. Ama burası Türkiye’ydi. Lorant buraya göre davranmalıydı.”
 </p>
 <p>
  Hocaya Almanya’da olsa asla sormayacağımız ama burada sormadan edemeyeceğimiz bir soru soruyorum: “Aziz Yıldırım işinize karışır mıydı?” “Hocayla arası Ortega yüzünden bozuldu. Başkan, Ortega’ya büyük yatırım yapmıştı. Bu işin şov kısmı da önemli. Kabul ediyorum. Ama Aziz Bey’in de bilmediği bir şey vardı: Bir hocanın Ortega gibi tembel bir oyuncuyu değerlendirmesi çok zor. Ortega’nın insanı deli eden bir tavrı vardı. Tüm takım çalışırken o kaytarmanın yollarını arıyordu. Ama şunu da insanlar bilmeli; Ortega tüm bunlara rağmen Oğuz Hoca’nın döneminde gitti.”
 </p>
 <p>
  Engin Fırat’ın F.Bahçe’de Lorant’la kesişen yolları Almanya, Güney Kore, Türkiye ve İran ekseninde devam etti. Önce Almanya’ya Ahlen kulübüne gittiler. 2004’te Güney Kore’nin Incheon United takımını çalıştırdılar. Sonra 2005-06 sezonunda birlikte Sivasspor’daydılar. Burada küme düşer denilen takımla ligi ilk 8 içinde bitirdiler. 2006-07 sezonunda ise İran’ın Saipa takımının teklifini kabul ettiler. “Ama İran, Lorant’a göre değildi.” diyor Fırat: “Lorant rahat insandı. Eğlenmek istiyordu. İran’da bu hoş karşılanmıyordu.” Aynı sezonun geri kalanını Kayseri Erciyesspor’da geçirdiler. Ve ‘kendisine minnettarım’ dediği Lorant’la yolları burada ayrıldı. Çünkü O artık birinci adam olmak istiyordu. Tam da bu noktada İran Millî Takım Teknik Direktörlüğünü yapan Ali Daei’ den yardımcılık teklifi aldı (2008). Eintracht Frankfurt’tan tanıdığı Daei’ye “Ortak karar vereceksek, neden olmasın?” dedi. Daei’nin lisansı yoktu. Resmî anlamda ben ön plandaydım. İyi bir deneyim yaşadım. İyi sonuçlar aldık.”
 </p>
 <p>
  Söz İran’dan açılmışken, Engin hoca, ülke halkının futbolu çok sevdiğini söylüyor. Tahran’da yaşamanın kolay olduğunu ama diğer şehirler için aynı şeyi söyleyemeyeceğini dile getiriyor: “İsfahan’da çalıştım. 5 milyonluk bir şehir. Ama bir yerde dondurma yiyordum, ertesi gün futbolcularımın bundan haberi oluyordu. Ülkede kültür seviyesi çok yüksek insanlar var. Ama yarın burada yaşamak ister misiniz diye sorarsanız ‘Çok zor’ derim.” İran’a uygulanan siyasi ambargonun futbolu da etkilediğini, doların yükselmesinden dolayı çoğu takımın yüksek transfer ücretleriyle karşı karşıya kaldığı için zor günler yaşadığını anlatıyor Fırat.
 </p>
 <p>
  2008-2009 yıllarında çalıştırdığı İsfahan şehrinin takımı FC Sepahan’la Asya Şampiyonlar Ligi’ne katıldı. 2010’da İranlı teknik adamlara seminerler verdi. 2011-12’de kısa süre İran’ın Foolad Tabriz takımını çalıştırdı. 2013-14’te tekrar Saipa’ya döndü. Geçen yaz Dubai’den iyi bir teklif aldı ancak aşil tendonu koptuğu için gitmedi. 2010’da Dünya Kupası’na katılan Nijerya’dan da kendisine bir telefon geldi: “Spor bakanı aradı. Benimle çalışmak istediğini söyledi. Hatta o günlerde bu ülkeyi ziyaret eden Cumhurbaşkanımız Abdullah Gül’e de bu transfer soruldu. Spor bakanı bana ‘seni bekliyoruz’ dedi. Tam bavullarımı toplamaya başlamışken, başka biriyle anlaştıklarını öğrendim.”
 </p>
 <p>
  Engin Fırat’ın oyun anlayışı rakibin hatasını beklemeye odaklı değil. “Aktif bir takım isterim. Oyunumu her zaman rakibe kabul ettirmeye çalışırım.” O’ rakamlarla biçimlendirilmiş sistemlere inanmıyor. Ona göre sistem elinizdeki oyuncuların yeteneklerini en iyi şekilde değerlendirmekten ibaret.
 </p>
 <p>
  Engin Hoca, Süper Lig takımlarından da teklifler aldığını ama birilerinin araya girmesiyle bu tekliflerin imzayla neticelenmediğini söylüyor. Türkiye’deki sistemi resmetmesi açısından trajikomik olan bir olayı da bizimle paylaşıyor: “Ankara’da Antrenörler Derneği’nde oturuyordum. Sipariş ettiğim son kitabı okuyordum. Aynı mekânı paylaştığım diğer arkadaşlarım da kâğıt oynuyorlardı. İçlerinden biri bana dönerek şöyle dedi: Yahu Engin Hoca; kitap okumaya, kendini geliştirmeye harcadığın vakti Meclis’te harcasaydın şimdiye çoktan bir takımın başına geçmiştin.”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/6-0-asil-bizi-soke-etti_549175), [web.archive.org (arşiv bağlantısı)](http://web.archive.org/web/20150304074929/http://www.aksiyon.com.tr:80/dosyalar/6-0-asil-bizi-soke-etti_549175)
