# Sistem bozuk Avcı ne yapsın!

*Behram Kılıç 2012.10.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Macaristan’a 3-1 yenildiğimiz gün Beşiktaş, eski oyuncusu Matteo Ferrari’ye 7,2 milyon avro tazminat ödemeye mahkûm edildi. Aynı gün U17 Millî Takım, İsrail’e 4-2, U19 Millî Takım da Litvanya’ya 1-0 yenildi. Âdeta Türk futbolunun fotoğrafı çekildi geçen salı günü.
  </font>
 </div>
 <div id="newsText">
  <font class="detail-text">
   <p>
    Serkan Manga adlı okurumuz, salı gecesi saat 11.56’da dergimizin okur hattına bir mail attı. Macaristan’a 3-1 yenilmemizden 35 dakika sonra... Öylesine dertliydi ki kendince sorunları bir bir sıralıyordu. “Herkes Abdullah Avcı’yı hedef tahtasına koyacak; ama sorun sadece Avcı değil. Türk futbolunda temiz adam bulmak gittikçe güçleşiyor.” tespitiyle ciddi bir meseleye parmak basmıştı. Yayıncı kuruluşun kulüplere aktardığı milyonlarca doların yöneticiler tarafından çarçur edildiğini, Maliye’nin kulüpleri denetlemediğini söylüyordu. Türk futbolunu masaya yatıran yorumcuların çapsızlığından bahsediyor, sonra da mailini, “Terörün kol gezdiği bir ülkede yaşıyoruz, toplumsal başarılara su gibi ihtiyacımız var, moral seviyemiz düşüyor, insanımız daha iyi şeyleri hak ediyor.” diyerek bitiriyordu.
    <p>
     Sadece okurumuz Serkan Manga değil, salı gecesi milyonlarca futbolsever Türk futbolunun sorunlarına kafa yordu. Özellikle sosyal medyada tepkiler çığ gibiydi. Abdullah Avcı’dan Yıldırım Demirören’e, şike yasasını değiştiren Meclis’ten futbolculara kadar aldığımız kötü sonuçlarda rolü olduğuna inanılan herkese tepki vardı. Ve bir de ortak soru: Futbolumuz niçin dibe vurdu?
     <p>
      2002 Dünya Kupası’nda elde edilen 3’üncülükten sonra Teknik Direktör Şenol Güneş’in tarihî sözünü hatırlayalım: “Saha sonuçları itibariyle dünya üçüncüsüyüz. Gerek tesisler, gerek altyapı, gerek medya, gerek yöneticiler anlamında dünya üçüncüsü değiliz.” Zaman geçtikçe Güneş’in bu sözleri daha da anlam kazanıyor.
      <p>
       Futbol Federasyonu yönetimlerinde müteahhit, avukat, nalbur, kuyumcu, otobüs ya da otel işletmecisi, kısaca her kesimden isim var. Ancak futboldan gelen, futbolu bilen isim neredeyse yok. Aynı durum kulüpler için de geçerli. Suça bulaşmamış, en azından kendisine suç isnat edilmemiş kulüp başkanı yok denecek kadar az. G.Antepspor’un başkanı zar zor hapisten kurtuldu. Bursaspor’un başkanının mahkemeleri devam ediyor. F.Bahçe ve Sivasspor başkanları şikeden ceza aldı. Tablo o kadar acı ki... Ancak hepsi yine görevde ve hepsi yine Türk futbolunu yönetmeye devam ediyor.
       <p>
        Futboldaki paranın son yıllarda artması birçok çevrenin iştahını kabartıyor. Bu büyük pastayı denetlemesi gereken Maliye ise sektörü kendi hâline bırakmış gibi. Federasyonu, kulüpleri yönetenlere hesap sorulamaması, genel kurulların işlevsellikten uzak olması, delege sisteminin yapısı, kulüp üyeliklerinin her isteyene açık olmaması, aynı isimlerin pastayı yönetmesine, daha doğru ifadeyle paylaşmasına yol açıyor. Türk futbolunun geleceğinden ziyade kendi geleceğini düşünen, siyasi iradeye yakınlaşarak rant sağlamayı amaçlayan, ihale takip eden bir yönetici güruhu oluşmuş durumda. Bu kişilerden futbolu adil, tarafsız ve işlevsel yönetmesini bekliyoruz. Sık sık federasyon başkanı değiştiren ülkeyiz. 2008’den bu yana Hasan Doğan, Mahmut Özgener, Mehmet Ali Aydınlar, Yıldırım Demirören koltuğa oturdu (Özgener, Hasan Doğan’ın vefatıyla seçildi).
        <p>
         Mevcut yapı, Türk futboluna adalet dağıtmaktan da uzak kaldı. Şike davası hepimizin malumu. Federasyon cephesinde kulüplere ceza vermemek için atılmadık takla kalmadı. Ama sadece şike değil mesele. Federasyonların aldığı kararlarda da yıllar içinde bir istikrar yok. Geçen yıl Aydınlar federasyonu Bursaspor’a saha olayları sebebiyle 5 maç ceza verdi, bu yıl göreve gelen Yıldırım Demirören federasyonu bu cezaları bir yolunu bulup kaldırttı. Hangisi adaletli ya da hangisi adaletsiz davrandı? Kişiye göre, güçlüye göre adalet anlayışı Türk futbolunun önündeki en büyük handikap. Haliyle taraftarın da futbola inancı kalmadı. Tribüne giden taraftar sayıları yıldan yıla düşüyor. Futbol programlarının reytingi de...
         <p>
          Salı gecesi özellikle sosyal medyada Millî Takım’a tepkiye futbolu yönetenlerin adaletsizliğinin damga vurduğunu gördük. Haşmet Babaoğlu, Twitter hesabından “Bu yenilgiye doya doya üzülmek de futbol hakkıdır ama bizim buna hakkımız yok! Çünkü pisliği, şikeyi, dalavereyi temizlemeden başarı istedik.” diyen yüzlerce kişiden sadece biriydi.
          <p>
           Biz Avrupa’nın en büyük futbol ekonomisine sahip ülkelerinden biri olmakla övünmeye devam ediyoruz. Ama balık baştan kokuyor. Baş böyle olunca da gerisini siz tahmin edin. A Millî Takım’ın Macaristan’a 3-1 yenildiği gün Beşiktaş eski oyuncusu Matteo Ferrari’ye 7,2 milyon avro tazminat ödemeye mahkûm oldu. Aynı gün U17 Millî Takım, İsrail’e 4-2, U19 Millî Takım da Litvanya’ya 1-0 kaybetti. Âdeta Türk futbolunun fotoğrafı çekildi geçen salı gecesi.
           <p>
            Şenol Güneş’in 2002’de sarf ettiği o meşhur sözünde, üzerinde durduğu önemli unsurlar arasında futbolcular, teknik direktörler, altyapılar da vardı. Türk futbolcusu artık 8 yabancı arasından kendisine yer bulmaya çalışıyor. Hangi Türk futbolcusu? Yeterince altyapı eğitimi alamayan Türk futbolcusu... Arda Turan’ın Aksiyon’a kapak olan “Futbolu Madrid’de öğreniyorum.” sözü yeterince önemsenmedi bu ülkede. Ülkemizin en önemli oyuncusu, ülkemizin en önemli sorunlarından birini vuruyordu yüzümüze. Üstelik G.Saray altyapısından yetişen bir oyuncuydu Arda Turan. Yani en iyi altyapılardan birine sahip olduğunu zannettiğimiz bir yerde adımını atmıştı yeşil çimene.
            <p>
             Altyapı düzelmedikçe...
             <p>
              Altyapıdan söz açılmışken bir zamanlar efsane kadrolar oluşturan Beşiktaş ve Trabzonspor altyapılarından son yıllarda oyuncu çıktığını gördünüz mü? F.Bahçe’de de Semih Şentürk’ten başkasını... Altyapı hocalarına değer vermeyen bir ülkeyiz. Ahbap çavuş ilişkisiyle üç kuruş maaşa görevlendirdiğimiz altyapı hocaları geçim derdi ile onun bunun yakınına kadrolarda yer açmak arasında sıkışıp kalmış durumda. Serpil Hamdi Tüzün gibi futbola âşık hocaların devri çoktan kapandı. 2,5 milyon Türk’ün yaşadığı Almanya’dan yüzlerce oyuncu çıkarken, 70 milyondan futbolcu çıkaramıyoruz. Son Macaristan maçının ilk 11’inde 6 gurbetçi vardı.
              <p>
               Millî Takım altyapılarında da istikrar yok bu anlamda. Şenol Güneş’ten sonra göreve gelen Ersun Yanal, altyapılardaki hocaları değiştirdi, ardından Fatih Terim sil baştan yaptı, Hiddink zamanında bu işi dönemin federasyon başkanı Mahmut Özgener devraldı. Daha çok İzmir çevresinden hocalara iş verdi. Hiddink’in yerine göreve gelen Abdullah Avcı da yepyeni bir ekip kurdu. Bundan 6 yıl önce Ümit Millî Takımı çalıştıran Tolunay Kafkas, Anadolu’da Kayseri ve G.Antep deneyimlerini yaşadıktan sonra yine Ümit Millî Takım’dan sorumlu bir isim olarak Avcı’nın ekibindeydi. Aynı zamanda eğitim ve geliştirme’den de sorumluydu Kafkas. Ümit Millî Takım’da biraz parlayan kulüp takımına kapak attı. Ünal Karaman, Ümit Davala, Tolunay Kafkas örnekleri istikrarsızlığın resmiydi. Herkes kendi ekibini iş başına getirince devamlılık sağlanamadı. Bugün istikrar deyip istifa etmeyi düşünmeyen Abdullah Avcı’nın da altyapılarda kendisinden önce çalışan hocaları tırpanlayan biri olması gayet manidardı. Eğitim Dairesi’nin başındaki isimler bile son 5 yılda 5 kez değişti. Gündüz Tekin Onay’ın ardından Ahmet Güvener, Teoman Yamanlar, Bülent Bayraktar, Ersun Yanal ve son olarak Tolunay Kafkas bu göreve getirildi. Futbol Federasyonu bunu yaparsa kulüpler ne yapar?
               <p>
                Antrenör eğitiminde son yıllarda hayli mesafe katettik. Ancak uluslararası tecrübesi olan hocalar yetiştirmeyi başaramadık. Hâlâ başımız sıkıştığında Fatih Terim, Mustafa Denizli ve Şenol Güneş diyoruz. Elde onlardan başkası da yok. Abdullah Avcı, Edirne’nin öbür tarafında deneyim yaşamayan bir hocaydı. Hatta çalıştırdığı kulüp takımı İstanbul Büyükşehir Belediye’nin de kendine has özel bir durumu vardı. Beklenti yoktu. Seyirci, medya baskısı da... Ancak Avcı tıpkı Ersun Yanal gibi, tıpkı Yanal’dan sonra gelen Terim gibi, tıpkı Terim’den sonra koltuğa oturan Hiddink gibi inanılmaz bir kamuoyu desteği ile A Millî Takım’ın başına getirildi. Aynı kamuoyu Yanal, Terim ve Hiddink’i âdeta kovarcasına gönderdi.
                <p>
                 Mesele Avcı’nın gelip gitmesi meselesi değil ancak Avcı da yaptığı uygulamalarla olumsuzluk değirmenine su taşıdı. 2014 Dünya Kupası elemelerindeki Hollanda maçında en formda isimlerden Selçuk İnan’ı yedek kulübesinde oturttu. 11 maçta 35 oyuncu denemesine rağmen iskelet kadro oluşturamadı. Kendi takımlarında ilk 11’de oynama fırsatı bulamayan, uluslararası tecrübesi neredeyse yok denecek Emre Çolak’ı Romanya, Aydın’ı ise Macaristan maçlarında kurtarıcı olarak sahaya sürdü. F.Bahçe ve Beşiktaş’ta yedek bekleyen Mert ve Cenk’i kadroya alırken Trabzon’da başarılı maçlar çıkartan kaleci Onur’u görmezden geldi. Anadolu takımlarındaki oyunculardan ziyade F.Bahçe, G.Saray ve gurbetçi ağırlıklı kadrolarla yola çıktı.
                 <p>
                  1960’lı yılların futbolu mu?
                  <p>
                   Avcı, tecrübesizdi ancak yardımcıları ondan daha tecrübesiz. Okan Buruk ve Tayfun Korkut’un antrenörlük deneyimi yaşamadan yardımcı hoca olması da bize özgü bir gariplikti. Bugün Almanya’nın başında bulunan Joachim Löw, 1990 Dünya Kupası’nda takımı çalıştıran Franz Beckenbauer’in asistanıydı. Aynı Löw, 2004-2006 arasında Jurgen Klinsmann’ın yardımcılığını yaptı. Sonrasında Almanya Millî Takımı ona emanet edildi. Sepp Piontek, geçen günlerde Zaman Gazetesi’nde yer alan röportajında Millî Takım teknik direktörünün uluslararası tecrübe sahibi olması gerektiğini söylerken buna işaret ediyordu. Avcı, 1994’ten sonra Avrupa ve Dünya Kupası elemelerine en kötü başlayan hoca oldu. A Millîler, 1994’te takımı çalıştıran Sepp Piontek’le de 4 maçta 3 puan toplayabilmişti. Ancak Piontek, Anadolu’yu karış karış dolaşmış, daha sonra Millî Takım’ın iskeletini oluşturacak oyuncuları bulup çıkartmıştı.
                   <p>
                    Tüm bu anlattıklarımızı, çok güzel ifade eden isimler de geldi geçti bu topraklardan. Şenol Güneş gibi onlar da dikkate alınmadı. Tıpkı Arda gibi Hamit Altıntop da nazik bir dil kullanarak gerçekleri yüzümüze çarptı çoğu zaman. İçimizden ama dışarıdan bakan biriydi Hamit. Avcı’yı soyunma odasında sert olmamakla eleştirdi. “Kimse alınmasın ama Akhisar maçında 2 gol atan bu ülkede göklere çıkartılıyor.” diyerek medyaya göndermede bulundu. Evet medyamız da başarı ya da başarısızlığı aşırılığa kaçarak yansıtıyordu. Beşiktaş’ı çalıştıran Bernd Schuster, “Türkiye’de 1960’lı yılların futbolu oynanıyor.” sözüyle tepki almıştı. Acaba o mu haklıydı? 2003-04 sezonunda Beşiktaş’ın hocalığını yapan Mircea Lucescu, yaşadığı adaletsizlik yüzünden Meclis’i göreve çağırmıştı.
                    <p>
                     Yine sisteme inat çatlak sesler çıkacak, eleştiriler yapılacak; ancak sistemden beslenenlerin umurunda olmayacak. Spor yazarı Ahmet Çakır’ın dediği gibi “Birileri gelecek, birileri gidecek ama bu yapı içerisinde bir şey değişmeyecek.” Biz yine de ümidimizi koruyalım. Başbakan Erdoğan’ın “Gerekirse Avrupa’ya gitmeyiz.” sözünden yola çıkıp “Gerekli reformları, düzenlemeleri yaparsak belki yaşanan bu süreci tersine çevirebiliriz.” diyelim.
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33900), [web.archive.org (arşiv bağlantısı)](http://web.archive.org/web/20121029052546/http://www.aksiyon.com.tr:80/aksiyon/newsDetail_getNewsById.action?newsId=33900)
