# Şu sopayı öğret de kocamı döveyim!

*Behram Kılıç 2007.06.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Tekvando, aikido, karate, judo gibi Uzakdoğu sporlarını içinde barındıran hapkido ülkemizde hızla yayılıyor. Bu spor dalını Türkiye'ye getiren Şükrü Kınataş, hapkidonun Türkiye macerasını Aksiyon'a anlattı.
  </font>
 </div>
 <div id="newsText">
  <font class="detail-text">
   Bir dönem Uzakdoğu sporları ülkemiz gençliğini salonlara çekmişti. Hiç bilmediğimiz bu spor dallarına akın etmiştik. Zamanla salonlardaki eğitimin amacı değişti. Daha çok müsabık sporcular yetiştirilmeye başlandı. Belli bir kilonun üzerindekiler, vakti antrenman ve müsabakalara müsait olmayanlar salonları terk etmeye başladı birer birer. Özellikle tekvando ve karate 1990'lardaki popülaritesini yitirdi. Bugünlerde ise bir başka Uzakdoğu sporu ülkemiz gündemine girmeye başladı: hapkido. Farkı 7'den 77'ye herkese kucak açıyor olması. Ayrıca tekvando, aikido, karate, judo gibi çok bilinen Uzakdoğu sporlarının tekniklerini de bünyesinde barındırması. 3 bin 600'e yakın kilitleme tekniği, kum-do kılıç sanatı, sopa, nunchago, keskin uçlu yelpaze, cop, kuşak, mendil, kugum (ok atma sanatı), nakpap (düşüş teknikleri) ve ki-gong (meditasyon) egzersizleri hapkido sanatının içinde yer alıyor.
   <br/>
   <br/>
   Hapkido'yu, Şükrü Kınataş'ın gayretleri ile öğrendi ülkemiz insanı. 1978 yılından itibaren önce kung-fu daha sonra tekvando yaparak Uzakdoğu sporlarında ülkemizi çeşitli organizasyonlarda temsil eden ve ardından tekvandoda uluslararası müsabakalarda hakemlik yapmaya başlayan Kınataş, 1997 yılında Paris'te hapkido'yla tanışır. Bu tanışma ülkemize yeni bir spor branşını kazandıracaktır. "Paris'te bir turnuvada hakemlik yapıyordum. Fransa takımını Güney Koreli Lee Kwan Young çalıştırıyordu. Kendisi benim de bulunduğum hakem heyetine salonunu gezdirdi. Tekvando hocasıydı ama salonunda farklı bir eğitim veriliyordu. Ne olduğunu sorduk. 'Hapkido' dedi. Sonra Hollanda da yaşayan G.Koreli tekvando hocası So Myong So'yla tanıştım. O da kendi salonunda hapkido dersleri verdiğini söyledi. Biraz araştırdım. Videolar, kitaplar, broşürler aldım. Gördüm ki, hapkido tüm Uzakdoğu sporlarını kapsıyordu. Herkese ve herkesin isteğine cevap verecek zenginlikteydi."
   <br/>
   <br/>
   Her iki hoca da Kınataş ve beraberindekilere insanların olimpik branş haline geldikten sonra ağır antrenmanlar yüzünden tekvandodan sıkılmaya başladığını anlatır. Salonlara azalan ilgiyi yeniden canlandırmak için herkese hitap edecek bir spor dalına ihtiyaç olduğunun altını çizerler. Onlara göre hapkido'da kim ne ararsa onu buluyordur. Bu spor dalı, içinde barındırdığı tekniklerle adeta büyük bir markettir onlara göre.
   <br/>
   <br/>
   Şükrü Kınataş, o sıralar Avrupa Tekvando Birliği'nin yönetim kurulu üyesidir. Ve burada beraber çalıştığı G.Koreli Kim Yong Ho'dan hapkido hakkında daha kapsamlı bilgiler alır. Bu spor dalını yerinde görmek için de Kim Yong Ho'nun misafiri olarak 2002'de Kore'ye gider. Oradaki izlenimleri ve öğrendikleriyle bu spor dalının her yönüyle Türkiye'ye hitap ettiğini anlar. "Öyle bir spor ki kilolu bayana da, eli bastonlu ihtiyara da, elinde yelpaze ile serinlemeye çalışana da tehlike anında ne yapması gerektiğini öğretiyordu." diyor.
   <br/>
   <br/>
   Tekvando da 8. dan sahibi Kınataş, Güney Kore'de Jung Ang Physical Education Akademisi'nde 2 ay hapkido eğitimi alır. Orada Bruce Lee'nin hocasının aslında bir hapkido ustası olduğunu da öğrenir, Korelilerin bu spor dalını neden dünyaya yaymadıklarını da "Tekvandoyu sistemleştirerek olimpik branş haline getirip dünyaya sundular. Hapkido'yu ise kendilerine sakladılar. Hapkido'ya hiç bir sınırlama getirmediler, kuralları serbest bıraktılar. Asker ve polislerini bu sporla eğittiler."
   <br/>
   <br/>
   Bugün Dünya Hapkido Federasyonu'nun asbaşkanı olan Şükrü Kınataş, Kore'den Türkiye'ye döndükten sonra yakın çevresindeki arkadaşlarına hapkido'yu anlatır. "Bir sunum hazırladım. Arkadaşlar beğendi. Daha sonra 8 arkadaşı aldım, Kore'ye götürdüm." Hapkido kendi içinde farklı kategoriler barındırdığı için arkadaşlarının farklı farklı eğitimler almasını sağlar. Biri düşmeleri öğrenir, diğeri el tekniklerini, bir başkası sopayı, bir diğeri kılıcı O kafileyle Türkiye'ye döner. Sonra başka bir ekiple tekrar Kore'ye gider. Masraflar ağır gelmeye başlayınca da çareyi Kore'den hocaları Türkiye'ye getirmekte bulur. İyi bir hocanın istediği ücret yaklaşık 6 bin dolar civarındadır. Kınataş, bu paranın bir kısmını kendi cebinden, bir kısmını da Dünya Hapkido Federasyonu'ndan yardım isteyerek karşılar. Gelen hocayla birkaç semineri birlikte düzenler. Ancak bir süre sonra hocayla yollarını ayırır. "Getirdiğimiz hoca Türkiye'deki potansiyeli görünce bizden bağımsız hareket etmeye başladı. Bizi uluslararası federasyona da şikâyet etti. Ancak uluslararası federasyonun bize olan güveni tamdı." diyor.
   <br/>
   <br/>
   Şükrü Kınataş, 2002 yılından bugüne söz konusu spor dalının Türkiye'de altyapısını oluşturmaya çalışıyor. O ve bu spora gönül verenler bir an önce Gençlik Spor Genel Müdürlüğü'ne bağlı bir federasyon haline gelmek gibi bir hırs barındırmıyor. "Altyapı oluşmadan federasyonu kurmaya gerek yoktu. Önce altyapıyı hazırlamaya başladık. 5 tane dernek kurduk. Bu dernekleri birbirine bağladık. Kore'deki sistemi yerleştirdik." diyen Şükrü Kınataş, ülkemizde hapkido'ya ilginin her geçen gün arttığını belirtiyor. Tek dileği bu ilginin kontrolden çıkmaması. "Adam benimle bir saat konuşuyor. Sonra gidiyor salonundaki tabelayı değiştirerek, hapkido salonu yapıyor."
   <br/>
   <br/>
   Hapkido seminerleri tüm hızıyla devam ediyor. Bu seminerlerde eğitim alanlar daha çok tekvando, karate, judo gibi spor dallarında birtakım başarılar elde eden kişiler. Bugün ülkemizde 80'e yakın diplomalı Hapkido hocası var. 40'a yakın şehirde hapkido salonu bulunuyor. Şükrü Kınataş kendi kurdukları federasyon çatısı altında 26 ilde temsilcilik bulunduğunu belirtiyor. İstanbul, Ankara, İzmir, Konya gibi illerde hapkido'ya ilgi oldukça fazla.
   <br/>
   <br/>
   Yakında Türk hapkidocular uluslararası organizasyonlarda da boy gösterecek. Peki, içinde 3 bin 600 teknik barındıran bir spor dalının müsabakaları nasıl olacak? Hapkido'da 5 ayrı kategoride müsabaka düzenleniyor. Örneğin dövüş kategorisi tekvando, judo, aikido ve karate tekniklerini barındırıyor. Düşme hareketleri, sopa, kılıç kullanımı, yelpaze teknikleri gibi farklı kategoriler diğer müsabaka çeşitlerini oluşturuyor. Kınataş, zamanla bu spor dalındaki bazı kaideleri Türk kültürüne uygun hale getirmiş. Mesela her sporcu hocasını adeta secde edercesine selamlıyormuş. Kınataş, bunu kaldırmış meselâ. Türkiye'deki eğitimlerde hem sporcu, hem hoca birbirine eğilerek selam veriyor şimdi.
   <br/>
   <br/>
   BU SPOR HAP İLE Mİ OLUYOR?
   <br/>
   <br/>
   Şükrü Kınataş'ın Kadıköy'de bir spor salonu da var. Salona gencinden yaşlısına her türlü insan geliyor. Kınataş, bu spor dalının herkese hitap etmesine karşılık çocuklar için çok yararlı olduğunu söylüyor. "Hapkido eğitimleri jimnastik ile başlıyor. Gelişme çağındaki çocuk için jimnastik hareketleri çok faydalı. Çocuklar yerlerinde duramaz. Hapkido kurallarla çocuğu baskı altına almıyor. Tam tersi ona serbestlik tanıyor." Kendisine en çok 'bu spor hap'la mı oluyor diye soruluyor ve bu sorulara alışmış durumda. İnsanların istekleri de oldukça farklı. Mesela çoğu evli bayan sopaya meraklı! Ama dayak atmak için. "Şu sopayı kullanmayı bana öğret de evde kocamı döveyim." arzusundalar. Bu savunma sporunda, yaşlı bir adamın elindeki bastonuyla karşı tarafı nasıl etkisiz hale getireceği de, serinlemek için kullanılan yelpazenin silaha dönüştürülmesi de öğretiliyor. Bunun için tek yapmanız gereken bir hapkido salonuna gitmek
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17883-38-su-sopayi-ogret-de-kocami-doveyim.html), [web.archive.org (arşiv bağlantısı)](http://web.archive.org/web/20140309053146/http://www.aksiyon.com.tr:80/aksiyon/haber-17883-38-su-sopayi-ogret-de-kocami-doveyim.html)
