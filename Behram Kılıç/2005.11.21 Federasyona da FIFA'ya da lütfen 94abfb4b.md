# Federasyona da FIFA’ya da lütfen

*Behram Kılıç 2005.11.21*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Süper Lig’de ‘Lütfen’ kampanyası başlatarak sahalardaki şiddetin önüne geçmeyi amaçlayan Futbol Federasyonu yetkilileri bu söylemin aksine hareket ederek İsviçre maçının çığırından çıkmasına sebep oldu. FIFA Başkanı Blatter’in talihsiz demeçleri de herkesi şaşırttı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060603080005im_/http://www.aksiyon.com.tr/resim/572/70.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   A Milli Futbol Takımımız 2006 Dünya Kupası baraj maçında İsviçre’ye elenerek evde kaldı. Türkiye, daha önce de baraj maçında Letonya’ya yenilerek 2004 Avrupa Futbol Şampiyonası’na gidememişti. Ancak bu defa hem 2006 Dünya Kupası’na gidemedi hem de 2010 Dünya Kupası’nı tehlikeye soktu. Çünkü İsviçre maçı öncesi ve sonrası yaşananların ardından FIFA’nın İsviçreli başkanı Sepp Blatter, Türkiye’nin 2010 adaylığının da tehlikede olduğunu ima eden açıklamalarda bulundu. Dünya basını da Türkiye’nin İsviçreli oyunculara yaptığı muamelenin Fair-Play ruhuna aykırı olduğunu okuyucularına duyurdu. Kısacası, sadece maç kaybetmedik; son yıllarda düzeltmeye başladığımız imajımız da büyük yara aldı.
   <br>
    <br>
     İsviçre maçı neden bu hale geldi? Bu sorunun cevabını vermeden önce isterseniz 25 Ocak 2005’e gidelim. İstanbul Ataköy Olimpiyat Evi’nde Futbol Federasyonu Başkanı Levent Bıçakcı ve federasyonun yönetim kurulu üyeleri basının karşısına çıktı. Amaç, milyonlarca dolar verilerek hazırlatılan, sahalardaki şiddeti önlemeye yönelik kampanyayı tanıtmak. Bıçakcı, federasyonun neden bu kampanyaya ihtiyaç duyduğunu, “Statlardaki gerginlikler çatışmaya dönüşecek hale geldi. Bu olaylar yaralanma veya ölümlerle sonuçlanabiliyor. Böyle olaylar yaşandığı zaman herkes irkiliyor, ama kimse kulüp sempatisiyle, yani taraftarlıkla ilgili tavırlarından, davranışlarından ödün vermeye yanaşmıyor. Bu yaklaşımın değişmesi için vakit çoktan gelmiştir. Bugün bu alandaki bilinçlenmeye katkıda bulunacak yeni bir çalışmayla ve ‘Lütfen’ kampanyasıyla spor kamuoyunun karşısındayız.” sözleriyle açıklamıştı. Başkan Bıçakcı, kampanyanın birinci aşamasındaki uyarıcı tonun ikinci aşamada yerini umutlu bir çağrıya bırakacağını ise şöyle anlatmıştı: “Spor toplumunu oluşturan herkesi biraz daha dikkatli, biraz daha özenli, biraz daha duyarlı davranmaya çağıracağız. Sporda kalıcı barışa doğru giden yolda önemli bir mesafe kaydetmenin ancak bu şekilde mümkün olabileceğine dikkat çekeceğiz. Ne sahada, ne de tribünlerde şiddete yer yoktur. Türk futbolu için böyle bir ortamı sağlamak, başkanlığını yaptığım Futbol Federasyonu’na düşmektedir. Kanayan yara kapanmalı ve tedavi edilmelidir. Futboldaki şiddeti hep birlikte yok edeceğiz.” Ardından televizyon ve gazetelerde günlerce karşımıza çıkacak olan şu metni okuyordu kürsüden: “Taraflı olmak ya da tarafsız olmak bir hak, imtiyaz değil. Hepimiz buna göre seyredeceğiz, buna göre yöneteceğiz, buna göre yazacağız, buna göre konuşacağız. Yani kuralıyla oynayacağız. Spor hepimizin. Onunla oynamayalım. Lütfen.”
     <br>
      <br/>
      Ve bugün. Söz konusu kampanyanın aksine bir hamle başlatarak Türk kamuoyunu, taraftarlarını, A Milli futbolcuları topu topu 21 kişilik İsviçre Milli Takımına karşı kışkırtan Futbol Federasyonu yöneticileri ve Milli Takımlar Teknik Direktörü Fatih Terim oluyor.
      <br/>
      <br/>
      Akla ilk gelen soru şu: İsviçre’de ne oldu? Toplam 31 bin kişinin izlediği İsviçre-Türkiye maçından önce ülkenin bulvar gazetelerinden Blick’in Türk Milli Takımı oyuncuları hakkında yazdığı asparagas haberler Teknik Direktör Fatih Terim’i epey kızdırdı. Haberlerde futbolcularımızın kaldıkları otelin hemen yanındaki pavyona gitmemeleri için Türk federasyonu tarafından özel güvenlik görevlilerinin tutulduğu, kaleci Volkan’ın Schalke maçındaki hatasına atfen ‘ıskacı’ olduğu yer alıyordu. Blick gazetesi dışındaki gazeteler ise gayet ciddi ve maçı provoke etmekten uzak haberler veriyordu. Ancak Fatih Terim, Blick gazetesinin yayınlarına kafayı fena takmıştı.
      <br/>
      <br/>
      Her şeye rağmen stadyuma gelindiğinde Türklerle İsviçrelilerin yan yana maç izlediğini, herhangi bir olayın yaşanmadığını belirtmeliyiz. Lakin tüm bu güzel görüntüler İstiklal Marşımız okunurken az sayıda İsviçrelinin protestosuyla çirkinleşti. Maç bittikten sonra Teknik Direktör Fatih Terim, soyunma odasında İsviçreli futbolcu Frei’nin kendisine küfür ettiğini basına açıkladı. Bu ikisi dışında neredeyse hiçbir olay vuku bulmadı İsviçre’de kalınan 6 gün boyunca. Ama bu iki hadise hem federasyon yöneticileri hem de Fatih Terim tarafından oldukça iyi kullanıldı.
      <br/>
      <br/>
      Burada hemen şunu hatırlatalım. İnönü Stadı’nda oynadığımız Yunanistan maçında bu ülkenin milli marşı tıpkı İsviçrelilerin yaptığı gibi ve neredeyse aynı oranda seyircimiz tarafından ıslıklanmıştı.
      <br/>
      <br/>
      İsviçre dönüşü ilk açıklama Milli Takımlar Sorumlusu Davut Dişli’den geldi. Şöyle diyordu, ‘lütfen’ kampanyasının altına imza atanlardan Davut Dişli bir gazeteye yaptığı açıklamada: “Ektiklerini biçecekler. Kadıköy’de onları yıldıracak her yola başvurmalıyız. Herkes sahaya atılan maddelerden ötürü İsviçre’nin alacağı cezayı soruyor. Ne yazar ki! Önemli olan 2006’ya gitmek. Ben de ceza alıp gideceksem razıyım. İsviçre’de seyirci ne gerekiyorsa yaptı. Onlar pislik yaptıysa gerekirse biz de yapalım. Sahaya odun atalım demiyorum ama onları yıldıracak her yola başvurmalıyız. O gün statta çok farklı, inançlı 60 bin kişi istiyoruz. Tribünlerde seyirciden ziyade fanatik istiyorum, deli taraftar istiyorum.”
      <br/>
      <br/>
      Fatih Terim ise maç sonrası otelde yaptığı basın toplantısında, İstiklal Marşı’nın ıslıklanmasıyla başlayan hadiseler zincirinin kendisine küfre kadar vardığını söyledi. Dünyanın en medeni ülkesine geldiklerini zannettiklerini belirterek, “Gördüklerimiz bizi üzdü. İstiklal Marşı’nın ıslıklanmasıyla başlayan hadiseler zinciri bana küfre kadar vardı. Maçtan sonra hakemle konuşurken rakibin 9 numaralı oyuncusu Frei küfür etti. Ben hayatım boyunca hiçbir oyuncuyla muhatap olmadım, ancak benim aileme küfür edecek kimse de olmadı.” dedi. Terim, Türkiye’ye döndükten sonra kötü oynadıklarını ancak kendilerine kötü muamelede bulunulduğunu tekrarladı. Satır aralarında seyircinin nasıl davranması, İsviçrelilerin nasıl karşılanması gerektiğinin altını çizdi.
      <br/>
      <br/>
      Futbol Federasyonu da bir duyuru yayınladı. 14.11.2005 tarihli duyuruda, “12 Kasım 2005 tarihinde İsviçre ile Bern kentinde oynadığımız Dünya Kupası play-off karşılaşmasında gerek A Milli Takım kadrosu ve teknik heyeti gerekse de Türkiye Futbol Federasyonu kafilesi hoş olmayan bir muameleye maruz kalmıştır. FIFA’nın kesin talimatı olmasına rağmen İstiklal Marşımızın çalınması sırasında İsviçreli seyircilerin marşımızı ıslıklaması kabul edilecek bir davranış değildir. Maç saati öncesinde Milli Takım kadromuza gösterilmiş olan davranışlar maçın atmosferini son derece olumsuz yönde etkilemiştir. Bu ve benzeri davranışları TFF olarak şiddetle kınıyoruz. Bütün bu aşağılamalara rağmen tüm seyircilerimizden sükûnetlerini korumalarını rica ediyoruz. Karşılaştığımız kötü muamelenin cevabını rakiplerimize sahada vermek en doğru yoldur. 16 Kasım akşamı Şükrü Saraçoğlu stadyumunu dolduracak 42 bin seyircimizden gerekli en güçlü tezahüratı yapmalarını, ancak ceza almamızı gerektirecek herhangi bir davranışta bulunmamalarını rica ediyoruz.”
      <br/>
      <br/>
      Bu açıklamanın yapıldığı gün İsviçre Milli Takımı Türkiye’ye geldi. Ve Atatürk Havalimanı’na ayak basar basmaz protesto edildi. Havalimanında körüğe yanaşan uçağın kapısının açılmasıyla birlikte dışarı çıkan İsviçre kafilesini bir grup havalimanı çalışanı körükte Türk Bayrağı açarak karşıladı. Üzerinde “Welcome to Hell (Cehenneme Hoşgeldiniz), 5-0” yazılı döviz açan HAVAŞ çalışanlarından oluşan grup, İsviçreli futbolcuları protesto etti. Kafile pasaport kontrolünde de iki buçuk saat bekletildi. Ardından havaalanından otellerine giderken otobüslerine yumurta atıldı.
      <br/>
      <br/>
      Tüm bu olup bitenler ışığında sağduyulu yaklaşım Devlet Bakanı ve Başbakan Yardımcısı Mehmet Ali Şahin’den geldi. Şahin, İsviçre’de yaşanan bazı olumsuzlukları bahane ederek, Türkiye’de misafir olarak bulunan bir ülkenin futbol takımına, yöneticilerine ve seyircilerine karşı aynı davranışlarda bulunmanın son derece yanlış olduğunu söyleyerek, “Yanlış, yanlışla düzeltilmez. Pislik pislikle temizlenmez, pislik ancak temiz su ile temizlenir.” açıklamasını yaptı. Tansiyon artınca aynı gün Davut Dişli yanlış anlaşıldığını, sadece tribünleri doldurmak için böyle beyanatlar verdiğini söyledi. Fatih Terim ise tansiyonu düşürmek yerine yapılan protestoların, bir ülkenin millî marşının ıslıklanması sebebiyle meydana geldiğini belirtti. Hatta olayların abartıldığını da sözlerine ekledi. Sonra da biz misafirperver bir ülkeyiz diyerek, “Bir olay olmaması için insanlarımızı sağduyuya davet ediyoruz. Ama bana sanki orada hiçbir şey olmamış gibi de soru soruluyor. Klasik Avrupalılar gibi kendilerini haklı görüyorlar.” diyerek aba altından sopa gösterdi.
      <br/>
      <br/>
      Futbol Federasyonu ise nihayet gerçeği gördü ve maçtan bir gün önce basın açıklamasıyla, “İsviçre takımına yapılanları onaylamadıklarını” açıkladı. Tüm futbolseverleri sağduyulu olmaya çağıran Federasyon, taraftarlardan Türkiye’nin uluslararası imajını zedeleyecek müdahalelerden kaçınmalarını istedi. Hatta Federasyon Başkanı Levent Bıçakcı İsviçre Federasyon Başkanı Ralph M. Zloczower ile bir araya gelerek, “Her türlü önlemi aldık. Bundan sonra en ufak bir rahatsızlık yaşayacağınızı sanmıyorum.” dedi.
      <br/>
      <br/>
      A Milli Takım futbolcularımız da bu ortamda maça motive oldu. Medyaya konuşan her oyuncu sanki Türkiye’de bugüne kadar hiçbir takımın ulusal marşı ıslıklanmamış, sanki Türkiye’de hiçbir maçta sahaya yabancı madde atılmamış, sanki Türkiye’de hiçbir takımın yedek kulübesi tahrik edilmemiş gibi İsviçre’de yaşanan olaylara vurgu yapıyordu. Maç günü de neredeyse hiç kimse sağduyulu davranmadı. İlk olarak Kadıköy’deki 50 bin taraftarımız İsviçre Milli Marşını ıslıkladı. Seyirci sahaya ellerindeki cep telefonlarından bayrak sopalarına kadar her şeyi attı. Daha önce Ukrayna, Yunanistan ve Danimarka maçlarında para ve uyarı cezası aldığımız dikkate alındığında seyircimizin çok daha sakin olması gerekirdi. Ama Davut Dişli, ‘ceza alarak da 2006’ya gitmeye razıyım’ demişti.
      <br/>
      <br/>
      Nihayetinde maç sonrası Terim’in gazetelere yansıyan görüntüleriyle oyuncularına koridora gidin talimatı vermesi, yardımcı antrenör Mehmet Özdilek’in İsviçreli oyuncuya çelme takmaya çalışması ve arkasından gelen İsviçreli oyuncudan tekme yemesi, oyuncularımızın ve bazı güvenlik görevlilerinin soyunma odasında İsviçreli futbolculara yönelik tavırları dünya medyasının gözleri önünde cereyan etti. İsviçreli oyuncu S.Grichting, kasığına aldığı darbeler sonucu Acıbadem Hastanesi’ne kaldırıldı.
      <br/>
      <br/>
      Sonrasında FIFA Başkanı İsviçreli Sepp Blatter’in sert çıkışı geldi. “Türkiye 2010 Dünya Kupası elemelerine bile katılamayabilir.” Bu açıklama henüz raporlar açıklanmamışken yapıldığı için talihsizlikti. Ancak dünya medyası olayı ‘Osmanlı dayağı’ şeklinde okurlarına duyurdu. İçerde ‘lütfen’ çağrısı yapan Futbol Federasyonu yöneticilerinin sorumsuzca davranışları, Teknik Direktör Fatih Terim’in sahadaki kötü futbolun konuşulmasının önüne geçmek için saha dışına kamuoyunu yönlendirmesi bu noktaya gelmemize sebep oldu. sağladı. Şimdi Türkiye’nin Dünya Kupası’na katılmamak gibi bir ceza alıp almayacağı konuşuluyor. Federasyon yetkilileri ise içeride, Türk futbolu sahipsiz değildir edebiyatı yapıyor. Ancak Türkiye ceza alsa da almasa da son yıllarda düzeltme eğilimine girdiği imajını yine yerle bir etti. Biz de buradan FIFA’ya bir çağrı yapıyoruz: Lütfen bize ceza vermeyin.
      <br/>
      <br/>
      <br/>
      <b>
       FUTBOLCULARIN GÖRÜŞLERİ
      </b>
      <br/>
      <br/>
      Emre Belözoğlu: “İsviçreliler maçın bitiminin ardından tünele doğru koştu. Arkadaşlar tünel içinde bir izdiham olduğunu söyledi.”
      <br/>
      <br/>
      Hamit Altıntop: “Tüm dünyanın bu olayı konuşması çok acı verici.”
      <br/>
      <br/>
      Benjamin Huggel: “Tekme attığım için ben de ceza alabilirim. Misilleme yapmak için M.Özdilek’e tekme attım.”
      <br/>
      <br/>
      Tranquillo Barnetta: “Üç Türk yetkili beni tekmeledi.”
      <br/>
      <br/>
      Philipp Degen: “Cehennem gibiydi. Daha önce hiç böyle vahşi bir deneyim yaşamamıştım.”
      <br/>
      <br/>
      Nihat Kahveci: “Maç sonrası kötü şeyler olduğu doğru ama yalnızca biz yapmadık. İsviçreliler de bizi provoke etti. Eğer ceza vereceklerse her iki takıma verilmeli.”
      <br/>
      <br/>
      Serhat Akın: “Olayları başlatan İsviçrelilerdi. Ancak olayları o kadar da büyütmeye gerek yok.”
      <br/>
      <br/>
      Yıldıray Baştürk: “Olanlar için üzgünüm. Böyle şeylerin futbolda yeri yok.”
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22871&yorum=6651), [web.archive.org (arşiv bağlantısı)](http://web.archive.org/web/20060603080005/http://www.aksiyon.com.tr:80/detay.php?id=22871&yorum=6651)
