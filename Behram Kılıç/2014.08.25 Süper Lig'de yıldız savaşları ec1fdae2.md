# Süper Lig'de yıldız savaşları

*Behram Kılıç 2014.08.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Demba Ba, Diego Ribas, Cardozo, Sneijder gibi yıldızlar sahada ter dökecek. Ama bu sezon Süper Lig’e damgasını vuracak olay 4’üncü yıldızı takmak isteyen G.Saray ile F.Bahçe arasındaki şampiyonluk mücadelesi olacak. Bakalım başka bir takım aradan sıyrılabilecek mi?
  </font>
 </div>
 <div id="newsText">
  <font class="detail-text">
   <p>
    Süper Lig’de bir sezon daha başlıyor. G.Saray ve F.Bahçe’nin 4’üncü yıldız için kıyasıya rekabet edeceği, Beşiktaş, Trabzon ve diğer takımların bu mücadeleye aldırmadan ipi göğüslemek isteyeceği bir sezon bekliyor bizi. Geride kalan 56 sezonda G.Saray ve F.Bahçe 19 şampiyonluk elde etti. 20’nci şampiyonluk için ikili arasındaki mücadelenin lige ayrı bir renk katması temennimiz. Trabzon sükse yapan transferleri, Beşiktaş ise genç kadrosuyla bu iki takıma üstünlük sağlamaya çalışacak. F.Bahçe ve G.Saray önceki sezonların aksine hiç olmadığı kadar bu şampiyonluğu istiyor. İki takımın oyuncuları ilk kez bu kadar iddialı demeçler veriyor. Düşünün F.Bahçe’nin kaptanı Emre Belözoğlu, sezon öncesi form tutmak için İtalya’daki bir klinikte özel beslenme programıyla kilo verdi. Kaptanın forma numarası 20.
   </p>
   <p>
    Her biri mevkiinde yıldız ve millî takımlarda ter döken oyunculardan kurulu F.Bahçe sezona az bir süre kala yaşadığı teknik direktör krizini aileden birini takımın başına getirerek çözdü. Aziz Yıldırım, çok hazzetmediği Ersun Yanal’ı, çalışma prensipleri ve özel hayatını eleştirerek istifaya zorladı. Sonrasında da boşalan teknik direktörlük koltuğuna daha önce Aykut Kocaman’ın, sonrasında da Yanal’ın yardımcılığını yapan İsmail Kartal getirildi. Sivasspor’u ikinci ligde şampiyon yapan İsmail Kartal, F.Bahçeli oyuncuların sevdiği bir isim. Kartal’ın pozitif ve insani yanı, oyuncularla iletişim kurmada güçlük çeken Yanal’a göre en büyük artısı. Takımın oyun felsefesini çok değiştirmeyeceğini söyleyen Kartal’ın elinde son derece deneyimli bir oyuncu grubu bulunuyor. Diego Ribas’ı kadrosuna katan, Salih’i iyi bir fiyata Roma’ya satan; Emre, Kuyt, Volkan gibi kaptanlara sahip F.Bahçe sezon öncesi 4. yıldızın en büyük favorisi. Üstelik Avrupa’da oynayamayacağı için kafası rahat.
   </p>
   <p>
    Roberto Mancini ile yollarını ayıran ve takımı bir başka İtalyan Cesare Prandelli’ye teslim eden G.Saray’ın transfer sezonundaki en önemli yıldızı Trabzonspor’dan aldığı Olcan Adın oldu. Prandelli’nin bir kulüp takımı çatısı altında başarıya aç olması Sarı-Kırmızılı takım için avantaj. Hocanın dezavantajı ise son 4 yıldır bir kulüp takımı çalıştırmaması. Bu çelişkiden zafer çıkar mı? Beklenti bu yönde. İtalyanların iyi bir taktisyen diye tanımladığı Prandelli, pozitif enerjisiyle, oyuncularla bire bir ilgilenen bir teknik direktör olma özelliğiyle dikkatleri çekti. İlk kez ülkesi dışına çıkan hocanın Sabri’yi kadro dışı bırakıp Selçuk’u kaptan yapması cesur hamleleriydi. Sezona az bir süre kala Prandelli, “Artık çilek milek yok. Çilek mevsimi bitti. Devamlı çilek yerseniz fiyatı düşer.” diyen Aysal’dan bir stoper ve sağ bek istiyor.
   </p>
   <p>
    Takımda kampa geç katılmasına rağmen Sneijder ve Melo her zamankinden daha istekli. Taraftarlar yeni transferler Olcan, Yasin’den patlama bekliyor. Şampiyonlar Ligi ve Süper Lig’i hedefleyen G.Saray’ın yönetimden gelebilecek olumsuz müdahalelere kurban gitmemesi hâlinde başarıyı sonuna kadar kovalayacak bir kadrosu bulunuyor. Ünal Aysal’ın geçen sezonki Fatih Terim- Mancini değişikliği G.Saray’a çok şey kaybettirmişti.
   </p>
   <p>
    <img alt="" height="505" src="http://web.archive.org/web/20141004163620im_/http://medya.aksiyon.com.tr/aksiyon/2014/08/25/super-ligde2.jpg"/>
   </p>
   <p>
    Beşiktaş genç ve tecrübesiz ama âdeta her biri işçi arılardan oluşan bir kadroya sahipti. Siyah-Beyazlılar bu kadroyu Chelsea’den transfer ettikleri Demba Ba ile taçlandırdı. Şampiyonlar Ligi 3. ön eleme maçında Hollanda’nın Feyenoord takımını eleyen ekibimizin İstanbul’daki rövanş maçında rakip filelere 3 gol bırakan Senegalli yıldızı 40 yıllık Beşiktaşlı gibiydi. Arkadaşları ve taraftarların kısa bir sürede benimsediği Ba sezona damga vuracak oyunculardan biri olmaya aday. Ba’nın yanında Mustafa Pektemek de çok iyi bir çıkış yapacağının sinyallerini verdi. Oğuzhan Özyakup, Olcay Şahan gibi oyuncularıyla dikkatleri çeken Beşiktaş, Şampiyonlar Ligi 2. ön eleme maçında Arsenal’i ilk maçta elinden kaçıran taraftı. Defans bölgesindeki sorunları tam anlamıyla gideremeyen Siyah-Beyazlılar, G.Saray ve F.Bahçe arasındaki yarışta aradan sıyrılarak ipi göğüslemek istiyor. Kara-Kartal’ın bu zorlu lig yarışında tek eksiği henüz yapımı devam eden stadına kavuşamaması.
   </p>
   <p>
    Trabzonspor sezon öncesi transferin şampiyonu oldu. Toplam 19 oyuncu ile anlaşan Bordo-Mavili takım 14 günde 9 transfere imza attı (Belkalem, Cardozo, Medjani, Fatih, Musa, İshak, Constant, Sefa, Mehmet). 16 oyuncu ile de yollarını ayırdı. Bu kadar kısa zamanda bu kadar oyuncu transferine imza atmanın sebebi Teknik Direktör Vahid Halilhodzic’in Avusturya kampındaki ilk hazırlık maçı sonrası yaptığı açıklamalardı. Dünya Kupası’nda çalıştırdığı Cezayir’in başında iyi bir sükse yapan Boşnak hoca, kupadan önce söz verdiği Trabzonspor’a imza atarak herkese insanlık dersi verdi. Daha önce 6 ay çalıştığı ve şehrin yapısını çok iyi bilen hoca, Özbekistan’ın Lokomotiv Taşkent takımı ile 2-2 berabere biten maçtan sonra ‘9-10 oyuncu istiyorum, yoksa giderim’ çıkışıyla Başkan İbrahim Hacıosmanoğlu’nu 14 günde 9 transfer yapmaya mecbur kıldı. İshak, Sefa, Medjani, Musa gibi isabetli transferler imza atan; Cardozo, Belkalem gibi yıldızları alan Trabzonspor Adrian ve Henrique’yi de hatırı sayılır meblağlara sattı.
   </p>
   <p>
    Takım olmak için 3-5 aya ihtiyaç duyduğunu dile getiren Boşnak hoca, tesislerde âdeta elinde sopa ile geziyor. Performansını beğenmediği oyuncunun gözünün yaşına bakmayan ve hemen satılmasını isteyen deneyimli çalıştırıcı, disiplinden taviz vermiyor. Takımın yıldız oyuncusu Florent Malouda hocayla tartışmasının bedelini kadro dışı kalarak ödedi. Karadeniz insanının fıtratına uygun tavır ve davranışlar sergileyen Vahid hocanın bu sert yapısı bakalım nereye kadar gidecek? Şampiyonluğu ağzına almayan hoca şunun garantisini veriyor: “Size şunu kesin söyleyebilirim, Trabzonspor ile Fenerbahçe arasında 23 puan fark olmayacak. Geri kalanına bakacağız.”
   </p>
   <p>
    <strong>
     Eskişehir ve G.Birliği’nin işi zor
    </strong>
   </p>
   <p>
    Sezonu erken açan ve UEFA Avrupa Ligi ön elemesinde Gürcistan’ın adı sanı duyulmayan takımı Chikhura Sachkhere’ye penaltı atışları sonucu elenen Bursaspor’un yıldız transferi Teknik Direktör Şenol Güneş. Seyircisiyle lige renk katan Yeşil-Beyazlıların forvet hattındaki eksikleri giderilmiş değil. Genç oyunculara pek şans vermeyen Şenol Güneş, 18 yaşındaki Batuhan Altıntaş’ın üzerinde durursa Türk futboluna yeni bir golcü kazandırabilir. Güneş’in, Sivasspor’dan Aydın ve F.Bahçe’den Holmen’i kadrosuna katan takımına ayağa pas yapan bir oyun anlayışını benimsetmeye çalıştığı görülüyor.
   </p>
   <p>
    <img alt="" height="350" src="http://web.archive.org/web/20141004163620im_/http://medya.aksiyon.com.tr/aksiyon/2014/08/25/super-ligde3.jpg"/>
   </p>
   <p>
    24,5 yaş ortalamasına sahip, Erkan ve Tarık gibi oyuncularını 4 büyüklerin transfer etmek için büyük çaba sarf ettiği ama geçmiş yönetimden devraldığı ekonomik sıkıntılara rağmen bu oyuncuları değerlerinin altında satmaya yanaşmayan Eskişehirspor’un bu sezon da beklenen çıkışı yapması zor. Takımın orta sahada oyun kurucuya ihtiyacı var. Eskişehir taraftarının beklentiye girmemesini, camianın takıma destek vermesini tavsiye ederiz. Önceki senelerde Hamza Hamzaoğlu ile lige renk katan Akhisar Belediye Gençlikspor yeni hocası Mustafa Reşit Akçay ile üzerine koymaya çalışacak. Hikmet Karaman’ın hedefi olan bir takım kurma önerisine başlangıçta onay vermeyen, bu yüzden Hikmet Hoca ile yollarını ayıran, sonrasında teknik direktörlüğe Bülent Korkmaz’ı getiren Kayseri Erciyes, transfer mevsiminde peş peşe kaliteli oyunculara imza attırarak üst sıraları zorlayabilecek bir kadro kurdu. Braga’dan Edinho, Eskişehir’den Necati Ateş ve Karabük’ten İlhan yeni sezonda bu takımda ter dökecek.
   </p>
   <p>
    Gökhan Ünal, Sercan Yıldırım, Alanzinho gibi bir zamanların yıldız oyuncularını kadrosuna katan ligin yeni ekibi Balıkesirspor’un göstereceği performans merak konusu. Geçmiş senelerde sadece 4 büyüklere kök söktüren, sonrasında durumu idare eden bir takım görüntüsüne bürünen İstanbul Büyükşehir Belediyespor, bu sezon İstanbul Başakşehir adını aldı. Yeni stadına kavuşan, millî takımda başarısız olan eski hocası Abdullah Avcı’yı takımın başına getiren, AK Parti kadrolarının yönetiminde yer aldığı bu takımdan, geçmiş yılların aksine tribünleri doldurmasını ve lige renk katmasını bekliyoruz.
   </p>
   <p>
    UEFA Avrupa Ligi ön elemelerinde sessiz sedasız İsveç’in Rosenborg takımını eleyerek büyük bir başarıya imza atan Tolunay Kafkas’ın çalıştırdığı Karabükspor bu sezon ligde üst sıraları zorlayacağının sinyallerini verdi. Artık düşmemeyi hedefleyen takımlar çalıştırmak istemeyen, kısa vadede Avrupa’yı, uzun vadede Ertuğrul Sağlam’ın Bursaspor’un başında yakaladığı şampiyonluğu düşleyen Mehmet Özdilek, geçen sezon çok iyi iş çıkarttığı Gençlerbirliği’ni buna inandıramadığı için Çaykur Rizespor’un yolunu tuttu. Ersun Yanal’ın 2000’li yılların ilk yarısında sükse yaşattığı sonrasında ise ‘ne şiş yansın ne kebap’ çizgisinden ödün vermeyen G.Birliği efsanevi başkanı İlhan Cavcav’ın borçsuz kulüp anlayışıyla bir sezona daha başlıyor. Özdilek ile yola devam etmeyen Cavcav, önce Kemal Özdeş ile anlaştı. Ancak bu hocayla da oyuncu transferleri konusunda anlaşmazlığa düşerek sezon hazırlıkları başlamadan yollarını ayırdı. Takımı, Süper Lig deneyimi olmayan 1967 doğumlu Mustafa Kaplan’a emanet etti. Bu sezon başkent ekibinin futbolseverlere yaşatacağı en büyük sürpriz küme düşmek olur! Avrupa Kupaları’na katılmak, şampiyon olmak gibi hedefler kulübün çok uzağında.
   </p>
   <p>
    Yeni stadı bu sezon hizmete girecek Konyaspor’un en büyük gücü taraftarı olacak. Yeşil-Beyazlı taraftarlar kombine biletlere büyük rağbet gösteriyor. Mesut Bakkal’ın takımı artık orta sıralardan kurtulmalı. Rıza Çalımbay’ın çalıştıracağı Mersin İdman Yurdu hocanın Süper Lig’de belki de son şansı olacak. İdealist ve zengin yönetimiyle dikkatleri çeken Kasımpaşa yeni sezon öncesi iddialı transferlere mesafeli durdu.
   </p>
   <p>
    Geçen sezonun ikinci yarısında aldığı Elazığspor’la ilk Süper Lig deneyimini yaşayan, alt sıralardaki takımının üzerindeki ölü toprağını bir nebze olsun silkmeyi başaran ve dikkatleri üzerine çeken Okan Buruk’un çalıştıracağı Gaziantepspor’un bu sezonki en büyük şansı genç hoca olacak. Buruk’un takımdaşlığı ön plana çıkartan felsefesi burada da etkili olursa, yıldız oyuncu transferleri yapamayan G.Antepspor ligde tutunabilir.
   </p>
   <p>
    2013-2014’ü 5. sırada tamamlayan, ‘3 oyuncum daha olsaydı şampiyon olurduk’ diyen Roberto Carlos’un çalıştırdığı Sivasspor, UEFA’dan aldığı bir yıllık ceza sebebiyle Avrupa’ya gidemedi. Yeni sezona sayılı günler kala bir kaleci ve orta saha oyuncusu transfer etmeyi düşünen Yiğidolar, kenarlarda ve defansta iyi futbolculara sahip. Geçen yılın gol kralı Aatif Chahechouhe da bu takımda bulunuyor. Sivas taraftarı bu sezon Carlos’tan daha iyi bir derece bekliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/newsDetail_getNewsById.action;jsessionid=1C1F2D746C23EB7168B6572D56B5E58D?newsId=39321), [web.archive.org (arşiv bağlantısı)](http://web.archive.org/web/20141004163620/http://aksiyon.com.tr:80/aksiyon/newsDetail_getNewsById.action;jsessionid=1C1F2D746C23EB7168B6572D56B5E58D?newsId=39321)
