# Atmaya doyamadılar

*Behram Kılıç 2014.12.15*

<div class="pNewsDetailMainContent" itemprop="articleBody">
 <p>
  Lionel Messi, Christiano Ronaldo, Francesco Totti, Hakan Şükür, Gerd Müller, Pele, Alan Shearer ya da Giuseppe Meazza... Onlar attıkları gollerle efsane oldular. İşte, dünya liglerinin en çok gol atan oyuncuları…
 </p>
 <p>
  Kitlelerin futbolu bu kadar çok sevmesinin sebebi ‘gol’ olsa gerek. Golcüler de oyunun en kilit aktörleri… Aynı zamanda dünyanın en pahalı oyuncuları olan, futbola heyecan katan, taraftarı tribünlere çeken de onlar. Gün geçmiyor ki futbola dair yeni bir rekora imza atmasınlar. İçlerinden biri, yeni bir rekor daha kırdı. Hem de ne rekor? Tarihin gördüğü en iyi oyunculardan Lionel Messi, 12. haftada Sevilla’yı 5-1 yenen Barcelona’nın maçtaki 3 golünü atarak toplamda 253 golle La Liga tarihinin en fazla gol atan futbolcusu oldu. Messi, 14. haftada 5-1 kazandıkları Espanyol maçında da 3 gol atarak rekorunu geliştirdi. Barcelona Teknik Direktörü Luis Enrique, onun için boşuna “Messi, hiçbir futbolcu ile kıyaslanamaz. Onun zevkini çıkarma şansına sahibiz.” demiyor. 1940 ve 1950’lerde 6 defa gol kralı olan Atletic Bilbao’lu efsane oyuncu Telmo Zarra’nın La Liga’da attığı 251 golü, Lionel Messi daha 27 yaşındayken attı. Basklı yıldızın 277 maçta attığı 251 gole Messi 289. maçında ulaştı. 1 Mayıs 2005’te La Liga’daki ilk golünü Albacete’ye attığında sadece 17 yaşında olan Messi’nin 10 yılda elde ettiği başarıyı daha da geliştireceği muhakkak. Messi’nin bu başarısından yola çıkarak dünyanın çeşitli liglerindeki Messi’lere baktık. Mesela, İngiltere’de en fazla golü kim atmıştı? Ya da 1996’da ligi kurulan Amerika’nın Major Ligi’nde tribünleri en çok hangi oyuncu havaya zıplatmıştı?
 </p>
 <p>
  İspanya’da Messi’nin bu rekoru kırmasındaki en büyük sebep, gözünü Barcelona’da açmış olmasıydı. İngiltere’nin Manchester United takımında 6 sezon oynayan ve 292 maçta 118 gol atan Christiano Ronaldo, futbol hayatının tamamını La Liga’da geçirseydi Messi’nin rekorunu kırabilirdi. Ronaldo, 179 La Liga maçında 203 golle İspanya’da en fazla gol atan 9. futbolcu. 32 gol daha atarsa 3. sıradaki Hugo Sanchez’i geride bırakacak. Evet, Messi ve Zarra’yı Hugo Sanchez takip ediyor. Atletico Madrid ve Real Madrid’in yanı sıra Reya Vallecano’da da ter döken Meksikalı oyuncu, İspanya’da geçirdiği 12 sezonda fileleri tam 234 kez havalandırdı. Hepimizin yakından tanıdığı Raul, 1994-2010 yılları arasında giydiği Real Madrid formasıyla 228 gol attı. Onu 227 golle Arjantin asıllı Alfredo di Stefano takip ediyor.
 </p>
 <p>
  <strong>
   Almanya’da rekoru kırmak zor
  </strong>
  <br>
   Almanya’da efsane oyuncu Gerd Müller zirvede. 15 sezon üst üste Bayern Münih forması giyen Müller, Bundesliga maçlarında 365 gol attı. Rekorunun kırılması neredeyse imkânsız. Klaus Fischer, 268 golle onu takip ediyor. 1970-1981 yılları arasında Schalke formasını giyen Fischer, bu takımda 182 gol kaydetti. Geri kalan gollerini 1860 Münih, Köln ve Bochum formalarıyla attı. 1960 ve 70’lerde 12 sezon Borussia Mönchengladbach’a hizmet eden, 3 sezon Hannover 96’da boy gösteren Jupp Heynckes, 220 golle Bundesliga tarihinin en golcü üçüncü ismi. Heynckes, bilindiği gibi, 2012-13 sezonunda Bundesliga’da tüm rekorları altüst eden Bayer Münih’i çalıştırıyordu. Onu 213 golle Borussia Dordmund ve Werder Bremen formaları giyen Manfred Burgsmüller takip ediyor. 13 yıl Bayern Leverkusen formasını sırtında taşıyan Ulf Kirsten 182 golle Almanya’da 5. sırada. Bir dönem Beşiktaş’ta oynayan Stefan Kuntz’un 179 golle Almanya tarihinde en fazla gol atan 6. oyuncu olduğunu da belirtelim.
  </br>
 </p>
 <p>
  <strong>
   İngiltere’de durum biraz farklı
  </strong>
  <br>
   Ligin Premier Lig adını aldığı 1992 sonrasına baktığımızda Alan Shearer attığı 260 golle zirvede. Onu 187 golle Andy Cole izliyor. Wayne Rooney 178 golle 3. sırada. Geçen hafta Amerika Ligi’ne veda eden Arsenal’in efsanevi oyuncusu Thiery Henry’nin 258 maçta 175 golü bulunuyor. Henry bu ligde 4 kez gol kralı oldu. Ligin ilk başladığı 1888 tarihini baz aldığımızda ise 1950’lerde 6 kez gol kralı olan Jimmy Greaves zirvede yer alıyor. 516 maçta 357 kez rakip fileleri havalandıran bu oyuncu, gollerinin çoğunu Chelsea ve Tottenham Hotspur formaları altında attı. 1892-1910 yılları arasında 536 lig maçına çıkan Steve Bloomer’in 317 golle 2. sırada yer aldığı İngiltere’de, 1924-38 yılları arasında ter döken Dixiek Dean’ın 310, 1925-40 yılları arasında oynayan Gordon Hodgson’un ise 287 golü var. Hem Premier Lig hem de 1992’den önceki adıyla Divisions Lig’de yer alan Alan Shearer toplam 559 maçta attığı 283 golle 5. sırada kendine yer buldu.
  </br>
 </p>
 <p>
  <strong>
   Samba Pele’den sorulur
  </strong>
  <br>
   Brezilya’ya uzanalım. Burada da işler biraz karışık. Yüzölçümü bakımından dünyanın en büyük ülkelerinden biri olan Brezilya’da bir ulusal lig, bir de eyaletler ligi var. Ulusal Lig’in başlangıcı 1959’a kadar gidiyor. Ancak ligin 1971’de başladığını kabul edenler de var. Bu ligde Roberto Dimamite’nin 190 golle zirvede olduğunu görüyoruz. Onu 154 golle efsanevi oyuncu Romario takip ediyor. Zico’nun 135 golü var. Brezilya’da bu gol sayıları diğer liglere göre biraz düşük, çünkü biraz parlayan oyuncu Avrupa’ya transfer oluyor. Brezilya’da sezon şampiyonu, 20 takımlı Ulusal Lig’de, ekiplerin çift devreli karşılaşmaları sonucunda belirleniyor. Futbol, ulusal düzeyde, Campeonato Brasileiro Serie A, Serie B, Serie C ve Serie D olmak üzere 4 ligden oluşuyor. Ulusal liglerin haricinde her eyaletin kendi ligi bulunuyor. Brezilya’nın efsane ismi Pele, Sao Paulo Eyalet Ligi’nde 11 kez gol kralı oldu. Pele, 1956-74 yılları arasında oynadığı Santos forması altında çıktığı 638 maçta 619 gol kaydetti. Pele kariyeri boyunca oynadığı 1363 maçta attığı 1281 golle halen dünyada en çok gol atan oyuncu.
  </br>
 </p>
 <p>
  <strong>
   İtalya’da Totti efsanesi
  </strong>
  <br>
   1929’da start alan İtalya Ligi Serie A’da zirvede Silvio Piola var. 1930-1953 yılları arasında Lazio, Novara ve Pro Vercelli takımlarının formasını giyen Piala, 275 gole imza attı. Bu oyuncuyu Roma’nın efsanesi Francesco Totti takip ediyor. 1994’ten beri Roma’da top koşturan Totti’nin 237 golü bulunuyor. 1929-1946 yılları arasında İtalya’nın üç büyük kulübü İnter, Juventus ve Milan’ın formalarını giyen ve bir dönem Beşiktaş’ı da çalıştıran Giuseppe Meazza’nın 216 golü var. 4. sıradaki Meazza’nın 2 basamak altında ise bir başka efsane oyuncu Roberto Baggio 205 golle geliyor. Hâlen futbol yaşamını Udinese’de sürdüren Antonio Di Natale, 199 golle listede 7. sırada. 1977 doğumlu oyuncu daha üst sıraların adayı.
  </br>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/atmaya-doyamadilar_540183), [web.archive.org (arşiv bağlantısı)](http://web.archive.org/web/20141222215056/http://www.aksiyon.com.tr/dosyalar/atmaya-doyamadilar_540183)
