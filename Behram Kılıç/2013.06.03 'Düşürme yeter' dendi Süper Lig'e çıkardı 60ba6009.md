# ‘Düşürme yeter’ dendi Süper Lig’e çıkardı

*Behram Kılıç 2013.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Süper Lig’e çıkan 3. takım Torku Konyaspor oldu. Peki, ligin ilk 13 haftasında sadece 14 puan toplayan ve 14. sırada bulunan Konyaspor bunu nasıl başardı? Tabii ki teknik direktörlüğe Uğur Tütüneker’i getirerek.
  </font>
 </div>
 <div id="newsText">
  <font class="detail-text">
   <p>
    ‘Hedef yok. Hedef olur mu! Düşmemeye oynuyor takım.” İlk 13 haftada sadece 14 puan toplayan bir takım düşünün. Geçmişten kalan borçlarını ödemeye çalışan, istediği transferleri yapamayan, moralsiz, hedefsiz bir takım… PTT 1. Lig’de mücadele eden Torku Konyaspor tam da bu haldeydi Uğur Tütüneker’in kapısını çaldığında. Ve Tütüneker için riskli bir karardı kabul etmek. Takımı tanımıyordu. Ama güvendiği bir isim vardı: Kulüp menajeri Seyit İçgül… İçgül, Tütüneker’i ikna etti. “Gel.” dedi, “Bir buçuk senelik anlaşalım. Önümüzdeki sene iyi bir kadro kurar, şampiyonluğa oynarız.” Yönetimin de beklentisi yoktu kendisinden: “Düşmeyelim yeter.”
   </p>
   <p>
    Seyit İçgül, imza sonrası “Toparlarsak başarabiliriz.” de diyecekti. Ama Tütüneker tecrübelerine dayanarak bunun çok zor olduğunu biliyordu. Hedef, ilk yarı sonuna kadar en az kayıpla ligi bitirmekti. 4 maç vardı. İlk maçı içeride Karşıyaka ile oynadılar ve 0-0 berabere kaldılar. Takım her zamanki sistemden farklı olarak öne doğru çıkmış, atak bir futbol sergilemişti. Geçmişteki başarısız sonuçlar sebebiyle takıma küskün olan Konyaspor taraftarı ilk başta tribünlerde değildi. Uzatmayalım, son 4 maçtan 2 beraberlik ve 2 galibiyetle ayrıldılar. Üstelik üst sıralardaki rakiplerden Manisaspor’u deplasmanda yenmeyi de başardılar. “Bu galibiyet bize moral oldu.” diyor Uğur Tütüneker: “Acaba başarabilir, Play-Off’lara kalabilir miyiz demeye başladık.”
   </p>
   <p>
    Peki, ne oldu da Torku Konyaspor o haldeyken Süper Lig’e çıktı? Aslında pek büyük bir değişiklik olmadı. Tütüneker devre arasında takıma 3 takviye yaptı. Bu oyunculardan biri kendisinin Kasımpaşa ve Orduspor maceralarında da yanında olan Murat Akın’dı. Forvete de Hollandalı Sjoerd Ars alındı. Sol beke transfer edilen Murat Kalkan sakatlandığı için takıma katkı sağlayamadı. Bilenler bilir Tütüneker’in Kasımpaşa ve Orduspor maceralarını. Devre arasında transfer teklifinde bulunduğu Murat Akın, hocasından sadece bir tek istekte bulunmuş: “Sezon sonuna kadar kalırsanız gelirim.” Uğur Tütüneker Kasımpaşa ve Orduspor’u da çalıştırmış ve bu iki takımın Süper Lig’e yükselmelerine ramak kala görevi Metin Diyadin’e bırakmıştı. Konu konuyu açıyor ama daha da ilginci Konyaspor’a imza attığı gün basın mensuplarının ona “Üzerinizde Metin Diyadin’in baskısını hissediyor musunuz?” diye sorması. Tütüneker’in de “Konyaspor şampiyon olacaksa son haftalarda takımın başına yine Metin Diyadin gelsin. Onunla ortağız, paraları da paylaşıyoruz!” diye esprili bir cevap vermesi.
   </p>
   <p>
    Tütüneker’in başka ilginç bir istatistiği daha var. Belki de dünyada hiçbir hocaya nasip olmayacak bir istatistik. Artık nasip mi, nasipsizlik mi demek lazım, ona da siz karar verin. Kasımpaşa ve Orduspor ile sezona başlamış, son haftalarda bırakmıştı ya… Yine geçmiş sezonlarda Kasımpaşa’da bir kez daha aynı olayı yaşamış, Kayseri Erciyes ve Siirt Jet-Pa’da da tıpkı diğerleri gibi sezona başlamış, kadroyu kurmuş ama son haftalara doğru bu takımlardan kâh yönetimlerin tasarrufu kâh kendi isteğiyle ayrılmış, ayrıldığı takımlar da sezonu şampiyon bitirmişti. O yüzden “Bırakmayacaksan gelirim.” diyordu Murat. Nitekim ilk kez çalıştırdığı bir takımla şampiyonluk yaşayacaktı.
   </p>
   <p>
    <strong>
     Akhisar’ı örnek alacaklar
    </strong>
   </p>
   <p>
    Biz yine devam edelim hikâyeye. O sık sık bu şampiyonluğun Allah’ın lütfuyla olduğunu söylüyor. Dedik ya 3 oyuncu almıştı, bunun yanında takımın sistemini değiştirdi. Öne doğru baskı yapan, oyunu rakibin sahasına yıkan bir anlayışı yerleştirdi. Futbolcuların bu sisteme çabuk adapte olması, daha doğrusu oyuncu özelliklerinin buna uygun olması işini kolaylaştırdı. Her maça final gözüyle bakıldı. Hatta oyunculardan biri ona “Hocam, bu maç final, şu maç final diye diye sezon sonuna kadar bir an göz açtırmadın bize!” diyecekti. Gerçekten de her maç finaldi. İkinci yarının ilk maçında Bucaspor gibi hedef takımı yenmeleri onların moralini bir hayli artırdı. İçeride 1461 Trabzon mağlubiyeti canlarını sıktı, hemen akabindeki G.Antep Belediye yenilgisi morallerini bozdu ama toparlanmayı başardılar. “Bazen mağlubiyetler de iyidir.” diyor Tütüneker: “Eksiğini görürsün.” 6 maç üst üste kazandıkları ama Şanlıurfa yenilgisiyle biten seriye imza attılar: “O maçta çok kötü oynadık ama artık hedefimiz Play-Off olmuştu.”
   </p>
   <p>
    Neticede ilk 13 maçta 14 puan toplayan Konyaspor, onun dönemindeki 21 haftada 38 puanı hanesine yazdırarak toplamda 52 puanla ligi 6. sırada bitirdi ve Play-Off’a kaldı. Öyle ki son 21 haftada en çok puan toplayan takımdı Konyaspor. “Her maç final olmasaydı başaramazdık.” diyor Tütüneker.
   </p>
   <p>
    Gelelim Play Off’lara… “İlk maç içeride Buca’yla ve 1-0 kaybettiniz. ‘Tüh yine olmayacak galiba!’ dediniz mi?” diye soruyorum kedisine: “Hayır. Tam tersi oldu. Maç sonrası çocuklara dedim ki ‘Bizim şampiyon olmamız için gol atmamız gerekmiyor mu?’ Gerekiyor. Öyleyse deplasmanda atacağız.”
   </p>
   <p>
    Futbolcular hocaya inandı. Zira 3 topları direkten dönmüştü. Üstelik (onlara göre) hakem kötü bir yönetim göstermiş, bir gollerini iptal etmiş, bir penaltılarını vermemişti. Ama onun ötesinde başka bir detay daha vardı. Tütüneker, Bucaspor gibi önde oynamayı seven bir takımın 1-0’lık avantajının onlar açısından tehlikeli bir skor olduğunu düşünüyordu. Çıkalım mı, çıkmayalım mı düşüncesine kapılacaklardı. Aynen öyle oldu. İkinci maçta bu ikilemde kaldılar. Çıkamadılar. 1-0 onları tereddütte bıraktı. Ama 2-1 kazandıkları rövanş maçı için hakkı teslim etme adına şunu da söylüyor Uğur Tütüneker: “İlk maçta biz üstündük. Hakem hatalarına maruz kaldık. Ama ikinci maçta Buca da etkiliydi. Üstelik bana göre hakem onların da bir penaltısını vermedi.”
   </p>
   <p>
    Ve Manisaspor’u 2-0 yendikleri final maçı… “Final öncesi kamptaki son gece nasıl geçti?” diye soruyoruz hocaya. “Valla biz çok rahattık. Bu Allah’ın bir lütfuydu. Şunu da söyleyeyim. Açık ve net. Biz her yeri aradık. Türkiye’deki, dünyanın her yerindeki tanıdıklarımızı aradık. Dua istedik. O duaları da maçta çok çok hissettik.” Tütüneker, maç öncesi “Allah’ım bize dua edenlerin dualarını boşa çıkarma.” diye dua ettiğini söylüyor. Bu duaların sayesinde finalin beklediğinden çok daha kolay geçtiğini belirtiyor. Çalıştırdığı bir takımla ilk defa yaşadığı şampiyonluğun ise tarifsiz bir mutluluk olduğunu dile getiriyor. Ona göre bu şampiyonluktaki en büyük pay futbolcuların. Çünkü büyük özveride bulunan onlardı. Oyuncu grubunun çok karakterli olduğunu söylüyor. Yönetimin de payını es geçmiyor. Mütevazı başkanları Ahmet Şan’a ayrı bir paragraf açıyor. Futboldan sorumlu Hasan ve Zeki Beylerin de başarıda büyük katkısı olduğunu dile getiriyor. Menajerleri Seyit İçgül’e ise ayrı bir paragraf açıyor: “Bu başarıya en başta inanan o idi.”
   </p>
   <p>
    Tütüneker, şampiyon olduktan sonra ilginç bir karar alarak yönetimin huzuruna çıkıyor. Başkan ve ekibine “Bir sene daha mukavelem var. Ancak Süper Lig’e çıktık. İsterseniz benimle çalışmayabilirsiniz. Hiçbir şey talep etmeden mukavelemi feshedebilirim.” diyor. Yönetim ise “Biz senden memnunuz, seninle çalışmak istiyoruz.” şeklinde karşılık veriyor. Neden böyle yaptığını sorduğumuzda ise “Genelde yönetimler Süper Lig’e çıkaran hocayla yollarını ayırıyor. Ben de yönetimin önünü açmak istedim.” diyor. Tam da bu noktada konuyu 1461 Trabzon’u çalıştıran Mustafa Reşit Akçay’ın Trabzonspor’un teknik direktörü olmasına getiriyoruz: “Mustafa hoca hak etti. Hak edenlere de azıcık şans vermek lazım.”
   </p>
   <p>
    Uğur hoca, kadrodan 14-15 oyuncu ile yola devam edecek. 5 ya da 6 yabancı oyuncu almayı hedefliyor, aynı sayıda da yerli. Ama çok iyi 2 santrfor olmazsa olmazı. Peki, önümüzdeki sezon hedef ne olacak? “Küme düşmemek.” diyor ve ekliyor Tütüneker: Transfere 40-50 milyon lira gibi rakamlar harcamadan bunu yapmalıyız. Akhisar bunu başardı. Bizim de bunu yapmamız lazım. Çünkü kulüp hâlâ borç ödüyor.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35696-dusurme-yeter-dendi-super-lige-cikardi.html), [web.archive.org (arşiv bağlantısı)](http://web.archive.org/web/20130728204303/http://www.aksiyon.com.tr:80/aksiyon/haber-35696-dusurme-yeter-dendi-super-lige-cikardi.html)
