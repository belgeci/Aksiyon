# ‘Balıklı Gol’ açılımı!

*Behram Kılıç 2010.05.10*

<font class="agenda2NewsSpot">
 Balıklı Göl’ü ile meşhur Urfa, Türkiye Kupası finalinde F.Bahçe ve Trabzonspor’u ağırladı. Misafirperverlik, dostluk, coşku, hoşgörü görülmeye değerdi. Açılım bu olsa gerekti.
</font>
<font class="newsDetail">
 <p class="MsoNormal">
  Eskiden hacı adaylarımız kutsal topraklara kara yoluyla giderdi. Hac arabaları da yol üzerindeki peygamberler şehri Urfa’da dururdu. Hz. İbrahim’in ateşe atıldığı yer olduğuna inanılan Balıklı Göl’ün etrafı da hacılarla dolardı. Aynı zamanda buradaki dergâh ziyaret edilirdi. Urfalılar ise çocuklarını Balıklı Göl’e gönderir ve onlara eve misafir almadan gelmemelerini tembih ederdi. Eğer hacı adayı misafirlerden birini eve getiremeyen çocuk olursa ebeveynlerinden fırça yerdi. Sizin anlayacağınız, hac mevsiminde her Urfalının evinde hacı adayları olurdu.
 </p>
 <p class="MsoNormal">
  Ziraat Türkiye Kupası finalinin Şanlıurfa’da oynanacağının açıklanmasından sonra yaşananlar götürdü bizi bu eski günlere. Trabzonspor ile Fenerbahçe arasındaki bu kupa finali Şanlıurfa’ya verilir verilmez belediye ve valilik, şehirdeki otel ve konaklama tesisleri ihtiyacı karşılayamayabilir endişesiyle halka bir çağrıda bulundu. Vatandaşlara ‘Eski günlerdeki gibi kapılarınızı misafirlere açar mısınız?’ dendi. Bunun için bir ‘Kupa Masası’ oluşturuldu. Kısa bir süre içinde yüzlerce aile bu çağrıya cevap verdi. Öyle ki maç öncesi beyaz masaya gelen çağrılar sonucunda 1500 kişi rahatça misafir edilebilecekti.
 </p>
 <p class="MsoNormal">
  Biz de İstanbul’dan Urfa’ya hareket etmeden önce ‘Kupa Masası’nı aradık. Masanın şefi Şavak Baysal’a kalacak yerimiz olmadığını bildirdik. Şavak Bey talebimizi not etti. “Urfa’ya indiğinizde bir telefon etmeniz yeterli.” dedi.
 </p>
 <p class="MsoNormal">
  Maç Şanlıurfa’ya verilince F.Bahçe ve Trabzonsporlular uçaklara akın etti. THY, Urfa’ya ek seferler koydu. Bizim gibi Urfa’ya uçak bileti bulamayanlar ise çevre illere yöneldi. Adıyaman, Mardin, Gaziantep, Diyarbakır gibi illerin havaalanları salı, çarşamba günleri sarı-lacivert ve bordo-mavi renklere büründü. Biz önce G.Antep’e, oradan da kara yoluyla Urfa’ya vardık. G.Antep’te İmam Çağdaş’ın lokantasına uğramamak olmazdı. Masalarda F.Bahçe ve Trabzon formalı taraftarlar vardı. Urfa’da yer bulamayacaklarını düşündükleri ve Kupa Masası’ndan haberdar olmadıkları için salı gününü Antep’te geçireceklerdi.
 </p>
 <p class="MsoNormal">
  Öğleden sonra Urfa’daydık. ‘Trabzonspor ve F.Bahçe şehrimize hoş geldiniz’ pankartlarıyla gökyüzü âdeta kapanmıştı. Ayrıca, bu finali Urfa’ya verdirdiği için Başbakan Recep Tayyip Erdoğan’a teşekkür ediliyordu.
 </p>
 <p class="MsoNormal">
  Biz ‘önce kalacak yeri halledelim’ diyerek belediye binasına gittik. Şavak Baysal’ın masası, taraftarların akınına uğramıştı. Bizim gibi şehir dışından gelen birçok taraftar kalacak yer için Kupa Masası’na müracaatta bulunmuştu. Masanın etrafındakiler Trabzon’dan kara yoluyla gelmişti. Ve daha önce hiç gelmedikleri Urfa’da böylesine bir misafirperverliğin kendilerine sunulacak olmasından dolayı mutluydular. Şavak Baysal, bu kalabalığı birkaç dakika bekletti. Çünkü onları misafir edecek ailenin reisine haber vermişti. Az sonra bu kişi de geldi ve iki taraf tanışarak kaynaştı. Sonrasında Trabzonlular ve Urfalı aile mutlu bir şekilde oradan ayrıldı. Sıra bize gelmişti. İstanbul’dan maça gelen 3 arkadaşıma da bu masadan bahsetmiştim. Başlangıçta tektim. Ama saatler ilerleyince bu arkadaşlarım da bana katılmaya karar verdi. Şavak Bey’in yanına vardığımızda 4 kişiydik. Arkadaşlarım F.Bahçe’yi tutuyordu. Bizi kim evine götürecekti? Şavak Bey’e "Dördümüz ayrılmayalım’ deyince o da Veysel’i çağırdı. Veysel, yani bizi misafir edecek Urfalı. Tanıştık. Urfa’da kuyumculuk işiyle uğraşan Veysel bizi dayalı döşeli bir eve götürdü. Evin anahtarını verdi ve “Evi istediğiniz gibi kullanabilirsiniz.” dedi. Bize yöresel yemekler yenilecek yerleri tarif etti, kısa bir zamanda gezilecek yerleri söyledi, sonra da işinin başına döndü.
 </p>
 <p class="MsoNormal">
  Biz Veysel’le akşama yine buluşacaktık. Ama öncesinde Urfa sokaklarında dolaştık. Urfalılar, öğle saatlerinde şehre gelen F.Bahçe’nin halkın ilgisine rağmen Başkan Aziz Yıldırım’ın talimatıyla havaalanından âdeta kaçırılarak otele götürülmesinden dolayı kırgındı. Trabzonspor ise halkın gönlünü kazanacak doğru hamlelerine Urfa’ya gelir gelmez bir yenisini daha eklemişti. Futbolcular taraftarların ilgisine karşılık vermiş, Şenol Güneş halkla sohbet etmiş, fotoğraf çektirmiş, Başkan Sadri Şener de şehirde dolaşarak esnafla tokalaşmıştı. Bu davranışların öncesinde de final Urfa’ya verilir verilmez Şanlıurfaspor’u kendisine kardeş takım ilan etmiş, şehrin gönlünü kazanmıştı.
 </p>
 <p class="MsoNormal">
  Akşama doğru F.Bahçe ve Trabzon taraftarlarının şehirdeki sayısı giderek artıyordu. Trabzon’dan özel otomobiliyle gelen bir kişi şehrin göbeğinde bordo-mavi forma ve tişörtler satıyordu. Satışları da oldukça iyiydi. Sohbet ettiğimiz Urfalılar ise F.Bahçe veya Trabzonspor’un kupayı kazanmasından ziyade maçta herhangi bir olay yaşanmamasına daha çok önem veriyordu. Esnaf gayet sıcaktı. İstanbul’dan geldiğimizi öğrenen herkesin ilk sorusu “Kalacak yeriniz var mı?” idi. Hemen belirtelim, 2 gün kaldığımız Urfa’da bize en çok sorulan soru da buydu. Belediye Başkanı Ahmet Fakıbaba da final şehre verilir verilmez tüm esnafı dolaşarak “Lütfen misafirlerimizi en iyi şekilde ağırlayalım, onları memnun ederek uğurlayalım.” ricasında bulunmuş.
 </p>
 <p class="MsoNormal">
  Akşam Urfa’nın meşhur sıra gecelerinden birine konuk oluyoruz. Ortam gayet hoş. Saz ve söz sanatçılarının yöreye ait seslendirdikleri türküler, Trabzonspor ve F.Bahçe formalı konuklardan oluşan salonun takdirini topluyor. Bir ara F.Bahçeli ve Trabzonsporlu taraftarlar beraber halay çekiyor. Böylesine sahneleri görmediğimiz için gayet mutlu oluyoruz. İlerleyen saatlerde kolbastı şov var. Trabzonlu gençlerin hünerleri sıra gecesinin müdavimleri tarafından da ayakta alkışlanıyor. Arapça, Kürtçe ve Türkçe türkülerin peş peşe seslendirilmesiyle gece bitiyor.
 </p>
 <p class="MsoNormal">
  Ertesi gün tarihî Gümrük Han’da ciğer yiyerek güne başlıyoruz. Malum Urfa’nın ciğeri meşhur. Mekân hınca hınç dolu. Ardından yöreye özgü mırra içiyoruz. Sonra Balıklı Göl’deyiz. Bu tarihî topraklar sarı-lacivert, bordo-mavi renklere boyanmış. Trabzonlu ve F.Bahçeli taraftarların balıklara birlikte yem attığını, Hz. İbrahim’in ateşe atıldığı yer kabul edilen mekânı ziyaret ettiğini, yan yana abdest alarak namaz kıldıklarını, etraftaki kermesten alışveriş yaptıklarını, kendi takımlarının renklerinde poşular bağladıklarını, halaylar çektiklerini, horonlar oynadıklarını görüyoruz. Urfa’da bir maçtan daha fazlası yaşanıyor. Şehir âdeta bir bayram yerine dönmüş durumda ve herkesin yüzü gülüyor. Sanki maç, işin bahanesi olmuş. Bunca insan mekân değiştirmenin ferahlığını yaşıyor, tarihe yolculuk yapıyor.
 </p>
 <p class="MsoNormal">
  Urfa’da eğer yanınızda bir Urfalı yoksa size ‘garip, kimsesi yok’ diye bakarlarmış. Ve herkes o kişiye yardım edermiş. Yanınızda bir Urfalı varsa da hürmet görürmüşsünüz. Biz Veysel sayesinde garip değildik. Onun referansıyla gittiğimiz her yerde ilgi gördük. Öyle ki bazı yerlerde hesap ödemekte zorlandık.
 </p>
 <p class="MsoNormal">
  Birlikte kaldığım F.Bahçe taraftarları Ali Kemal Ekşioğlu, Şakir Sarı ve Civan Gündoğdu’ya gelince… Üçü de maç Urfa’da olduğu için bunca yolu tepmiş. Ali Kemal Ekşioğlu, Rizeli. Çarşıda dolaşırken esnaflardan biri ona “Kardeş, sen Karadenizliye benziyorsun. Bu üzerindeki forma ne?” diye takılıyor. Hemen akabinde bir başkasının “Kazım Koyuncu’ya da benziyorsun. Bu üzerindeki forma ne?” diye
  <span>
  </span>
  sorması hepimizi kahkahaya boğuyor. Şakir Sarı, maçı kesin alacaklarını düşünüyor. Hatta stadyumda 3 bin Trabzon taraftarının olmayacağına inanıyor. Civan’ın ise maç umurunda değil. O şehrin tadını çıkartıyor. Bir otopark görevlisi (adı Halil), bu üç F.Bahçeli’ye inat bana “Bak evlat, iddia ediyorum, Trabzon 3-1 kazanacak.” diyor.
 </p>
 <p class="MsoNormal">
  Bu iddianın ardından şehrin birkaç kilometre dışındaki stadyuma gidiyoruz. Hiçbir taşkınlık yapmadan stadyuma akın eden F.Bahçe ve Trabzon taraftarlarıyla beraber... Küfür yok. Özlediğimiz bir tablo bu. Başbakan Erdoğan’ın bizzat ilgisi sonucu Urfa harika bir stadyuma kavuşmuş. Trabzonspor Teknik Direktörü Şenol Güneş’in bir gün önce bu stadyumu övmesi ve “Trabzon futbol şehri ama Trabzon’da böyle bir stadyum yok.” demesi boşuna değil.
 </p>
 <p class="MsoNormal">
  GAP Arena’ya girdiğimizde ise tribünlerin tamamen dolması bizi şaşırtıyor. Ve yıllar önceki gibi bir manzarayla karşı karşıyayız. Stadyum ortadan ikiye bölünmüş. Bir taraf F.Bahçeli, diğer taraf Trabzonsporlu. Arkadaşım Şakir’in 3 bin kişi olmaz dediği Trabzon taraftarı 15 bin civarında. İstanbul’dan, Trabzon’dan ve çevre illerden gelen taraftarların coşkusu görülmeye değer. F.Bahçe’nin stadın geri kalanını doldurması normal. Çünkü bu bölgede hatırı sayılır bir taraftarı var.
 </p>
 <p class="MsoNormal">
  Maç başlar başlamaz Trabzon’un baş döndüren bir oyunu söz konusu. Lakin Bordo-Mavili takımın gol yollarındaki beceriksizliği bu maçta da kendini gösteriyor. İkinci yarının başında Alex’in golü gelince herkesin aklından 5 Mayıs 1996’daki maç geçiyor. O maçta F.Bahçe üstün bir futbol ortaya koymamış ama kazanmıştı. Bugün de aynı senaryo mu gerçekleşecekti? Ve üstelik tarih 5 Mayıs 2010’du. 61. dakika şovu burada da var. Ama skor 1-0 olduğu için biraz buruk bir kutlama. Trabzon taraftarı Urfa’nın plaka numarası olduğu için 63. dakikada da şov yapıyor. Az sonra da Trabzon’un beraberlik golü geliyor. Yani Trabzon açısından korkulan olmuyor. Bordo-Mavililer sonrasında peş peşe bulduğu gollerle maçı, otopark görevlisinin dediği gibi 3-1 kazanıyor.
 </p>
 <p class="MsoNormal">
  Maçtan sonra Trabzon taraftarları Urfa caddelerinde bayram havası oluşturuyor. F.Bahçeliler ise Trabzonluları kutluyor. Gecenin ilerleyen saatlerinde aynı mekânlarda yan yana yemek yeniyor. Ali Kemal, Şakir ve Civan’ı merak ediyorsanız... Şakir ve Civan üzüntüden Suriye’ye gitti! Onları göremedim. Ali Kemal’le yine buluştuk. “Bu maç Kadıköy’de olsaydı ve orada kaybetseydik çok üzülürdüm. Ama Urfa’yı gördüm, Anadolu insanıyla kucaklaştım, âdeta günlerim uzadı. Bu maç sayesinde çok şey kazandım.” cümleleri ona ait.
 </p>
 <p class="MsoNormal">
  Kupa Masası’na gelince... Maçtan sonra Şavak Baysal ile konuştuk. Urfa halkının üzerine düşeni yaptığından dolayı gururluydu. Hele kendisine ‘Maç oynandı ama hâlâ bize bir misafir göndermediniz. Oysa biz adımızı çok önceden yazdırmıştık.’ diye telefonlar gelince gururu daha da arttı. Evet, Urfa’da bir maçtan daha fazlası yaşandı. Bölge insanı misafirperverliği ile gönüllere taht kurdu. Başbakan Recep Tayyip Erdoğan’ın ‘açılım’ dediği de bu olsa gerekti.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-26739-38-balikli-gol-acilimi.html), [web.archive.org (arşiv bağlantısı)](http://web.archive.org/web/20110321073230/http://www.aksiyon.com.tr:80/aksiyon/haber-26739-38-balikli-gol-acilimi.html)
