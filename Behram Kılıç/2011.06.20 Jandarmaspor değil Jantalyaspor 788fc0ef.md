# Jandarmaspor değil, Jantalyaspor

*Behram Kılıç 2011.06.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <span>
    Jan Dubbeldam aslen Hollandalı. Antalya’ya
    <span>
    </span>
    15 yıl önce gelmiş ve bir daha da dönememiş. Hatta bu yüzden eşinden bile boşanmış. Eski bir futbolcu. Antalya’da bir amatör futbol takımı kurdu. Adını da Jantalyaspor koydu.
   </span>
  </font>
 </div>
 <div id="newsText">
  <font class="detail-text">
   <p>
    <p class="BasicParagraph">
     <span>
      Adı Jan Dubbeldam. 15 yıl önce iki kızı ve eşiyle Hollanda’da yaşıyordu. Polisti. Aynı zamanda teknik direktörlük diploması vardı ve bir amatör futbol takımını da çalıştırıyordu. Ülkesinden birçok kişinin yaptığı gibi o da yaz tatili için Türkiye’yi seçti. Kemer’de bir tatil köyüne yerleşti. Deniz ve kumun tadını çıkartıyordu. Sonra arkadaşlarıyla kiraladığı bir araçla Antalya’nın içini gezmeye karar verdi. Bu günübirlik bir Antalya turuydu ve bu tur onun hayatını değiştirecekti. Jan Dubbeldam bu turdan sonra bir daha da Antalya’dan ayrılmadı. Öyle ki Antalya aşkına eşinden bile boşandı. “Antalya-Kaleiçi’ne bayıldım. İnsanlarına bayıldım. Herkesin kapısı açıktı. Antalya’nın havasına bayıldım. Güneşine bayıldım. Dışarıda çıkıp gezebiliyorsun, buna bayıldım.” Eşine Hollanda’yı bırakıp buraya yerleşmeyi önerdi. Bu teklifi kabul görmedi. Hatta yalvardı ama eşi gelmedi. Çocuklarla beraber orada Hollanda’da kaldı. “Çocuklarım o zamanlar 10-11 yaşlarındaydı. İlk başlarda özlem vardı. Sürekli gidip geldim. Ama kalbim asıl buraya düşmüştü. Antalya’ya âşık olmuştum ve bir daha Hollanda’ya dönmeyecektim.”
      <span>
      </span>
     </span>
    </p>
    <p class="BasicParagraph">
     <span>
      Antalya’ya geldiğinde cebinde doğru dürüst para yoktu. Önce kendisi bir daire kiraladı. Sonra bu daireyi turizm sezonunda turistlere kiraya verdi. Arada müşterilerle özel turlar yaptı. Ondan sonra Kaleiçi’nde bir apartmanı kiralayarak pansiyona dönüştürdü. Ama pansiyonculuk ona göre değildi. Zira o Antalya’ya âşıktı. İçeri kapanamazdı. Çıkıp gezmeli, denizin kumun tadını çıkartmalıydı. Pansiyonculuğu bıraktı. Bir tur şirketi kurdu. Hollanda’ya da şubesini açtı. İnternet yoluyla Hollandalıları ama daha çok yakın çevresini Antalya’ya getirdi. Onları ağırladı, gezdirdi hem de para kazanmış oldu.
      <span>
      </span>
      Ama bu turlar zamanla her şey dâhil sisteminin kurbanı oldu. Artık özel müşteri gelmiyordu. Dolayısıyla turizm işini bıraktı. Kaleiçi’nden bir ev aldı. Bu eve yerleşti. Yapacak bir şeyler arıyordu. Yukarıda da biraz değindik, eski bir futbolcuydu. Hollanda’da üçüncü lig takımlarında oynamıştı. 25 yaşında sakatlanmıştı. Sakatlanınca, polislik mesleğinin de imkân verdiği ölçüde antrenörlük yapmıştı. Türkiye’de de futbola büyük ilgi vardı. Eee o zaman ne duruyordu? Kanı iyice kaynamaya başlamıştı. Takım kurmak istiyor ama bir bahane arıyordu. Zaten iyice Antalyalı olmuştu. Türkçeyi iyi konuşuyordu. İnsanlarla ilişkileri fevkalade güzeldi. Çevresinde seviliyordu. Takım kurmakta da zorluk çekmeyecekti. Ama bir kıvılcım gerekiyordu. Hollanda’da bir dernek vardı. Tur için
      <span>
      </span>
      gelen müşterilerinden biri bu derneğin kurucusuydu. Kendisi de sonradan derneğe üye olmuştu. Dernek fakirlere özellikle de fakir çocuklara destek veriyordu. 3,5 yıl önce Antalya’daki bir öğrenci yurduna yardımda bulunmuşlardı. İşte Jan Dubbeldam’ın futbol takımı kurma fikri de bu yardım sırasında ortaya çıktı. Derneğin yardımıyla yurdun avlusu düzenlendi. Bir de halı saha vardı. Bu halı sahanın ışıklandırmasını da onlar yaptı. Jan Dubbeldam, halı sahanın ışıklandırması yapılırken yurtta kalan çocukların kurduğu futbol takımını fark etti. O an çevreden birkaç tane çocuk bulup bu yurdun futbol takımıyla maç yapmaya karar verdi. Yabancı ve sempatikliğinin de yardımıyla çocukların etrafında kümelenmeye başladığını gördü. İşte o gün orada topladığı çocuklarla yurdun çocukları arasında bir maç organize etti. Zamanla etrafındaki çocukların sayısı arttı. Jan Dubbeldam bu çocuklardan oluşturduğu takımı 2008 yılında federasyonun Antalya bölge müdürlüğüne müracaat ederek amatör takım hüviyetine soktu.
      <span>
      </span>
      Kulübe de Jantalyaspor adını verdi. İsminin başharfini Antalya’nın önüne getirerek oluşturduğu bu ad halk tarafından çok beğenildi. Jantalya ilk aldığı e-mail adresinde de vardı, kurduğu tur şirketinde, pansiyonunda da. Hatta bir ara açıp kapattığı lokantanın da adı Jantalya’ydı. Takımın maskotu tilki oldu, renkleri de Kırmızı-Mavi. Derken oluşturduğu takımla amatör lige girdiler. Başta Antalyalı aileler olmak üzere herkes kendisinden memnundu. İlk sene genelde fakir çocukları topluyordu. Bunlar mahallede kavga eden çocuklardı. Çocukları evden aldı, antrenmana götürdü, antrenmandan sonra evlerine bıraktı. Çocuklar artık kavga etmiyorlardı. Bu durum ailelerin hoşuna gitti. Böylelikle hiç arayışa girmeye gerek kalmadan takıma katılan çocukların sayısı kendiliğinden arttı. O da zamanla minikler, yıldızlar, gençler kategorilerini oluşturdu. Ancak maliyetler de artıyordu. Bir süre Hollanda’daki dernekten yardım aldı. Corendom uçak şirketi de kendisine destek oldu. Daha sonra ise ilginç bir sponsorluk anlayışı geliştirdi. Antalya’da 15 yılda oluşturduğu çevresini de kullanarak esnaftan, tur şirketlerinden, iş adamlarından hatta bazen bir öğretmenden az çok fark etmez paralar topladı ve takımdaki oyuncuların giderlerini karşıladı. Kimler katkıda bulunduysa onların isimlerini de takımın internet sitesinden herkese duyurdu. “Hâlen daha bu devam ediyor. Mesela bir aileye gidiyorum. Diyorum ki, bu çocuk çok fakir. Ayakkabı alamıyor. Siz alır mısınız? Alıyorlar. Şu an böyle 14-15 aile var. Çocukları zimmetlediğim ve onların giyimlerinden ihtiyaçlarına kadar karşılayan.” Yabancı biriydi. Takım kurmuştu. Ama ya saha? Bunu da ikili ilişkileriyle halletti. “Kepez’in üstünde bir alabalıkçı vardı. Kendisini tanıyordum. Ormanın içinde o alabalıkçıya ait bir saha vardı, ilk yıllar o sahayı kullandık. Geçen sene ise Kepez Belediyesi’nin eski bir sahası vardı. Kullanılmıyordu. Antalya Amatör Federasyonu’yla işbirliğine giderek bu sahayı düzenledik. Ve kullanmaya başladık. Kepez Belediyesi saha güzel olunca, sahaya el koydu. Kendilerini federasyonun Antalya Bölge sorumlusu Metin Bulut Bey’e şikâyet ettim. Metin Bey olaya el koydu. Şimdi sahayı Kepez Belediyesi ile birlikte kullanıyoruz.”
      <span>
      </span>
      Şu an 60 lisanslı oyuncusu var. Geçen sene bu sayı 125’ti. Ama içlerinde oynamayı bilenler de vardı bilmeyenler de. Yetenekli oyuncularla yetenekli olmayanlara birlikte antrenman yaptırıyordu. Bu sene bir ayrım yaptı. Yeteneklileri takımda tuttu. Yetenekli olmayanlar fakat spor yapmak isteyenler için de futbol okulu oluşturdu.
     </span>
    </p>
    <p class="BasicParagraph">
     <span>
      Jan Dubbeldam, her yaş grubundaki çocuklarla bizzat ilgileniyor. Sizin anlayacağınız o kulübün hem başkanı hem hocası, kısaca her şeyi. Kendisinin yetmediği yerlerde 2 tane de yardımcısı var. Büyüklerin maçlarında sahaya çıkamıyor. Mevzuatlara göre yabancı bir teknik direktör Türkiye’de amatör takım çalıştıramıyor. Ama o büyüklerden ziyade çocuklara daha çok önem veriyor. Bu yüzden büyük takımı bu sene kapattı. Şu an elindeki en yaşlı oyuncu ise 95 doğumlu. Geleceğe gençlerle yürümek istiyor. Hatta 2000 doğumlu Cenk Şen adındaki oyuncusunun gelecekte çok büyük futbolcu olacağını düşünüyor. ‘Milli takıma gitmezse ben bu işi bırakacağım’ diyor. En büyük hayali de ‘bir gün kendi yetiştirdiği bir çocuğun dünya çapında yıldız olduğunu’ görmek. Antalya’da okullar arasından yapılan ve sadece 15 oyuncunun kabul edildiği seçmelere kendi takımından 2 oyuncunun çağrıldığını söylüyor. Şu an her şey çok iyi gidiyor ancak hakemlerle ilgili şikâyetleri var. Amatör kümedeki hakemlerin bazı kuralları hiç bilmediğini düşünüyor. Rakiplerle ilgili de problemi yok. İlk sene kendilerini hiç kimsenin tanımadığını, Jantalyaspor’un daha çok Jandarmaspor şeklinde algılandığını gülerek anlatıyor.
     </span>
    </p>
    <p class="BasicParagraph">
     <span>
      Bugün 52 yaşındaki Jan Dubbeldam sıra dışı bir işe imza attı. Tekrar Hollanda’daki ailesine dönersek; iki kızı da büyüdü ve hatta ikisinin de eşi Türk. 5 torunu var. Antalya’ya yerleştikten sonra yeniden evlenmeyi hiç düşünmedi. Türkiye’nin son 10 yılda büyük aşama kaydettiğini düşünüyor. Ona göre Türkiye’nin Avrupa Birliği’ne girmesine de gerek yok. “Biz her şeyi yapabiliriz.” diyor. “Biz” derken ki samimiyetini bir görmelisiniz.
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-29749-jandarmaspor-degil-jantalyaspor.html), [web.archive.org (arşiv bağlantısı)](http://web.archive.org/web/20120705101122/http://www.aksiyon.com.tr:80/aksiyon/haber-29749-jandarmaspor-degil-jantalyaspor.html)
