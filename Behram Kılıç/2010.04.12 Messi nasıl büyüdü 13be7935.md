# Messi nasıl büyüdü?

*Behram Kılıç 2010.04.12*

<font class="agenda2NewsSpot">
 Barcelona’nın Arjantinli yıldızı Leonel Messi’nin cüce kalmaktan hormon tedavisi sayesinde kurtulduğunu biliyor muydunuz?
</font>
<font class="newsDetail">
 <p class="MsoNormal">
  Futbol dünyası, sıra dışı bir oyuncuyla karşı karşıya. Daha yolun başında ve birçok futbolcunun yolun sonunda bile ulaşamayacağı başarıları çoktan yaşamış durumda. Yaptıkları bize fazla geliyor ama onun için sıradan şeyler bunlar. Real Zaragoza’lı Ander Herrera, “Messi, okulda kimseye top vermeyen çocuklar gibi.” diyordu Barcelona’nın 4-2 kazandığı bir maçtan sonra. Acaba Messi, okulda kimseye top vermeyen çocuklar gibi miydi? Bu oyuncuyu sıra dışı yapan neydi? Messi’nin çocukluğuna gidiyoruz.
 </p>
 <p class="MsoNormal">
  Leo Messi, Panara nehri kıyısında, başkent Bounes Aires’e 300 kilometre uzaklıktaki Rosario kasabasında doğduğunda tarihler 24 Haziran 1987’yi gösteriyordu. Tam adı Lionel Messi Cuccitini’ydi. Babası Jorge bir fabrikada çalışıyordu. Annesi Celia temizlik işlerine gidiyor, aynı zamanda oğulları Rodrigo, Matias ve Messi ile Messi’den yedi yaş küçük kızı Marisol’u büyütüyordu.
 </p>
 <p class="MsoNormal">
  Leo içine kapanık bir çocuktu. Az gülerdi. Ciddi bir duruşu vardı. Üç yaşından itibaren futbol topu onun ayrılmaz bir parçası olmuştu. Babası Jorge futbolcu olmak istemiş ancak bunu başaramamıştı. En büyük arzusu ise Rodrigo, Matias ve Leo’dan birinin futbolcu olmasıydı. Messi’den yedi yaş büyük Rodrigo çoktan futbola başlamıştı. Beş yaş büyük Matias’ın ise topla hiç arası yoktu. Jorge, Rodrigo’da ışık görememişti. Çünkü çok disiplinsizdi. Tek umudu Messi’ydi.
 </p>
 <p class="MsoNormal">
  Ancak Messi zayıf ve cılızdı. Hatta okulun ilk gününde futbol oynayan arkadaşları onu aralarına bile almayacaktı. Messi bu duruma çok içerleyecek ve kenarda beklerken ayağına gelen topla arkadaşlarını bir bir çalımlayacaktı. Birkaç dakika sonra ise iki takım da onu kendi saflarına çekmek için birbirine düşecekti.
 </p>
 <p class="MsoNormal">
  Babası onun özel bir oyuncu olduğunu çoktan anlamıştı. Ve oğlunun futbolcu olması için adeta kendisini vakfetmişti. Leo’nun derslerle arası hiç iyi değildi. En yakın arkadaşı Enrico’ydu. Okul, evlerine beş dakikalık mesafedeydi ve her sabah Enrico ile birlikte top sürerek okula gidiyordu. Arjantin’in ünlü oyuncusu Aimar’a hayranlık duyuyordu. Bir gün onun gibi olmak, en büyük hayaliydi.
 </p>
 <p class="MsoNormal">
  Leo, beş yaşındayken okulun minik takımına yazıldı. Bu aile için ek bütçe demekti. Babası onun için deliriyordu ve annesi Celia’yı ikna edecekti. Annesi ise Leo’nun zayıf getirmemesi şartıyla okul takımına gitmesine izin verdi. Ancak okul takımında haftada iki gün antrenman vardı. Baba Jorge oğlunun daha çok antrenman yapmasını istiyordu. Bu yüzden Leo’yu mahallenin en iyi takımı Grandoli’nin altyapısına yerleştirdi. Leo burada da Enrico’yla beraberdi. İlk hocası Santiago, o yaştaki Leo’ya ayaklarından kan gelene kadar koşması için bağırıyordu.
 </p>
 <p class="MsoNormal">
  Babası oğluyla gurur duyuyordu. Fabrikadaki arkadaşlarına Leo’nun küçükken top görünce ayağa kalktığını, top olmadığı zaman ise emeklediğini anlatıyor, hatta oğlunun bir gün iyi bir futbolcu olacağını ve kazanacağı parayla hepsini emekli edeceğini iddia ediyordu.
 </p>
 <p class="MsoNormal">
  Jorge, oğlunun antrenmanlarını dahi kaçırmıyor, hatta zaman zaman sahada beğenmediği bir hareket yaptığı zaman oğluna bağırıp çağırıyordu. Leo’nun hocası Santiago bu durumdan rahatsızdı. Hatta bir keresinde ‘isterseniz takımı siz çalıştırın’ diye çıkışacaktı. Ancak bu gerçek oldu ve çok geçmeden Grandoli’yi fabrikadan arda kalan zamanlarında Messi’nin babası çalıştırmaya başladı.
 </p>
 <p class="MsoNormal">
  Leo, Grandoli’de üç yıl oynadı. 1995’e gelindiğinde babası oğlunun daha iyi bir takımda yer alması gerektiğini düşünmeye başladı. Ve tüm tanıdıklarına oğlundan bahsetti. Büyük oğlu Rodrigo’nun altyapısında oynadığı Newell’s Old Boys’un hocalarına da oğlundan söz etti. Onlar da küçük Leo’daki yeteneğin farkındaydı. Ve çok geçmeden Messi’nin yeni takımı Newell’s oldu. Leo çok disiplinliydi, futboldan başka hiçbir şey umurunda değildi. Ağabeyi ise onun kadar futbola âşık değildi. Bir diğer abisi Matias kitaplarla büyüyordu.
 </p>
 <p class="MsoNormal">
  Leo’yu babasının, kendisi için en iyi spor ayakkabılarına gözünü kırpmadan para vermesi motive ediyordu. Evde bütün ilgi Leo’yaydı. Rodrigo ve Matias bu ilgiden rahatsızdı. Hatta Leo’yu dışlamaya bile başlamışlardı.
 </p>
 <p class="MsoNormal">
  Aile çok geçmeden ekonomik gerekçelerden dolayı Leo’yu okul takımından geri almak zorunda kaldı. Bu duruma çok üzülen Jorge, oğlunun Newell’s Old Boys’taki hocalarıyla konuştu. Onlara oğluyla daha fazla ilgilenmeleri için ricada bulundu. Hocaları da Leo’nun kendinden bir üst kategorideki oyuncularla antrenman yapmasına izin verdi. Leo aynı anda iki kategoriye gidecekti. Kendi kategorisinde en iyiydi. Ancak kendinden büyüklerle oynarken ise tekme yememek için azami gayret sarf ediyordu.
 </p>
 <p class="MsoNormal">
  Futboldan kopan büyük ağabeyi Rodrigo ona ‘bit’ lakabını takmıştı. Çünkü Leo; hem sınıfın, hem takımın, hem de mahallenin en kısasıydı. 1998’e gelindiğinde Newell’s’teki üçüncü yılı da geride bırakmıştı. Babası onun için çabalıyordu. Daha iyi takımlarda oynaması için tanıdığı tüm teknik direktörlerle görüşüyordu. Bir gün Arjantin’in en ünlü kulüplerinden River Plate’in hocalarına oğlunu anlattı. Meğerse onların da Leo’dan haberi vardı. Ve sezon sonu transfer için Jorge’yle anlaşıldı. Messi sadece dokuz yaşındaydı.
 </p>
 <p class="MsoNormal">
  Sezon sonunu iple çeken Messi havalara uçuyor, hatta boş kâğıtlara imza atarak kişisel imzasını oluşturmaya çalışıyordu. Çok geçmeden River’in seçmelerine katıldı. O gün iki gol atarken üç de asist yaptı. Beğenilmişti. Ve artık iş sadece sağlık kontrolüne kalmıştı. Evde ise durum karışıktı. Annesi oğlunun ille de okumasını istiyordu. Ağabeyleri ise onun yüzünden babalarının kendilerini dışladığını düşündüklerinden Messi’yi doğru dürüst tebrik bile etmemişlerdi.
 </p>
 <p class="MsoNormal">
  Testler yapıldı. Sonuçlar bir hafta sonra açıklanacaktı. O günlerde Messi karnesini de almıştı. On dersten sekizi zayıftı. Annesine bunu söyleyemezdi. ‘River’in altyapısına girersem babam annemi kızmaması için ikna eder’ diye düşünüyordu. Birkaç gün sonra kulüp onu ve babasını çağırdı. Jorge az sonra acı gerçeği öğrenecekti: “Oğlunuz inanılmaz yeteneklere sahip; ancak hormon eksikliği var. Büyüme hormonlarıyla ilgili bir problem bu. Hesaplarımıza göre boyu 1.40’ı geçmez.”
 </p>
 <p class="MsoNormal">
  Jorge şoke olur. Yetkililer, tedavi edilmesi hâlinde oğlunun boyunun uzayabileceğini söyler. Leo’ya periyodik aralıklarla hormon aşısı yapılması gerekiyordur. Bu da aylık 900 dolar demektir. Kulüp bu parayı veremez. Az sonra Leo, hayatının en kötü haberini öğrenir. Hem karnesi kötü gelmiş, hem de altyapıya girememiştir. Üstüne üstlük büyüyemeyecektir.
 </p>
 <p class="MsoNormal">
  Aile bu duruma çok üzülür. Jorge’nin ablası Maria, İspanya’da yaşıyordur. Jorge, onu arar. Yardımcı olmasını ister. Ancak Maria’nın yapacağı pek bir şey yoktur.
 </p>
 <p class="MsoNormal">
  Tedavi yaklaşık bir sene sürer. Leo bu sırada Newell’s altyapısında futbola devam eder. Üstelik kendi kendine iğne vurmayı da öğrenir. Ailesinin kendisi için nasıl bir masrafın altına girdiğinin farkındadır ve onları mutlu etmek için elinden geleni yapar. Artık yaşı on birdir. Ülkedeki kriz de iyice kendini hissettiriyordur. Ailesi onun iğne ücretlerini ödemekte iyiden iyiye zorlanır. Babası tüm tanıdıklarını devreye sokar, ancak bir sonuç alamaz. İyice bunalmıştır. Bu anlarda merkezi başkentte bulunan bir menajerlik şirketinin yetkilisi kapısını çalar. Bu kişi, Leo’dan haberdardır. Babası ile konuşur, Leo’nun masraflarını şirketinin karşılayacağını söyler. Ve sonra da onu Barcelona’ya götürmek için çabalayacağını...
 </p>
 <p class="MsoNormal">
  Jorge mutluluktan uçuyordur. Bu güzel haberi ailesi ile paylaşır. Üç ay sonra haber gelir. Barcelona, ailenin tüm uçak masraflarını karşılıyor ve Leo’yu on beş günlük bir denemeye davet ediyordur. On üç yaşına giren Messi, en çok çocukluk arkadaşı Enrico’dan ayrılacağı için üzülür.
 </p>
 <p class="MsoNormal">
  Barcelona altyapısına Carles Rexach bakıyordur. Denemelere Messi’yle beraber otuz çocuk davetlidir. Leo ve diğerleri on beş gün boyunca çeşitli testlerden geçer. Altyapı hocaları onun sol kanatta çok verimli olduğunu fark eder. Barça formasını ilk giydiği maçta beş gol atar. Denemelerden bir hafta sonra Rexach, Leo’nun babası Jorge’yi yemeğe davet edip güzel haberi verir: “Eğer ailece burada kalırsanız, oğlunuzu transfer edeceğiz. Size de çalışma izni alacağız.” Taraflar el sıkışır, hatta masada bulunan kâğıt mendile temsili imza atılır. Messi için yeni bir sayfa açılıyordur. Resmî transfer işlemleri de altı ay içinde halledilir.
 </p>
 <p class="MsoNormal">
  Leo, Barça’nın altyapısında hızla ilerledi. On beş yaşına geldiğinde sol bacağının tibia kemiği kırıldı ve bir buçuk ay top oynayamadı. Onun dışında hiç sakatlanmadı. Her şey çok güzel gitti. Boyu yapılan tedavilerden sonra 1.40’tan 1.69’a çıktı.
 </p>
 <p class="MsoNormal">
  16 Aralık 2003 ise onun yaşamındaki en önemli anlardan biriydi. O gün Barcelona’nın Porto ile yaptığı özel maçın 76. dakikasında oyuna girdi. Ona ilk formayı veren Frank Rijkaard’dı. Messi, 16 Ekim 2004’te Barcelona’nın Esyanyol ile oynadığı lig maçının 83. dakikasında Deco’nun yerine oyuna girdi. Bu kariyerindeki ilk La  Liga tecrübesiydi. 1 Mayıs 2005’te La Liga’daki ilk golünü Albacete’ye attığında sadece on yedi yaşındaydı.
 </p>
 <p class="MsoNormal">
  Babası ona inanmış, Messi de başarmıştı. Sonrası ise zaten bildiğiniz gibi…
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/news-26509-38-messi-nasil-buyudu.html), [web.archive.org (arşiv bağlantısı)](http://web.archive.org/web/20100525114002/http://www.aksiyon.com.tr:80/aksiyon/news-26509-38-messi-nasil-buyudu.html)
