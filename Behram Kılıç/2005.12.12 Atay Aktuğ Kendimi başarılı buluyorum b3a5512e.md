# Atay Aktuğ: Kendimi başarılı buluyorum

*Behram Kılıç 2005.12.12*

<div>
 <p>
  <font>
   “Ben başarılıyım” diyen Trabzonspor Başkanı Atay Aktuğ, görevde bulunduğu süre içerisindeki en büyük hatasının Şenol Güneş’e güvenmek olduğunu söylüyor. Gökdeniz’e babalık yaptıklarını belirten Başkan Aktuğ, Trabzonspor’a bugüne kadar siyasetin bulaşmadığını iddia ediyor.
   <br/>
   <br/>
   Bu sezon Trabzonspor’un başına gelenler pişmiş tavuğun başına gelmedi. Önce Şampiyonlar Ligi ön eleme maçında Kıbrıs Rum takımı Anorthosis Famagousta’ya elendiler. Ardından Gökdeniz’in bahis skandalı patlak verdi. Sonra Fatih Tekke kasığından sakatlandı. Polonyalı Szmykowiak’ın ayağının kırılması ise halkayı tamamlıyordu adeta. Kötü sonuçların da ardı arkası kesilmedi. İstanbul’da Sivas, içeride Vestel Manisa yenilgilerinin ardından ilk önce teknik direktör Şenol Güneş terk etti gemiyi. Yönetim her şeye rağmen direniyordu. Ancak onların direnci de deplasmandaki Diyarbakır mağlubiyetiyle tükendi. Trabzonspor bir kez daha seçime gidecekti. Bu gidişatın baş sorumlusu ise her şeye rağmen yönetimdi. Petkoviç, Tolga gibi oyuncular elde tutulamadı. Jefferson günün değil yarının kalecisiydi. Tomas Jun ve Eller hayal kırıklığıydı. Kısacası, Şampiyonlar Ligi’ni hedefleyen bir takımın yapmaması gereken transfer hataları yapılmıştı.
   <br>
    <br>
     Üzerimize çok gelindi
     <br>
      <br>
       Bordo-Mavili delegeler yeni başkanı 18 Aralık’ta seçecek. Şu ana kadar başkanlığa adaylığını eski yöneticilerden Hayrettin Hacısalioğlu açıkladı. Kulislerde İbrahim Usta, Nuri Albayrak ve İskender Önal’ın da aday olacakları konuşuluyor. Mevcut başkan Atay Aktuğ aday olmayacağını açıkladı. Başkanlıktaki 3’üncü yılını dolduran Atay Aktuğ ile kendi dönemini konuştuk.
       <br>
        <br>
         -Bugünkü tabloyu kaybedilen Anorthosis Famagousta maçı mı doğurdu?
         <br/>
         <br/>
         Anorthosis Famagousta’ya elenmek hiç beklemediğimiz bir şeydi. Bu sonuç sadece futbol olarak değerlendirilmedi Türkiye’de. Siyasi bir olay gibi algılandı. Maçı siyasi ortamdan uzaklaştırmaya da gücümüz yetmedi. Elendikten sonra Trabzon camiasında bir düş kırıklığı yaşandı. Herkes etkilendi. O dönemde ben de iyi bir yönetim olursa istifa edebileceğimi söyledim. Yönetime talip çıkmadı. Biz devam etmek zorunda kaldık. Sonra sakatlıklar geldi. Gökdeniz’in olayı yaşandı. Şenol hoca istifa etti. Saha sonuçları yönetime de yansıdı. Son iki senedir herkeste şampiyonluk beklentisi vardı. Transferler yapıldı. Bir kısmı uyum sağlayamadı. Ben yönetim kurullarının saha sonuçlarına göre değişmesini kabul etmeyen insanlardan biriyim. Saha sonuçları iyi değilse yönetim kurulları tedbir alır. Ancak Türkiye’de yönetime tepki moda haline geldi. Üzerimize çok gelindi. Devre arasına gelmesine rağmen seçim kararı aldık mecburen.
         <br/>
         <br/>
         -Kendinizi başarılı buluyor musunuz?
         <br/>
         <br/>
         Tabii başarılıyım. Ben de başarılıyım, yönetim kurulu da başarılı. Arka arkaya iki ikincilik yaşadık. Kulübün performansı yükseldi. Şirketler kuruldu, borsaya girildi. Kulübü temsil açısından başarılı olduk. Bunların içinde mutlaka eksiklikler vardır. İnsanlar hiçbir sorumluluk almazsa çok fazla eleştirilmez. Biz iki senede kulübü borçlarından kurtardık. Hatalar minimum seviyededir. Telafisi vardır. Ben bu kulübü başkan olarak layıkıyla temsil ettiğime inanıyorum.
         <br/>
         <br/>
         -Ancak transferlerde yanlışlar yapıldı. Bu yönetimin hatası değil mi?
         <br/>
         <br/>
         Tabii ki yönetimin hatalarıdır. Ama sevapların da yönetime mal edilmesi lazım. Bu transfer hatalarına yönetim belki müdahale etmediği için hatalıdır. Biz futbolun da kurumsallaşmasını istiyorduk. Başına da Şenol Güneş’i getirecektik. Onun genel menajer olmasını istiyorduk. Kendisi bizden zaman istedi. Sonra da ‘yapmayacağım’ dedi. Yapmayacağım dediği tarihler tam o transfer dönemine rastlar. Futbolcu izleme komitesindeki elemanlar onun tarafından yurtdışına futbolcu izlemeye gönderilmişti. Futbolcular da izlenmişti. Karar aşamasında Güneş’in inisiyatif almamasından dolayı sıkıntılar doğdu. Ben kimseye bir suç yüklemek istemiyorum. Giden insanların arkasından konuşmak istemiyorum. Yönetim burada daha etkin olmalıydı diye düşünüyorum. Kötü sonuçlar sadece transfere bağlanmamalı. Bu sene geçen seneki takımdan bir iki kişi eksikti. Famaogusta gibi bir takıma elenmek üzüntü verici değil; bir leke. Bu kolay kolay atlatılabilecek bir sonuç değildi.
         <br/>
         <br/>
         -Aylarca takip etmenize rağmen Polonyalı Zuravski’yi de alamadınız.
         <br/>
         <br/>
         Zuravski çok iyi bir oyuncu. Kabul. Ancak biz yaşlıdır, çok paradır, onun yerine genç adam alalım daha iyi olur gibi tereddütler yaşadık. En nihayetinde alalım dediğimizde ise ona iki üç takım talip oldu. Hem kendisine, hem kulübüne bizden daha fazla para verdiler, onu elimizden kaçırdık.
         <br/>
         <br/>
         -Şenol Güneş’in ansızın bırakması hepimizi şaşırttı...
         <br/>
         <br/>
         Ben de bir anlam veremedim. Sivas maçından sonra devam edeceğini söyledi. Ama Vestel maçından sonra bıraktı. Trabzonlu birinin böyle yapmaması gerektiğini düşünüyorum. Herhalde kendi problemleri vardı. Bilmiyorum. Çok başarılı yönetici arkadaşlarımız var. Hemen Vahid hocayı getirdiler takımın başına.
         <br/>
         <br/>
         -Trabzonspor başkanlığına kimlerin aday olmasını istersiniz?
         <br/>
         <br/>
         Enkaz edebiyatını bir tarafa bırakacak, mazeret üretmeyecek, ekip olarak ileriye dönük planlamaya hazırlıklı, kurumsallaşmayı devam ettirecek, bu kulübün geri dönülmez bir yola girdiğini kavrayacak kişiler başkanlığa talip olmalıdır.
         <br/>
         <br/>
         Hükümetle problem yok
         <br/>
         <br/>
         -Başkanlığınız döneminde bütün camiayı birleştirebildiniz mi?
         <br/>
         <br/>
         Trabzonspor gibi kent takımlarının başarılı sonuçlar alabilmesi için bütün camianın bütünleşmesi lazım. Bunu ilk zamanlar başardım.
         <br/>
         <br/>
         -Sonra ne oldu?
         <br/>
         <br/>
         Sonrası yok bu işin. Sahada alınan sonuçlar çatlak sesler çıkarttı. Türkiye’de maalesef saha sonuçlarına bakılıyor. Düşünce farklılıklarından konuşuluyor, siyasi farklılıklardan konuşuluyor, ticari farklılıklardan konuşuluyor.
         <br/>
         <br/>
         -Sırası gelmişken sorayım. Trabzonspor’a siyaset bulaştı mı?
         <br/>
         <br/>
         Trabzonpor’a siyaset hiçbir zaman bulaşmamıştır. Bulaşmaması için elimden gelen her şeyi yaptım. Ama bunu böyle söyleyerek siyaset bulaştırmak isteyen insanlar da var Trabzonspor’a. Onlar da memnun olsun. Seçim kararı aldık.
         <br/>
         <br/>
         -Bazı gazetelerde AK Parti hükümetinin yönetiminizi tutmadığı, size baskı yapıldığı yazıyor. Bu ne derece doğru?
         <br/>
         <br/>
         Yok öyle bir şey. Hükümetin futbol için yaptığı çok iyi şeyler var. Biz de bundan nasibimizi aldık. Hükümetle Trabzonspor’un hiçbir problemi yok. Milletvekilleriyle yok. Bazıları varmış gibi gösteriyor. Öyle bir şey yok.
         <br/>
         <br/>
         -AK Parti’ye yakın biri Trabzonspor başkanlığına aday olduğu zaman bazı kesimler ‘Trabzonspor’a siyaset bulaşıyor’ diye tepki gösteriyor.
         <br/>
         <br/>
         Trabzonspor’a bugüne kadar başkanlık yapanların hepsi bir partiye yakındır. Hatta burada başkan olan arkadaşlarımız geçmişte bakan dahi olmuşlardır. Burada çalışan insanların tabii ki farklı görüşleri olacak. Bizim yönetimde de siyasi düşünceleri farklı olan arkadaşlar var. Burada amaç Trabzonspor’dur, siyaset düşünülmez. Siyasi bağlantısı olan insanlar gelir, onların görevi de hiçbir şey beklemeden takımın başarılı olması için çalışmaktır, güçlerini göstermektir. Trabzonspor’a siyaset asla bulaşmamıştır. Bulaşacağını da zannetmiyorum.
         <br/>
         <br/>
         -Bir başka konu da futbol federasyonuyla kulübün problemli olup olmadığıydı...
         <br/>
         <br/>
         Hayır. Problemimiz yok. Bazı maçlarda hakem hataları vardır. Hakem hataları vardır diye de federasyon bizim karşımızdaydı diyemeyiz.
         <br/>
         <br/>
         GÖKDENİZ’E BABALIK YAPIYORUZ
         <br/>
         <br/>
         Gökdeniz’in yaptığı iş, futbolun kurallarına da uymuyor etik kurallara da. Ama yine de ona verilen ceza çok fazlaydı. Bu ceza hiçbir hukukî temele dayanmadığı için yanlıştı. Nihayetinde düştü. Bir insan suç işler, o suçun cezasını gördükten sonra toplum onu kabul eder. Etmek zorundadır. Cezalar ıslah için verilir. Gökdeniz perişan oldu. Trabzonspor olarak şu an ona babalık yapıyoruz. Futboldan kopmasın diye aramıza aldık. Gökdeniz’i cezası bittikten sonra hemen oynatmayı düşünüyoruz. Bazıları kesin kafasını diyor. Kesinlikle hayır, ben hemen oynatacağım. Kim ne derse desin. Türkiye’de hırsızlar yok mu, üçkağıtçılar yok mu, salonlarda milletvekilleriyle gezen bir sürü üçkağıtçı var. Niye onların kafasını kesmiyoruz da 23-25 yaşındaki bir çocuk bir hata yaptı diye onu asalım? Korktuğu için her şeyi bana açıklayamadı. Gidip başkalarına anlattı. Bizden de binlerce defa özür diledi. Eğer bu hata tekrarlanacak düzeydeyse o zaman gerekeni yaparsınız. Ama uslanmışsa niye biz onu harcayalım. Futbol takımının ona ihtiyacı var.
         <br/>
         <br/>
         BAYINDIRLIK VE İSKAN BAKANI FARUK NAFİZ ÖZAK:
         <br/>
         TRABZONSPOR BİZİM ÜST KİMLİĞİMİZDİR
         <br/>
         <br/>
         Biz şunu istiyoruz: Trabzonspor iyi yönetilsin, iyi temsil edilsin. Kim kazanırsa kazansın ben siyasi kimliğimle de siyasi olmayan kimliğimle de kulübe iyi hizmet etmek isteyen her başkanın yanında olurum. Bizim Trabzonspor sevdamız Trabzonspor sevgimiz bunu gerektiriyor. Özkan Sümer'e de böyle davrandık, Atay Aktuğ'a da. Trabzonspor bizim üst kimliğimizdir. Kutsal bir değerdir. Şimdi bir seçim kararı alındı. Hayırlı olsun. Ama şu aday çıkarsa şu partiden, bu çıkarsa bu partiden deyip AK Parti’yi karalamak son derece yanlıştır. Biz siyaset yaptığımız dönemde çok dikkatli olduk. Siyaset kulübün hizmetinde oldu. Kulüp siyasetin hizmetinde olmadı, olmamalı. Maalesef bazı kesimler AK Parti'ye haksızlık yaptı. Bu dönemde de gerek ben gerek Başbakanımız Recep Tayyip Erdoğan, Trabzonspor'a çok hizmetler verdik. Bunu söylemememiz gerekirken biz söylüyoruz. Oysa bunu başkaları söylemeliydi. Hangi partiden olursa olsun herkes Trabzonspor'a hizmet etmeli. Kim aday olursa olsun, hangi partiye rey verirse versin seçildikten sonra bizim başkanımızdır.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1198 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=22991), [web.archive.org (arşiv bağlantısı)](http://web.archive.org/web/20060524132911/http://www.aksiyon.com.tr:80/yazdir.php?id=22991)
