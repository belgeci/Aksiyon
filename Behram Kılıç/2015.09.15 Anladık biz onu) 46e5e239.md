# Anladık biz onu;)

*Behram Kılıç 2015.09.15*

<div class="pNewsDetailMainContent ctx_content" itemprop="articleBody">
 <blockquote>
  <p>
   Kimse Yok mu, mesaj dahi gönderip vatandaşlardan herhangi bir konuda bağış talep edemiyor. Ancak yasalar internet sitesine kendi iradeleriyle gelen bağışçıların yaptığı yardımları engelleyemiyor.
  </p>
 </blockquote>
 <p>
  Türkiye zor günlerden geçiyor. Bir tarafta PKK terör örgütünün asker ve polisimize hain saldırıları diğer tarafta ülkeyi yöneten hükümetin ve özellikle Cumhurbaşkanı Erdoğan’ın sivil toplum kuruluşlarını hedef alan icraatları. Neredeyse her gün şehit cenazesi geliyor ve neredeyse her gün bir okula, derneğe, sivil toplum kuruluşuna akla ziyan baskınlar düzenleniyor.
 </p>
 <p>
  Yaptığı insani yardımlarla Türkiye Büyük Milet Meclisi Üstün Hizmet Ödülü Madalyası ile taltif edilen, Birleşmiş Milletler Ekonomik ve Sosyal Konseyi (ECOSOC) üyesi, 113 ülkedeki çalışmalarıyla çeşitli devlet nişanları, madalyaları, ödül ve takdir mektupları alarak uluslararası bir yardım kuruluşu olmayı başaran Kimse Yok mu Derneği de akıl almaz saldırılardan, baskınlardan, denetlemelerden nasibini alıyor. Dernek, son bir buçuk yılda üç kez denetimden geçti. En son maliye ekipleri derneğin Kocaeli’ndeki şubesine beraberlerinde 16-17 polisle geldi.
 </p>
 <p>
  Uzun süredir siyasi linç kampanyasına maruz kalan ve yardım faaliyetleri engellenmeye çalışılan Kimse Yok mu Derneği, kurban kampanyasına izin verilmemesi üzerine iletişim stratejisini mizahi bir anlayışla kurguladı. Uluslararası yardım kuruluşunun “Anladınız Siz Onu;)” sloganıyla yürüttüğü reklam çalışması özellikle sosyal mecralarda paylaşım rekorları kırdı.
 </p>
 <p>
  Bakanlar Kurulu kararıyla gerekçesiz bir şekilde izinsiz yardım toplama hakkı elinden alınan Kimse Yok mu Derneği, maruz kaldığı engellemeler yüzünden bir SMS dahi gönderip vatandaşlardan herhangi bir konuda bağış yapılmasını talep edemiyor. Ancak yasalar internet sitesine kendi iradeleriyle gelen bağışçıların yaptığı bağışları engelleyemiyor. Dernek, Kurban Bayramı’nda ihtiyaç sahiplerine kurban eti ulaştırmak için açıktan reklam ve çağrı yapamamasına rağmen, bu engeli de mizahi bir yöntemle aşmayı başardı. Son derece sade hazırlanan ‘Anladınız Siz Onu;)’ afişiyle hem kendisine yapılan engellemeleri halka anlattı hem de ihtiyaç sahiplerinin bu sene de kurban beklediklerini bağışçılarına duyurdu.
 </p>
 <p>
  Kimse Yok Mu, 2013’te Türkiye dâhil 60’ın üzerinde ülkede et dağıttı. 2014’de ise yurt dışında 30, yurt içinde ise yaklaşık 10 bin hisse kurban ailelere ulaştırıldı. Son tahlilde Türk insanının dünyanın onca ülkesine yardım göndermesinin engellenmesine, bu hizmetlerden rahatsızlık duyulmasına kimse anlam veremiyor.
 </p>
 <p>
  Dernek, tüm engellemelere rağmen bu yıl da 30’a yakın ülkeye kurban eti dağıtmak için kolları sıvadı. Görüldüğü gibi, engellemelerden dolayı, yardım götürülen ülke sayısı önceki yıllara göre yarı yarıya düşmüş durumda. Dernek Yönetim Kurulu Başkan Yardımcısı Levent Eyüboğlu, bu sürecin morallerini bozduğunu söylüyor: “İnsanlık adına çalışan, dünyanın öbür ucundaki muhtaç bir kişiye nasıl yardım ulaştırabilirim diye çırpınan bir dernek, algı operasyonlarıyla kötü bir şey yapıyor gibi gösterilmeye çalışılıyor. Bu bizim çalışmalarımızı etkilemiyor ama moralimizi bozuyor.”
 </p>
 <p>
  Kurban Bayramı’na yönelik çalışmaları hakkında konuştuğumuz Eyüboğlu, kampanya yapmalarına müsaade edilmemesi sebebiyle geçmiş yıllara göre birtakım olumsuzlukların söz konusu olduğunu belirtiyor. Ama tüm engellemelere rağmen 30’a yakın ülkeyle kurban dağıtmak için anlaşmalar çoktan yapılmış. Geçen yıllarda 60 bin hisse kurban toplayan dernek, bu sene ise hedefini 20 bin hisse olarak belirledi. Bir hisseyi ortalama 4 aileye ulaştırıyorlar. Derneğe özellikle ‘Anladınız siz onu;)’ afişinden sonra bağışlar gelmeye başladı. Kurumun internetten çok rahatlıkla ulaşabileceğiniz hesaplarına bağışlarınızı yapabiliyorsunuz.
 </p>
 <p>
  Levent Eyüboğlu, son durumun kendilerini çok üzdüğünü dile getiriyor: “Biz daha çok insana daha çok yardım götürelim hülyasıyla yatıp kalkarken bize uygulanan baskılardan dolayı sayı düşüyor. Hem ülkemizde hem de yurtdışında yardıma muhtaç insanlar var. Önceki senelerden kimlere yardım götüreceğimizi biliyoruz. Bu sene o sayıyı artırmak isterken engellemelerle karşılaşmak gerçekten çok üzücü.”
 </p>
 <p>
  İzinsiz yardım toplama faaliyetleri Bakanlar Kurulu kararıyla iptal edilen derneğin, İstanbul Valiliği’nde bekleyen izin başvuruları da bir türlü cevaplanmıyor. Danıştay’a Bakanlar Kurulu’nun kararı ile ilgili itiraz yapıldı. Bu itiraz yerinde görülerek Bakanlar Kurulu’nun kararı iptal edildi. Ancak memlekette bunca sorun varken Bakanlar Kurulu bir üst mahkemeye giderek Danıştay’ın kararına itiraz etti. Bu itiraz sonrası dava 10. Daire’ye geldi ve şu an dosya orada sonuçlanmamış vaziyette bekliyor. Levent Eyüboğlu, davanın lehlerine sonuçlanacağını düşünüyor. Ama kararın gecikmesinden dolayı da birçok insana yardım götürme fırsatlarının ellerinden kaçtığını dile getiriyor. Bunun yanında kuruma yönelik denetlemeler devam ediyor, şubelere baskın düzenleniyor. En son Kocaeli Şubesi’ne yapılan baskın canlarını sıkmış.
 </p>
 <p>
  Benzer yardım kuruluşları Kimse Yok mu’ya yapılan bu anlamsız baskınlara ses çıkartmıyor. “Belki haberleri yoktur.” diyor Eyüboğlu. Dernek yurtdışından 100’ün üzerinde partner kuruluşla ortak yardım organizasyonları düzenliyor. Bu yardımların bazıları Türkiye’de yapılıyor. Van ve Hatay’da Japonlarla bir çalışma yürütülmüş. Hatay’da Singapurlu yardım kuruluşlarıyla ortak faaliyet gerçekleştirilmiş. Yabancı yardım kuruluşları, baskınlara aldırış etmeden işbirliklerini sürdürürken, yaşanılan bu süreci anlamlandırmakta ise zorlanıyorlar.
 </p>
 <p>
  Kurbanla ilgili çalışmalara dönersek… Hatırlayacağınız gibi dernek son yıllarda doğu ve güneydoğudaki ihtiyaç sahiplerine kurban dağıtmada bir yenilik ortaya koymuş, batıdaki bağışçılarını bizzat kurbanlarını dağıtmak üzere doğuya götürmüş ve oradaki insanımızla kaynaşmalarını sağlamıştı. Levent Eyüboğlu, bu sene böyle bir organizasyonu yapamayacaklarını söylüyor. Ancak bölgedeki ihtiyaç sahiplerine et dağıtımı yine yapılacak. Bu sefer bölgedeki bağışçılar, işadamları, esnaflar bağışlarını bizzat kendileri ihtiyaç sahiplerine ulaştıracak.
 </p>
 <p>
  Kısacası, Kimse Yok mu bu sene de kurban bağışlarınızı bekliyor. Kurbanını yurtiçinde kestirmek isteyen yardımseverler 700 TL, yurtdışında kestirmek isteyenler ise 350 TL bağış yaparak derneğe kurban vekâletlerini bırakabiliyor.
 </p>
</div>


Kaynak: [www.aksiyon.com.tr](http://www.aksiyon.com.tr/toplum/anladik-biz-onu_552262), [web.archive.org (arşiv bağlantısı)](http://web.archive.org/web/20160107204217/http://www.aksiyon.com.tr/toplum/anladik-biz-onu_552262)
