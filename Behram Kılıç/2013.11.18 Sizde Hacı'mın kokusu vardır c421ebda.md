# Sizde Hacı’mın kokusu vardır

*Behram Kılıç 2013.11.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gazeteci-yazar Hacı Hasdemir de aylar süren ağır hastalığın sonunda ayrıldı aramızdan. O sadece iyi gazeteci değil, etrafında sevgi ve saygı halesi oluşturabilen bir insandı.
  </font>
 </div>
 <div id="newsText">
  <font class="detail-text">
   <p>
    ‘Hacı Hasdemir ağabeyle hiç tanışmadım. Yıllardır Ankara’da muhabirlik yaptığım için bir kere bile yüzünü görmüş değilim. Dün gece oruca niyet edip yatmıştım, kendisi rüyama girdi. Çok büyük, yemyeşil bir bahçe içerisinde oturuyordu. Sonra yanına bir kız ya da erkek çocuğu geldi ve ikisi birbirine sarılarak sürekli gülüyorlardı. Bahçe biraz daha genişliyor, yeşillik hiç görmediğimiz bir yeşile dönüşüyor. Bahçe sadece onlar için hazırlanmış gibiydi. İkisi bir salıncağa binip uçmaya başlıyor ve sürekli gülüyorlardı. Aklımda kalan çocuğun ve Hacı Hasdemir’in gülümsemeleri. Bu kadar mutlu görmedim kimseyi.’
   </p>
   <p>
    Aksiyon’un Ankara muhabirlerinden Nursel Dilek’in rüyasıydı bu. Ağır hastalıktan vefat eden bir ehl-i imanın şehit sayılacağını söylüyordu Efendimiz (sav) ve Zaman Gazetesi’nin spor muhabirlerinden Hacı Hasdemir de on beş ay süren ağır hastalığın sonunda ayrıldı aramızdan. 8 Kasım günü, cuma namazı saatinde...
   </p>
   <p>
    1970 doğumlu Hacı kardeşimiz, mesleğe 1995 yılında Samanyolu Televizyonu’nda başlamıştı. Aynı yılın sonlarına doğru Zaman’a transfer olmuş, o tarihten hastalandığı ana kadar da gazetenin Galatasaray muhabirliğini yapmıştı. Aynı zamanda birlikte kaleme aldığımız “Yıldızların Dünyası”, Başbakan Recep Tayyip Erdoğan’ın futbolculuk günlerini anlatan “Aman Babam Görmesin”, “İstanbul’un 100 Spor Kulübü” ve “İstanbul’un 100 Sporcusu” adıyla 4 kitaba da imza atmıştı.
   </p>
   <p>
    Bundan yaklaşık 15 ay önce bir öğle saatiydi. Gazeteye dönüyordu. Ama hafif aksıyordu. “Hacı ne oldu sana?” dedik. “3-5 ay önce başladı, son günlerde de arttı bu durum.” dedi. Hemen doktora gitmesini önerdik. Ve öyle başladı süreç.
   </p>
   <p>
    Sorun ayağında değil, omuriliğindeydi. Omuriliğinin içinde tümör vardı. Çok az hastada görülen bir kanser türüydü bu. İçteki tümör sinirlere baskı yapıyor, bu yüzden aksıyordu Hacı. Ameliyata çok çabuk karar verdi. Doktoru, “Çok riskli bir ameliyat. Her türlü sonuca hazırlıklı ol.” demesine rağmen ondaki vakur duruşu görmeliydiniz. ‘Mevla’m neylerse güzel eyler’ düşüncesindeydi. Ameliyattan bir hafta sonra ayağa kalktı. Cuma namazına bile gitti. Ama sonrasında tümör yeniden nüksetti. Artık iki ayağı üzerine dahi basamıyordu. Günleri tekerlekli sandalyede geçmeye başladı. Bir ameliyat daha geçirdi. Kemoterapiler, bitkisel ilaçlar derdine çare olamadı. Aylarca süren mücadele bir cuma saatinde son buldu.
   </p>
   <p>
    15 ay boyunca başta mesai arkadaşları, neredeyse tüm gazetelerin, televizyonların Galatasaray muhabirleri, akrabaları evine akın etti. Ziyaretlerin ardı arkası kesilmedi. Aynı gün içinde 50’yi aşkın insanın ağırlandığı, ikramlarda bulunulduğu bir ev düşünün. Bunun yanında hastaneye kaldırıldığı anlarda da ziyaretçi sayısı evdekinden farklı değildi. En büyük destekçisi ise eşi Pakize Hanım’dı. Günlerce uykusuz geceler geçiren, onca misafiri ağırlayan, hastanelerde banklarda sabahlayan, bir kere olsun şikâyette bulunmayan, ‘Yürümese de olur, yeter ki yaşasın’ diyen kahraman bir eşe sahipti Hacı Hasdemir. “Hiç beni üzmedi.” diyordu Hacı için Pakize Hanım.
   </p>
   <p>
    O aslen Yozgatlı ama doğma büyüme Tokat Turhallıydı. Memleketten gelen anne babası da hastalık boyunca yanındaydı. Onlar da elden bir şey gelmemenin ıstırabı içindeydi. Annesi, Hacı’yı her ziyaret edişimizde, “Sizi görünce canlanıyor.” diyordu bize. Pakize Hanım da “Yeter ki gelin, gelin ki onun konuşması bize dayanma gücü veriyor.” diyerek ziyaretlerden memnuniyetini dile getiriyordu.
   </p>
   <p>
    Yakın arkadaşlarıydık Hacı’nın. Üzülüyorduk. Elimizden bir şey gelmiyordu. İki çocuğu vardı. Emir Tarık ve Zeynep… İkisinin de olayın farkında olduklarını ama bunu dışarıya yansıtmadıklarını çok yakından görüyorduk. Bir oğlu 2004 yılında henüz 2 yaşındayken vefat etmişti. Onun üzüntüsüydü belki de bugün yakalandığı hastalığın sebebi. O günlerde şöyle cümleler dökülüyordu dudaklarından: “Allah verdi, Allah aldı.”
   </p>
   <p>
    Bu süreçte bir büyük insan vardı Hacı’nın yanında: Türk futbolunun kralı Hakan Şükür. İlk günden ölümüne kadar Hacı’nın başucundaydı Şükür. Sahada olduğu gibi saha dışında da kral olduğunu gösterdi. Bazen Hacı’nın hastaneye kaldırıldığını öğreniyorduk. Apar topar hastaneye gittiğimizde Hakan Şükür’ü karşımızda görüyorduk. Hepimizden bir adım öndeydi. Bir gün Esenyurt Devlet Hastanesi’nde sabah 9’dan ikindiye kadar Hacı’nın başucunda beklediğine şahit olduk. Vefat ettiği gün de Samatya Devlet Hastanesi’ne en önce koşanlardan biriydi Hakan Şükür. Varlığı birçok kapıyı açtı. Hastanede sahipsiz kalmak böyle bir hastalık devresinde en zoruydu. Hakan Şükür, 18 yıldır tanıdığı Hacı’yı hiç sahipsiz bırakmadı. Hacı’nın basıma hazır hâle gelen ama henüz basılmayan son kitabı da Hakan Şükür’ün hayatını anlatıyordu.
   </p>
   <p>
    Her ziyaretine gittiğimizde gazeteye gelmek istediğini söylüyordu Hacı. İşine âşıktı. Bir haber atladığında çok üzülürdü. Özellikle ikinci ameliyat sonrası hastalığının ne olduğunu hatırlamamaya başladı. Allah ona büyük bir ihsanda bulunuyordu âdeta. Bir gün Sadi Konuk Eğitim ve Araştırma Hastanesi’ne kaldırdılar Hacı’yı. Yanındaki hastanın sabahtan akşama kadar inlediğini söylediler bize. Hacı uyuyamıyordu. Biz hastane yetkililerine odanın değiştirilmesi için şikâyette bulunmaya giderken müdahale etti: “Allah Allah diye inliyor adam, bundan daha güzel ne olabilir?”
   </p>
   <p>
    <strong>
     Enes’iyle buluştu
    </strong>
   </p>
   <p>
    Son günlerinde Hacı ötelerden haberi almış gibiydi. Telefonla arkadaşlarını birer birer aramaya başladı. “Yarın sizi bekliyorum, bir balık ziyafeti yapalım.” diyordu. Arka arkaya balık sofraları kuruldu evde. Dostlarının biri geldi, biri gitti. Vedalaşıyordu onlarla. Hiç ziyaretine gelmeyen birkaç kişi de vardı. Onları da aradı. “Özledim sizi.” diyerek.
   </p>
   <p>
    Hacı’nın ölüm kâğıdını hastaneden alırken 2,5 saat bekledik. Üstelik Hakan Şükür gibi bir vekilin araya girmesine rağmen. Sonra o kâğıtla Mezarlıklar Müdürlüğü’ne gitti bir arkadaşımız; cenaze arabası için. Sistemsizlik sistem olmuş memlekette. Son üç gününü yoğun bakımda geçirdi. Eşi yine yanındaydı, bir de Sadık adındaki ağabeyi. Eşi bir bankın üzerinde sabahladı yine. Yoğun bakımdaki hastaların yakınlarına reva görülen buydu memleketin hastanelerinde.
   </p>
   <p>
    Cenazesi memleketi Turhal’a götürüldü. Burada Nursel Dilek’in rüyasında gördüğü çocuğun, yani oğlu Enes’in yanına defnedildi. Başta İstanbul ve Ankara olmak üzere Türkiye’nin dört bir yanından gelen arkadaşları Turhal’da da onu yalnız bırakmadı. Hacı’nın annesi onca arkadaşını görür görmez ağlamaya başladı. Ve sonra, “Sizde Hacı’mın kokusu vardır.” diyerek sımsıkı sarıldı bizlere.
   </p>
   <p>
    Zaman Gazetesi yazarlarından Mehmet Kamış, Hayri Beşer, Nedim Hazar, Ali Çolak arkasından özel yazılar kaleme aldı. Ama içlerinde en çok dikkat çekeni, Genel Yayın Müdürü Ekrem Dumanlı’nın ‘Makamın cennet olsun Hacı’ yazısıydı. Sosyal medyada da vefatı büyük yankı buldu. Vefatından sonra Başbakan Recep Tayyip Erdoğan da ailesini aradı. Başbakan aileyi bir nebze olsun teselli etti. Ama her şeye değen ise Fethullah Gülen Hocaefendi’nin taziye mesajıydı. Hocaefendi mesajında Hacı’ya ‘kardeşim’ diye hitap ediyordu. Biz de ona “Çok büyük, yemyeşil bahçelerinde bize de yer aç Hacı kardeşim.” diyoruz.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=37105), [web.archive.org (arşiv bağlantısı)](http://web.archive.org/web/20131123023033/http://www.aksiyon.com.tr:80/aksiyon/newsDetail_getNewsById.action?newsId=37105)
