# Aziz Yıldırım’ın psikolojik savaşı

*Behram Kılıç 2012.02.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aziz Yıldırım, şikeden tutuklandığı için şok yaşadı. Bu şoku atlattıktan sonra ise büyük bir psikolojik savaşın içine girdi. Bu savaşı, hem TFF’ye hem yargıya hem polise hem sahadaki rakiplerine hem de UEFA’ya karşıydı.
  </font>
 </div>
 <div id="newsText">
  <font class="detail-text">
   <p>
    Şike davası başladığı günden beri gündemden hiç düşmeyen isim hiç şüphesiz Aziz Yıldırım’dı. Yıldırım, sürecin başından beri yaptığı hamlelerle büyük bir psikolojik savaş verdi, vermeye de devam ediyor. Kritik zamanlarda yazdığı mektuplardan tutun da Metris’e kendisini ziyarete gelen gazeteciler aracılığıyla kamuoyuna verdiği mesajlara, hatta ‘Konuşursam...’ tehditlerine kadar süreci âdeta tek başına yönetti, yönetiyor.
   </p>
   <p>
    Uzmanlara göre psikolojik savaş, klasik harbin kazanılması, kaybedilmesi veya sonrasında üstünlük kurmak için kullanılan bir yöntem ki burada en önemli faktör ruh dünyasına dönük etkileme faaliyeti. Aziz Yıldırım’ın psikolojik savaşının altında da bu yatıyor. Ünlü düşünür Goethe, “En güçlü silah, zamanı gelmiş fikirdir.” diyor. Yıldırım da süreç boyunca önemli çıkışlar yaptı. Ancak bu çıkışların zamanlaması bir hayli etkileyiciydi. Aziz Yıldırım bunu bir gün F.Bahçe başkanlığı hayali kuran Mehmet Ali Aydınlar’a karşı hem de çok başarılı bir şekilde yaptı. Aydınlar’ı etkisizleştirmekle kalmadı, F.Bahçe taraftarının gözünde bir numaralı suçlu hâline getirdi.
   </p>
   <p>
    3 Temmuz’da başlayan süreçle beraber, başta Aziz Yıldırım olmak üzere tüm tutuklularla ilgili yüzlerce haber çıktı. Psikolojik savaşı ise ilk polis başlattı. Ele geçen bilgi ve belgeleri basına sızdırarak kamuoyunda operasyonun haklılığına dair bir kanaat oluşturdu. Aziz Yıldırım, art arda gelen şoklar karşısında önce şaşkına döndü; ama sonra o da daha büyük bir psikolojik savaşın içine girdi. Hem Futbol Federasyonu’na hem yargıya hem polise hem sahadaki rakiplerine hem de UEFA’ya karşı...
   </p>
   <p>
    Yıldırım güçlü bir karakterdi. Bir kere en fazla taraftara sahip kulübün başkanıydı. İlk günden beri o ve arkadaşları, şike operasyonu sanki kendisine değil de tüm kulübe yönelikmiş gibi bir algı oluşturmaya başladı. Oysa bu operasyon, F.Bahçe’ye yönelik değildi. 8 takım suçlanıyordu. Hatta çete iddialarıyla da operasyonun farklı bir seyrinin olduğu belgeleniyordu. Ama bu bir savaştı ve önemli olan algıyı kimin iyi yönettiğiydi. Biz sözü uzatmadan süreç başladığı günden beri Yıldırım’ın açıklamalarına ve bu açıklamaların yol açtığı sonuçlara bakalım.
   </p>
   <p>
    Metris’te tutuklu bulunan Yıldırım, ilk şaşkınlığını üzerinden attıktan sonra polise ve yargıya inat, tersine bir kamuoyu oluşturmaya başladı. İlk önemli açıklama da 19 Temmuz’da geldi. Yıldırım’ın avukatı Faik Işık, Taraf’tan Neşe Düzel’e röportaj veriyordu. “Aziz Yıldırım her şeyi anlatacak” manşetiyle verilen röportajda Işık şöyle diyordu: “Türkiye’de futbolun son 13 yılını, sponsor olan, para veren firmaların kulüplerden beklentilerini, spor yazarlarının futbolcularla ilişkilerini, hangisini fiyatını artırmak için övdüklerini, hangisini yerin dibine soktuklarını, kulüp yönetimlerinin ilişkilerini, kulüplerin etrafında dönen insanları, hepsini anlatacak Aziz Bey.”
   </p>
   <p>
    Yıldırım, burada futbol ailesini üstü kapalı tehdit ediyor, ‘Beni yakarsanız ben de sizi yakarım’ diyordu. Bu ifadeler birçok kulübü tedirgin etti. Bazı kulüp başkanları ve spor camiasının önde gelenleri Aziz Yıldırım’a olan desteğini artırdı. F.Bahçe’ye ceza verilmemesi üzerinde duran açıklamalar da peşi sıra geldi. “F.Bahçe’nin ceza alması Türk futbolunun marka değerini düşürür” söylemi de Yıldırım’ın ‘Konuşurum ha!’ açıklamalarından sonra daha bir gür dillendirilmeye başladı.
   </p>
   <p>
    Aziz Yıldırım, F.Bahçe’nin resmî sitesinden ilk açıklamasını ise 21 Temmuz’da yaptı. Bu, taraftarları muhatap alan uzunca bir mektuptu. Medyada günlerce süren aleyhte haberler onu bir hayli üzmüştü. Duygu yüklü mektubunun en dikkat çeken bölümü, “Bu süreci atlattığımda hayatımın geri kalan bölümünde Fenerbahçe artık sadece yüreğimde bir sevda olarak kalacak.” kısmıydı. Zira bu çıkışla bazı F.Bahçeli kongre üyelerinin de yüksek sesle dile getirdiği “F.Bahçe sevgisi, F.Bahçe’ye zarar veriyor” düşüncesinin önüne geçiyordu. İçeriden gelebilecek eleştirileri ‘Dava bitince bırakacağım’ mesajı vererek engelliyordu.
   </p>
   <p>
    Yıldırım, F.Bahçe için yaptıklarını hatırlattığı mektubunda kendisini ‘meyve veren ağaç’ diye nitelendiriyor ve kendisini çekemeyenlerin ağacı taşladığını ama ağacın inadına daha da büyüdüğünü dile getiriyordu. Sonra da ‘Yakmaya karar verdiler ağacı’ diyordu. İlerleyen satırlarda “Ben de tükendim. Bu süreç beni çok yordu. Artık daha fazla taşı da ateşi de taşıyamaz hâle geldim.” diyen Yıldırım, finalde ise günlerce ağızlardan düşmeyecek bir cümleyi saklıyordu: “F.Bahçe sevdam cehennem donana kadar sürecek. Darağacında olsam da son sözüm hep F.Bahçe olacak.” Bu mektuptan sonra taraftarlar, başta Bağdat Caddesi’nde olmak üzere çeşitli yürüyüş ve gösteriler yaptı. Aziz Yıldırım’a olan destek arttı.
   </p>
   <p>
    Yıldırım, 23 Temmuz’da ise resmî internet sitesinden Futbol Federasyonu’na yönelik açıklamalar yaptı. İddianamenin en önemli delil olduğunu savunan federasyonu eleştirdi. “İddianame, adı üzerinde sadece iddialardan ibarettir. Aslolan iddianameye karşı savunma sonucunda verilecek mahkeme kararıdır.” diyen Yıldırım’ın bu sözleri de kamuoyunda yankı buldu. Bazı uzmanlar mahkeme kararının beklenmesini dile getirdi. F.Bahçe yönetimi de bu sözlerden hareketle Türkiye’de yargıya intikal eden dosyaların yüzde 56’sının beraatle sonuçlandığı istatistiğini gündeme taşıdı. Federasyonun ‘kanaatle bile küme düşürme cezası verebileceği’ ise unutulup gitti.
   </p>
   <p>
    Süreç devam ediyordu. Tutuklamalar, savcılık sorguları ardı ardına yapılıyordu. Ancak Yıldırım, bu süreçte bir kişinin tutuklanmadığı şüphesiyle Cumhurbaşkanı Abdullah Gül’e mektup yazdı. Mektupta, savcının kendisine ‘Senden daha ünlü birini tutuklayacağım’ dediğini iddia eden Yıldırım, “Bu kişi kimdir ve neden hâlâ çağrılmamış, gözaltına alınmamıştır?” diye sordu. Yıldırım, aynı mektupta Gül’e, “Sizin şunu bilmenizi isterim ki bizler de en az ‘Temiz benim’ diyenler kadar temiziz.” dedi. Yıldırım ayrıca savcının kendilerini silahlı örgüt suçundan yargılamasının çarpıklık olduğunu dile getirdi. Yıldırım’ın amacı savcıyı kamuoyu önünde zor durumda bırakmaktı. Bu da psikolojik savaşının bir parçasıydı. Amacına da ulaştı. O ana kadar medyaya açıklama yapmamaya özen gösteren Savcı Mehmet Berk, Yıldırım’a cevap vermek zorunda kaldı. Berk, yazılanları ‘hayal mahsulü’ şeklinde nitelendirerek ‘Söz konusu asılsız iddiaların temel amacının, soruşturma makam ve mercilerini baskı ve etki altına almak ve kamuoyunu yönlendirmek olduğundan hiçbir kuşku bulunmamaktadır.” dedi.
   </p>
   <p>
    Yıldırım, 26 Ocak’ta da Metris’ten avukatları aracılığı ile UEFA Başkanı Michel Platini’ye bir mektup gönderdi. Platini’den iddialar yığını olarak nitelendirdiği iddianameyi dikkate almamasını istedi. “Bu iddialar yığını, maalesef ülkemizde geçerli olan ancak çağdaş Avrupa hukuku tarafından asla kabul görmeyen ‘Özel Yetkili’ olarak adlandırılan kişi ve kurumlar tarafından hazırlanmıştır.” dedi. Yıldırım’ın mektubundaki en önemli nokta ise UEFA’ya iki iddianame sunulduğuna dairdi. 20 Kasım’da gözaltına alınan TFF Başkanvekili Göksel Gümüşdağ’ın ifadesinin daha sonra alınmasının sebebini soran Yıldırım, Platini’ye “Bu kişi kimdir, siyasi bir kimliği var mıdır?” sorularını da soracaktı. Yıldırım’ın, Başbakan’a yakınlığı ile bilinen Göksel Gümüşdağ’ı hedef göstermesi de manidardı. Zira Gümüşdağ, 3 Temmuz öncesi Yıldırım’ın en iyi anlaştığı kişilerden biriydi.
   </p>
   <p>
    Yıldırım, Platini’ye yazdığı mektupta haklı olarak Lyon’un Dinamo Zagreb’i 7-1 yendiği karşılaşmaya da dikkat çekti. Bu maçta cereyan eden olayların F.Bahçe’nin hangi maçında yaşandığını sordu. Yıldırım’ın psikolojik savaşından UEFA da nasibini almıştı. Zira UEFA’ya ‘Sizin de temiz olduğunuz tartışılır’ diyordu.
   </p>
   <p>
    Aziz Yıldırım’ın en etkili çıkışlarından biri Futbol Federasyonu Başkanı Mehmet Ali Aydınlar ile Kulüpler Birliği temsilcilerinin 14 Ocak’ta Ankara’da gerçekleştirdikleri ‘58. maddenin değişmesine dair’ toplantı sırasında yaşandı. Avukatları aracılığıyla kulübün resmî internet sitesinde açıklama yapan Yıldırım, “Kamuoyu açıkça bilmelidir ki 58. madde değişemez ve değişmemelidir.” dedi. Yıldırım, bu değişikliği yapmak isteyenlerin, bunu kimler ve hangi takımlar için yaptıklarını açıkça ortaya koymalarını istedi. “F.Bahçe suçlu bulunursa küme düşecektir ve bu kimse tarafından yapılmazsa bizler eliyle hayata geçirilecektir.” diye de ekledi. Bu mektup, Ankara’daki toplantıda Nihat Özdemir tarafından okundu. Mektubun okunmasından birçok kulüp başkanı rahatsız oldu. Ancak Yıldırım hedefine ulaşmıştı. Zira 58. maddeye göre şike yapan da, teşvik veren de, teşvike teşebbüs eden de küme düşürülüyordu. Yıldırım, 58. madde değişirse birçok takımın ceza almadan kurtulacağını biliyordu. Federasyonun birçok takımı küme düşürmeyi göze alamayacağını da... İyi bir zamanlamayla Ankara’daki toplantıyı baltalamayı başaran Yıldırım, amacına da ulaştı. 58. madde değişmedi.
   </p>
   <p>
    Yıldırım en büyük savaşını ise F.Bahçe başkanı olmayı hayal eden Aydınlar’a karşı verdi. F.Bahçe yönetimi de süreç başından beri Aydınlar’ı hedef gösteriyordu. Öyle ki Aydınlar, 26 Ocak’ta Ankara’da yapılan genel kurulda “Herkes suçsuz, suçlu benim” diyerek kendisine karşı yürütülen bu psikolojik savaştan etkilendiğini gösterecekti.
   </p>
   <p>
    Ama Yıldırım, Aydınlar’a asıl darbeyi vurmak için 13 Şubat’ı bekledi. Futbol Federasyonu Başkanlığı’ndan istifa eden Aydınlar’ın tekrar ikna edilmesi yönünde çabalar vardı. “Sözümüz sanadır Aydınlar!” diye başlayan ve baştan sona ağır ithamlar içeren mektupta Yıldırım, Aydınlar’a “Asla F.Bahçe’ye başkan olamazsın.” diye seslendi. Psikolojik savaşın argümanlarından biri, ‘Düşmanını tanımayan, savaşta yenilir’di. Aydınlar, sanki bunca yıldır beraber olduğu Yıldırım’ı tanımamıştı. F.Bahçe’yi kurtarmak için çıktığı yolda, F.Bahçeli arkadaşları tarafından hem suçlu gösterildi hem de saf dışı edildi.
   </p>
   <p>
    Aziz Yıldırım’ın psikolojik savaşındaki en önemli sloganı, “Bu, F.Bahçe’ye yapılmış bir operasyondur.” sözüydü. Yıldırım, neredeyse her açıklamasında ısrarla bunu gündeme getirdi. F.Bahçe ile kendisini bir bütün olarak gösterdi. Duruşmanın başladığı 14 Şubat’tan itibaren bile bu tezini savundu. Mahkeme başkanının “Burada takımları değil, kişileri yargılıyoruz” cümlesine inat “Burada yargılanan F.Bahçe’dir” dedi. Yıldırım, savunma yapmaktan ziyade G.Saray, Trabzonspor gibi takımları suçlayarak gündemi değiştirmeyi de başardı. “F.Bahçe’yi Atatürkçü yoldan çevirme gayreti var.” gibi savunmayla alakası olmayan çıkışlarda da bulundu. “Bize saldırının temel nedeni, kuruluş yıllarındaki felsefemizdir.” cümlesi de ona ait.
   </p>
   <p>
    Başta taraftarlar ve yönetim olmak üzere yazılı, görsel ve sosyal medyadaki F.Bahçeliler de hem federasyona hem de yargı organlarına karşı Aziz Yıldırım’a benzer bir savaş verdi. Onlara zaman zaman şikeden suçlanan takımların yöneticileri de katıldı. Sonuçta federasyon başkanı istifa etti, yargılamalar da  bu şartlar altında başladı. Başlangıçta F.Bahçe’nin küme düşürülmesi konuşuluyordu. Hatta F.Bahçeli yöneticilerin, Aydınlar ile ‘Bizi sezon sonu düşürün’ pazarlıkları yaptığı telefon kayıtları vardı. Günler ilerledi, ‘30 puan silinsin’ dendi. Ardından maksimum cezanın 26 puan silinmesi yönünde olması konuşuldu. Bugün ise Aziz Yıldırım ve F.Bahçe yönetimi, yargının kararının beklenmesini ve bir tek puanlarının bile silinmemesini istiyor. 401 sayfalık iddianame ve onlarca ciltlik ek klasörlerdeki telefon tapeleri de ‘geyik muhabbeti’ şeklinde nitelendirilerek psikolojik savaşa devam ediliyor.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C2F1A6F4B991D105C0CA12316560BD91?newsId=31935), [web.archive.org (arşiv bağlantısı)](http://web.archive.org/web/20120615204807/http://www.aksiyon.com.tr:80/aksiyon/newsDetail_getNewsById.action;jsessionid=C2F1A6F4B991D105C0CA12316560BD91?newsId=31935)
