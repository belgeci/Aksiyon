# Yurtta hezimet, dünyada başarı

*Behram Kılıç 2005.12.19*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Dünya sporuna yön veren Türklerin sayısı gün geçtikçe artıyor. Birçok uluslararası federasyonun üst ve alt kademelerinde Türk spor adamları bulunuyor. Dışarıda iş bilen Türkler, içeride istenilen yönetim anlayışı standardını bir türlü oluşturamıyor. Peki neden?
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070404044545im_/http://www.aksiyon.com.tr/resim/576/74.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Türk sporu son dönemde neredeyse her ay yeni bir skandalla gündeme geliyor. Dopingler, tacizler, rüşvetler, şikeler, tehditler, şantajlar ve saha dışı yaşanan olaylar. Doping testine girmeyen Süreyya Ayhan'ın bizi hayal kırıklığına uğratmasını hâlâ unutmadık, halterci kızlarımıza hocalarının tacizde bulunduğu haberlerinin mürekkebi kurumadı.
   <br>
    <br>
     Halil Mutlu'nun dopingli çıkmasıyla çalkalandı halter camiası. Güreşte Türk sporculara yenilmeleri için rakiplere para teklif edildiği haberlerini okuduğumuzda iyice sarsıldık. Su altında Yasemin Dalkılıç'ın rekorlarını bir türlü kendi federasyonuna kabul ettiremeyişine, dünyaca ünlü bilardocumuz Semih Saygıner'in içerideki federasyon tarafından desteklenmeyişine şahit olduk. Voleybol Federasyonu Başkanı Hüsnü Can'ın Milli Takımın Portekiz'e yenilmesi için antrenör Nedim Özbey'e telefonla talimat verdiği haberini gazetelerde okuduğumuzda gözlerimize inanamadık. Milli futbolcu Gökdeniz'in şike skandalına karışmasına hayret ettik. Futbolda tahkim kurulu toplantısının basılması ve Futbol Federasyonu Başkanı Levent Bıçakçı'nın Tahkim Kurulu üyelerine istifa etmeleri için üstü kapalı baskı yaptığını öğrendiğimizde ise dehşete düştük. İsviçre ile yapılan milli maçtaki tünel faciası da bütün bu olup bitenlerin üzerine gelince iyice karamsarlığa kapıldık.
     <br/>
     <br/>
     Ne oluyordu bize? Neden yönetemiyorduk Türk sporunu? Oysa federasyonlarda görevli nice yöneticimiz ülkemizi uluslararası federasyonlarda başarıyla temsil ediyorlardı. Tahkim'in kararlarını beğenmeyen Futbol Federasyonu Başkanı Levent Bıçakçı, UEFA Tahkim Kurulu üyesiydi. Güreşçilerimize sahip çıkmayan Ahmet Ayık, Uluslararası Güreş Federasyonunda yönetim kurulu üyesiydi. Dünya Okçuluk Birliği Başkanı Uğur Erdener bir Türk’tü. Şenes Erzik futbolda, Caner Doğaneli boksta dünyanın iki numaralı isimleriydi. Baktığımız zaman neredeyse tüm spor branşlarının Avrupa ya da dünya yönetim kurullarında Türkler yer alıyordu. Ve bu yöneticilerimizin çoğu bulundukları kurullarda başarıyla görev yapıyor, Türkiye'yi en iyi şekilde temsil ediyorlardı.
     <br/>
     <br/>
     Peki içerideki bu kargaşanın sebebi neydi? Neden Türk sporunu hak ettiği yere çıkartacak yönetim anlayışından mahrumduk? Uluslararası federasyonlara bu kadar yönetici sokan Türkiye neden kendi sporunu yönetemiyordu?
     <br/>
     <br/>
     Devlet Bakanı ve Başbakan Yardımcısı Mehmet Ali Şahin de yaşananlardan oldukça mustarip. "Son zamanlarda dil ve dudaklar, el ve ayakla yapılması gereken sporun önüne geçti." diyordu Şahin. Aslında bu son zamanlarda ortaya çıkmadı, uzun zamandır vardı. Uluslararası federasyonlarda görevli yöneticilerimizden akla ilk UEFA Asbaşkanı Şenes Erzik geliyor. Erzik, iç ile dış arasındaki yönetim anlayışında neden bu kadar fark olduğu sorusuna, "Dışarıda çalışmak daha rahat." diye cevap veriyor. Uluslararası federasyonlardaki Türklerin kişisel becerilerini, güvenilirliklerini kanıtladıklarını ve seçimle iş başına geldiklerini hatırlatarak, "Orada günlük işlerle uğraşılmıyor. Değerlendirmeler genel kuruldan genel kurula yapılıyor. Federasyonlarda da profesyonel yöneticiler bulunuyor." diyor.
     <br/>
     <br/>
     Sporumuz bağımsız ve özerk yönetilmeli
     <br/>
     <br/>
     Uluslararası federasyonların herhangi bir devlete bağlı olmamalarının önemli olduğunu belirten Erzik, bu kuruluşların bağımsız çalıştıklarını vurgulayarak, "Özerklik esas. Türkiye'de bazı federasyonlar yeni yeni özerkliğe geçti. Sporumuz bağımsız, özerk yönetilmeli. Devlete ihtiyaç olmamalı. Çoğu federasyon devletin bütçesi olmasa yaşayamıyor." diyor. Erzik'in bağımsız yapıdan kastı hem idari hem de mali açıdan bağımsızlık. Dünya Boks Federasyonu Genel Sekreteri Caner Doğaneli de Erzik gibi dışarıda spora hizmet etmenin çok kolay olduğunu söylüyor: "Sistematik bir çalışma var. Her şey yerli yerinde. En önemlisi ayak oyunları yok. Eğer ben Türkiye'de Boks Federasyonu Başkanı olmasaydım, federasyon başkanı olan arkadaş mutlaka benimle uğraşacaktı. Bir başarısızlık olduğunda bana mal edilecekti. Bu maalesef bizim yapımızda var."
     <br/>
     <br/>
     Dünya Okçuluk Birliği (FITA) Başkanı Uğur Erdener, dünyada sporun genel olarak özerk federasyonlar tarafından yönetildiğini ve hemen her ülkede işleyişi düzenleyen bir mekanizmanın bulunduğunu anlatıyor. Bu, o ülkenin Olimpiyat Komitesi ya da devlete ait bir kuruluşu olabiliyor. Özerk federasyon sayısının giderek arttığı ülkemizde, yapının sağlıklı bir zemine kısa sürede oturacağına inanan Erdener'e göre, federasyonların üzerinde bir denetim mekanizması olmalı. Bu mekanizma aynı zamanda destek görevini yerine getirmeli. İşlerini yürütürken özerk, ancak devlet tarafından desteklenen ve denetlenen federasyonların bundan sonra daha başarılı işler yapacağına inandığını dile getiren Erdener, "Federasyon başkanının sık değiştirilmesi, bazen popülist yaklaşımlar uygulanması o spor dalında sorunlar yaşanmasına yol açabiliyor. Ayrıca mevcut seçim sistemimiz biraz daha revize edilebilmeli." diyor.
     <br/>
     <br/>
     Türkiye Milli Olimpiyat Komitesi Başkanı Togay Bayatlı, uluslararası federasyonlarda Türk temsilcilerin olmasının ve bunların sayılarının artmasının Türk sporuna büyük katkı yapacağını belirtiyor. Mevcut hali ise, "Ama çoğu federasyondaki temsilci içerdekiyle kavgalı veya küs. Arada diyalog olmayınca başarı da gelmiyor." diye özetliyor. Bayatlı'nın tespiti oldukça yerinde. Çünkü, Uluslararası Güreş Federasyonu üyesi Ahmet Ayık'ın Türkiye Güreş Federasyonu yetkilileri ile arası hiç de iyi değil. Atıcılıkta yönetim kurulu üyeliği yapan Metin Sertoğlu'nun Türkiye'nin menfaatleri için değil de kendi geleceği için mücadele ettiği iddiaları spor basınında sıkça gündeme geldi.
     <br/>
     <br/>
     Uluslararası federasyonlarda hatırı sayılır görevlere gelmek için kişisel ilişkiler çok önemli. Türkiye'nin spor adamı yetiştirme politikası yok. Ülkedeki spor yöneticiliği okulları yeni yeni açılmaya başladı. FITA Başkanlığına gelen Uğur Erdener'in bu konudaki görüşleri ise şöyle: "Bu göreve 20 yıllık bir birikimim ve yönetim anlayışımın üye ülkelere güven telkin etmesi sonucunda geldiğimi düşünüyorum. Tabii yıllar süren zorlu bir mücadele ve çok iyi organize edilmiş, yaklaşık 4 yıl süren bir kampanyanın da bu konuda etkili olduğunu ifade etmeliyim. Hele böylesi bir göreve seçilen ilk Türk spor adamı olduğum düşünülecek olursa, durum zaten kolaylıkla anlaşılacaktır."
     <br/>
     <br/>
     Yaklaşık 18 yıldır Boks Federasyonunda bulunan Caner Doğaneli de aynı yollardan geçen önemli bir isim: "Uluslararası federasyonlarda bir yere gelmeyi biz Türkiye olarak bir devlet politikası haline getiremedik. Oralarda belli bir yerlere gelmek tamamen kişilerin becerisine, ikili ilişkilerine, ekonomik gücüne kalıyor. Bazı arkadaşlar zaman zaman basamakları çıkıyor ama kritik noktalarda istenilen şartlar oluşmayınca gerisin geriye dönüyor. Eğer uluslararası federasyonlara eleman sokmak bir devlet politikası olsaydı tüm branşlardaki Türk temsilciler çok daha fazla olurdu."
     <br/>
     <br/>
     “Bıraksınlar spor yapalım”
     <br/>
     <br/>
     Türkiye'de özerk olmayan federasyonları Gençlik Spor Genel Müdürlüğü kontrol ediyor. Mehmet Atalay bu kurumun en başındaki isim. Atalay, göreve geldikleri andan itibaren yönetilen değil, yöneten ülke olmak için kolları sıvadıklarını, dünya sporunu dünyayla birlikte yönetmek istediklerini belirtiyor. Bunun için de uluslararası federasyonlarda görev alan Türklerin sayısının daha da artması için çalıştıklarını hatta kimi zaman Başbakan Recep Tayyip Erdoğan'ı bile devreye soktuklarını kaydediyor.
     <br/>
     <br/>
     Yerli federasyonların kendi yönetim kurullarında yer almayan uluslararası üyeleri dışlaması konusunda ise Atalay, "Biz bunu yasakladık. Herkes birbiriyle uyumlu çalışacak. Bu bizim olmazsa olmaz şartımız. Federasyonları değerlendirirken koyduğumuz performans kriterlerinin de en önemli ayağı budur. Bir federasyon her şeyi başarsa da dışarıdaki elemanıyla uyumu sağlayamazsa bize göre başarılı değildir." diyor.
     <br/>
     <br/>
     Uluslararası federasyonlarda görev alan Türkler içerideki görevlerini ne kadar yerine getirebiliyor? Boks Federasyonu Başkanı Caner Doğaneli, Türkiye'nin boksta dünya 8'incisi olduğunu belirtiyor. Uğur Erdener ise birkaç aya kalmaz Türkiye Okçuluk Federasyonu Başkanlığını bırakacağını ifade ediyor. Erdener, her şeye rağmen Türkiye'nin bu sporda dünyada iddialı ülkelerden biri olduğunu ve sporcularımızın geçmişte olimpiyat madalyası dışında tüm madalyaları kazandığını kaydediyor.
     <br/>
     <br/>
     Türk sporunun iyi yönetilememesi konusunda sporcularımız ne diyor? Dünyaca ünlü bilardocumuz Semih Saygıner'e göre Türkiye'de birçok federasyonda sporcunun halinden, dilinden anlamayan insanlar görev alıyor: "Sporu profesyonel kadrolar yönetmeli. Başarılı olabilmek için önce yönetici yetiştirmemiz gerekiyor." Türkiye'nin şu an yetenekli sporcular sayesinde bir şeyler yapmaya çalıştığını, sporcu yetiştiremediğini, takım sporlarında da var olamadığını anlatan Semih Saygıner, Türkiye'de başarının arkasından gidildiğini ve maalesef başarıya götürecek yolların oluşturulamadığını dile getiriyor. Süreyya Ayhan'ı örnek göstererek, "Bir sonraki Süreyya'nın çıkması için ne yapılıyor?" diye soruyor.
     <br/>
     <br/>
     Saygıner öylesine dertli ki bu konuda: "Devlet sporcusuyla gurur duymalı. Ben geçen yıl Avrupa ve dünya şampiyonalarına katılamadım. Hiç kimsenin umurunda olmadı. Yöneticiler her yerde sporcuları el üstünde tutar. Türkiye'de ise sporcular yöneticilerle mecburen iyi geçinmek zorunda bırakılıyor. Yönetici seni sevmiyorsa hayatını karartıyor. Bunu birçok branşta görebilirsiniz. Spor mu yapacağız yöneticilerimizin gönlünü hoş tutmak için efor mu sarf edeceğiz, anlamadım. Başarısız olursan karşılaştığın sorunlar büyük. Başarılıysan bile bir sürü sorunla mücadele ediyorsun. Ben yöneticiyi sevmediğim zaman hiçbir şey yapamıyorum. Yönetici beni sevmediği zaman her şeyi yapıyor."
     <br/>
     <br/>
     Okul hayatı ile spor hayatı kol kola
     <br/>
     <br/>
     Sporcu yetiştirmek Batıda devlet politikası. Spor yapan çocuğun önü açılıyor. Okul hayatı ile spor hayatı kol kola yürütülüyor. Bizde bazen federasyon başkanı bir okul müdürünü arayıp sporcunun devamsızlığı için izin istiyor. Batıda devletin bütün birimleri spora yardımcı oluyor. Başarının en önemli kapılarından biri de uluslararası federasyonla diyalog kurup yardım ve teşvik almak, sporcularınızın gözetilmesini sağlamak, yakın ilişki kurmak. Federasyonların görevi ise sporcuyu yetiştirmek. Bu konuda bazı federasyon başkanları uluslararası federasyonlardaki meslektaşlarından yardım almıyor. Togay Bayatlı, Türkiye'de federasyon başkanlarında bir zamanlar aranan lisans bilme ve yükseköğretim şartının kalkmasının da Türk sporunun gerilemesinde önemli rol oynadığını düşünüyor.
     <br/>
     <br/>
     Uluslararası federasyonlardaki Türk yönetici sayısı çok olsa da oralarda Türkiye'nin haklarını savunmak için daha fazla yöneticiye ihtiyaç var. Mesela futbolda sadece Erzik ve Bıçakçı'nın kişisel ilişkileri ve gayretleri ile az ceza almaya uğraşıyoruz. Ancak FIFA Başkanı 7 milyon nüfuslu İsviçre'den. Yine FIFA ve UEFA'da pek çok İsviçreli bulunuyor.
     <br/>
     <br/>
     Sonuç olarak Bakan Mehmet Ali Şahin'in geçtiğimiz günlerde sarf ettiği şu sözler çok önemli: "Deneme yanılma yoluyla bazı şeyleri öğreneceğiz, ama mutlaka spor yönetiminin nasıl olması gerektiği konusunu ortaya koyacağız. Bazı federasyonlardaki yöneticilerin herkese eşit mesafede olmadığını öğreniyorum. Yöneticiler herkese eşit mesafede olmalı. Kendilerine oy verenleri değil, tüm ülkeyi kucaklamalılar. Spor yönetiminde böyle bir kültüre ihtiyacımız vardır."
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=23034), [web.archive.org (arşiv bağlantısı)](http://web.archive.org/web/20070404044545/http://aksiyon.com.tr:80/detay.php?id=23034)
