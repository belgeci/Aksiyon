# Gölgede ve güneşte futbol!

*Behram Kılıç 2010.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   FIFA üyeleri, oylamadan önce Uruguaylı ünlü yazar Eduardo Galeano’nun ‘Gölgede ve Güneşte Futbol’ kitabını okumuş sanki. 2018 Dünya Kupası, güneşi az gören Rusya’da, 2022 Dünya Kupası da sıcak mı sıcak Katar’da düzenlenecek.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     FIFA, rüşvet ve yolsuzluk söylentileriyle çalkalandığı bir dönemde, 2018 ve 2022 Dünya Kupası’nın nerede yapılacağını açıkladı. FIFA üyeleri, oylamadan önce, para mevzularından biraz uzaklaşıp ‘güzel oyun’a yoğunlaşmak için Uruguaylı ünlü yazar Eduardo Galeano’nun ‘Gölgede ve Güneşte Futbol’ kitabını okumuş sanki. 2018, güneşi yatık gören Rusya’ya; 2022 ise yaz sıcaklık ortalamasının 50 derecelere yaklaştığı Katar’a verildi.
    </p>
    <p class="MsoNormal">
     Oylama öncesinde FIFA İcra Kurulu’ndaki üç üyenin yüklü miktarda rüşvet aldığı iddiaları vardı. Uluslararası Şeffaflık Örgütü de buna dayanarak ev sahibi ülkelerin açıklanmasının daha sonra yapılmasını istiyordu. İddiayı ortaya ilk Sunday Times attı. Gazete, 2018 ve 2022 Dünya Kupası finallerine ev sahipliği yapacak ülkenin belirleneceği oylamada İcra Komitesi’nden iki üyenin oyları karşılığında rüşvet istediklerini yazıyordu. Söz konusu gazete için çalışan iki muhabir, iki adaya da kendilerini Amerikalı iş adamları şeklinde tanıttılar ve iki yetkiliden 2022 Dünya Kupası için ABD adına oy kullanmalarını istediler. Gazetede yer alan iddialara göre, rüşvet teklif edilen FIFA yetkilisi Nijeryalı Amos Adamu, iş adamı sandığı muhabirlerden ülkesinde bir futbol sahası inşa edilmesi için 800 bin dolar bağışta bulunmalarını istedi. İkinci yetkili ise Okyanusya Futbol Federasyonları Birliği Başkanı Tahitili Reynald Temarii idi. Temarii’nin de bir spor akademisinin donanımı için 3 milyon Yeni Zelanda Doları talep ettiği öne sürüldü. Adamu ve Temarii, 2018 ve 2022 Dünya Kupası’nın ev sahiplerinin belirleneceği oylamada bulunacak 24 üyeden ikisiydi.
    </p>
    <p class="MsoNormal">
     FIFA yönetimi, bu haberlerin ardından rüşvet iddialarını soruşturdu. Soruşturma sonucunda Adamu ve Temarii, oylamalardan men edildi. Ayrıca Adamu’nun üç, Temarii’nin ise bir yıl boyunca futbolla ilgili hiçbir aktivitede görev alamayacakları açıklandı. İki üyeye para cezası da verilirken, FIFA Yönetim Kurulu’nda yer alan 4 üye daha geçici uzaklaştırılma cezası aldı.
    </p>
    <p class="MsoNormal">
     Ceza alan FIFA üyelerinden Adamu, parayı, ülkesi Nijerya’da dört yapay çim futbol sahası inşa etmek için istediğini söyleyecekti. Rüşvet suçlamalarına muhatap olan diğer FIFA üyesi Reyland Temarii ise ABD adına oy kullanması karşılığında para talebinde bulunduğunu kabul etmiş ancak talebinin yolsuzluk olarak tanımlanamayacağını ileri sürmüştü.
    </p>
    <p class="MsoNormal">
     FIFA, 2 Aralık’taki oylamadan hemen önce de yolsuzluk iddiaları ile sarsıldı. Yine İngiliz basınında yer alan haberlere göre, FIFA İcra Kurulu üyelerinden Kamerunlu Issa Hayatou, Brezilyalı Ricardo Teixeira ve Paraguaylı Nicolas Leoz’in rüşvet ve yolsuzluk yaptıkları öne sürülüyordu. Adı geçen üyelerden Kamerunlu Hayatou, aynı zamanda FIFA Başkan Yardımcılığı görevini de yürütüyordu.
    </p>
    <p class="MsoNormal">
     Bu üyelere yönelik iddialar ise geçmiş yıllara dayalıydı. Oylamadan birkaç gün önce FIFA üyelerine yönelik bu iddialar üzerine bir açıklama yapan Uluslararası Şeffaflık Örgütü, 2018 ve 2022 Dünya Kupası’nın nerede düzenleneceğine dair kararın ertelenmesini talep etti. Örgüt tarafından yapılan açıklamada, son iddiaların FIFA’nın güvenilirliğine dair ciddi şüpheler uyandırdığı, olayın her yönüyle aydınlatılmasına kadar FIFA İcra Kurulu’nun vereceği tüm kararların ertelenmesi gerektiği belirtiliyordu. FIFA ise bu isteği dikkate almadı.
    </p>
    <p class="MsoNormal">
     Tüm bu yolsuzluk suçlamalarının gölgesinde 2018 ve 2022 Dünya Kupası’na ev sahipliği yapacak ülkelerin oylaması, İsviçre’nin Zürih şehrinde yapıldı. FIFA, tarihinde ilk defa aynı anda iki organizasyon tarihini açıklayacaktı. FIFA İcra Kurulu Üyesi Franz Beckenbauer bile bu duruma şaşırmış ve her iki şampiyonayla ilgili kararın aynı toplantıda verilecek olmasını hata olarak değerlendirmişti.
    </p>
    <p class="MsoNormal">
     FIFA, 2018’i bir Avrupa ülkesine vermeyi kafasına koymuştu. Bu yüzden ABD ve Japonya, 2018 adaylığından çekilip 2022’ye yoğunlaşmışlardı. Dünya Kupası’nı art arda iki kez aynı kıtada düzenlememe geleneği bulunduğu için, Avrupalı adaylar da 2022 yarışından çekilmişti.
    </p>
    <p class="MsoNormal">
     Sonuçta 2018 Dünya Kupası organizasyonu için Belçika-Hollanda ve İspanya-Portekiz ortaklığı ile İngiltere ve Rusya yarıştı. 2022 adaylık yarışı ise Katar, Avustralya ve Amerika Birleşik Devletleri’nin yanı sıra Asya kıtasından Japonya ve Güney Kore arasında geçti.
    </p>
    <p class="MsoNormal">
     Oylama öncesinde otoriteler 2018 için İngiltere’yi, 2022 içinse ABD ve Avustralya’yı favori görüyordu. 1966 Dünya Kupası’nın ev sahibi İngiltere adaylık kampanyasını ‘Futbol anavatanına dönsün’ sloganıyla yürüttü. Ancak İngiltere basınının adaylık sürecindeki FIFA karşıtı yayınları ve rüşvet skandallarını ortaya çıkarması bu ülkenin şansını iyice azaltmıştı.
    </p>
    <p class="MsoNormal">
     2 Aralık günü aralarında UEFA Asbaşkanı Şenes Erzik’in de bulunduğu 22 üye oy kullandı. Oylama sonucunda yüzölçümü itibariyle dünyanın en büyük ülkesi Rusya 2018’i, Türkiye’nin 70’de 1’i büyüklüğündeki Katar ise 2022’yi düzenlemeye hak kazandı. İki ülkenin de sunumu etkileyiciydi. Bir zamanlar kapılarını yabancılara kapatan Rusya, kupa için gelecek oyunculara, yetkililere ve bileti olan seyircilere vize problemi yaşatmayacağını açıkladı. Rusya daha önce büyük çapta bir futbol organizasyonu düzenlememişti.
    </p>
    <p class="MsoNormal">
     Dünya üzerinde en geniş topraklara sahip olmak, bu yüzden yerel saat farkının fazlalığı ve ulaşım, şampiyona öncesinde Rusya için bir dezavantaj olarak görünüyor. Ancak Rus yetkililer şampiyona tarihine kadar demiryollarını yeniden ele alıp hızlı tren kullanımını müsait hâle getirmeyi planlıyor. Ruslar, bu organizasyonu ‘altyapının zenginleştirilmesi, modern tesislerin inşa edilmesi ve gerçek bir futbol ülkesi olmak’ açısından fırsat görüyor. Rusya, kapasitesini 10 bin kişi daha artıracağı Moskova’daki mevcut 80 bin kişilik Luzhniki Stadyumu’nu açılış, yarı final ve finalde kullanacak. Kupa maçları Soçi, Kazan, Saint Petersburg gibi şehirlerde oynanacak.
    </p>
    <p class="MsoNormal">
     Ve Katar… İlk kez bir Ortadoğu ülkesi Dünya Kupası’na ev sahipliği yapacak. Oylama öncesinde Katar’ın önündeki en büyük engel, yaz sıcaklarıydı. Kupa maçlarının oynanacağı dönemde 50 dereceye varan hava sıcaklığı ortalamaları FIFA’yı düşündürüyordu. Ancak Katarlı yetkililer devasa havalandırma sistemleri ile maç esnasında stadyumlardaki hava sıcaklığını 24 ila 26 derece arasında sabitleyeceklerini vaat etti. Katar’ın bir başka problemi de 11 bin kilometre karelik bir alan içerisinde 12 stadyumun yapılacak olmasıydı. Bu hem trafik hem de ulaşım açısından sorun olabilirdi. Ancak Katar hazırladığı sunum dosyasıyla oy verenleri ikna etmeyi başardı.
    </p>
    <p class="MsoNormal">
     2022’yi alan Katar’ın en büyük avantajı ise bulunduğu coğrafi konum. Yaklaşık 2 milyar insan 4 saatlik bir uçak yolculuğundan sonra rahatlıkla bu ülkeye ulaşabilecek durumda. Katar ayrıca ekonomik yönden de bir problem yaşamıyor. Ülkenin 2011’deki büyüme hızının yüzde 21 olması bekleniyor. Katar, 2022’ye kadar 9 ultra modern stadyum yapacak. Var olan 3 stadı da yenileyecek. Final maçının oynanacağı Lusail Stadı’nın dört bir tarafını sular çevirecek. Açılış ve final maçı, 86 bin kişilik bu stadyumda olacak. Petrol ve doğalgaz zengini Katar kupa için yaklaşık 3 milyar dolar harcayacak.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28093-golgede-ve-guneste-futbol.html), [web.archive.org (arşiv bağlantısı)](http://web.archive.org/web/20131107032726/http://www.aksiyon.com.tr:80/aksiyon/haber-28093-golgede-ve-guneste-futbol.html)
