# Bu altyapıdan Fener'e oyuncu çıkmaz

*Behram Kılıç 2005.07.04*

<div bgcolor="#FFFEF6">
 <font>
  <img border="0" height="1" src="/web/20060106084411im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060106084411im_/http://www.aksiyon.com.tr/resim/552/70.jpg" vspace="5"/>
  </p>
 </font>
 <font class="content">
  F.Bahçe Altyapı Koordinatörü Cemil Turan, mevcut düzende F.Bahçe altyapısından A takıma oyuncu çıkartmanın çok zor olduğunu söylüyor. Turan, çözüm olarak Sarı-Lacivertli kulübün bir pilot takım kurmasını teklif ediyor.
 </font>
 <p>
  <font class="content">
   F.Bahçe altyapı tesisleriyle, arka arkaya gelen şampiyonluklarıyla, dünya çapındaki yıldızlarıyla son yıllarda rakipleriyle arasındaki farkı açmaya başladı. Ancak Sarı-Lacivertli takımın bir baş ağrısı var: Altyapı. F.Bahçe altyapısından gelen en son oyuncu Semih Şentürk. O da Teknik Direktör Christoph Daum tarafından kulübeye mıhlanmış vaziyette. Başkan Aziz Yıldırım altyapıdan oyuncu yetişmemesinden rahatsız. Eski futbolcular yurdun çeşitli bölgelerine gönderilmesine rağmen hâlâ bir çözüm bulunabilmiş değil. F.Bahçe altyapısından neden A takımda direkt oynayabilecek bir futbolcu çıkmadığını altyapı koordinatörü Cemil Turan’la konuştuk.
   <br>
    <br>
     -Sahi F.Bahçe altyapısından A takıma neden oyuncu çıkmıyor?
     <br/>
     <br/>
     Bu sistemde F.Bahçe altyapısından A takıma oyuncu çıkartıp oynatmak çok zor. Takımda 6 yabancı var. Kaleci Rüştü etti yedi. Geride kalıyor 4 oyuncu. Herkes Emre Belözoğlu’nu konuşuyor. Emre, Fatih Terim’in yakaladığı bir oyuncu. Nasıl yakaladı? Üç dakika oynattı, beş dakika oynattı. Artı o zamanki G.Saray çok iyi takımdı. Emre’nin oynaması sırıtmıyordu. Şimdi sen altyapıdan oyuncuyu A takımda oynatmazsan o çocuk nasıl kendini gösterecek?
     <br/>
     <br/>
     -Topu Daum’a mı atıyorsunuz?
     <br/>
     <br/>
     Elbette. Bunu derken teknik adamı eleştirmek istemiyorum. O da F.Bahçe şampiyonluğa oynayan bir takım olduğu için, altyapıdan bir oyuncuyu alıp oynatmak yerine milyon dolarlar verilen yıldızları oynatıyor. Altyapıdan oyuncu oynatma ihtimali çok zor. Altyapıdan oyuncu çıkmıyor diyorsunuz. Şu an bizim 4 oyuncumuz Ümit Milli Takımda oynuyor. Fahri Ç.Rize’de. G.Saray çocuğa teklifte bulundu. Olcan, Antalya’da oynuyor. Bülent Malatya’da oynuyor...
     <br/>
     <br/>
     -Bu kadar yatırım boşa mı yapılıyor yani?
     <br/>
     <br/>
     Herkes F.Bahçe’de oynayacak diye bir kaide yok. Altyapıdan yılda bir tane oyuncu çıksa bu bile yeter. Çünkü bu sistemde, bu düşüncede başka türlü olmasına imkan yok.
     <br/>
     <br/>
     -Peki çözüm ne?
     <br/>
     <br/>
     Çözüm, bir pilot takım bulmakta. Bana göre F.Bahçe’nin ikinci lig B kategorisinde bir pilot takımı olmalı. Altyapıdan yetişen oyuncular oraya gönderilip, tecrübe kazanmaları sağlanmalı. Biz şu an sağa sola gönderiyoruz. Kerim’i Mersin’e verdik. Orada kiralıktı. Şimdi herkes istiyor. Can, Sivas’ta tüm maçlarda oynadı. İki sene evvel bu altyapıdan yetişen tam 29 oyuncu milli takımlarda oynuyordu. Şu anda genç takımda yer alan 88 doğumlu kaleci Volkan var. Türkiye’nin belki de 15 sene kaleci ihtiyacını karşılayacak. Ama onu oynatmazsak kaybolup gidecek.
     <br/>
     <br/>
     -Sisteme kızıyor musunuz?
     <br/>
     <br/>
     Kızma hakkın yok. F.Bahçe çıtayı yükseltti. Her sene yıldız oyuncu alacak ekonomik güce sahip. Taraftar yıldız oyuncu görmek istiyor.
     <br/>
     <br/>
     -Daum altyapıyla ilgileniyor mu?
     <br/>
     <br/>
     Kendisi pek uğramıyor. Bazen yardımcılarını gönderiyor.
     <br/>
     <br/>
     -Birçok çocuğu seçmelere alıyorsunuz. Kısa sürede karar vermek zor olmuyor mu?
     <br/>
     <br/>
     Bize gelenleri üç kez izliyoruz. Ondan sonra da karar veriyoruz.
     <br/>
     <br/>
     -Seçme kriterleri neler?
     <br/>
     <br/>
     Futbolun kaideleri belli. Çabuk mu, çalım atabiliyor mu, düzgün pas veriyor mu, yetenekli mi bunlara bakıyoruz. En önemlisi yetenek. Ama her yetenekli çocuk futbolcu olacak diye bir kural yok. Yeteneğin yanında çok çalışmak da lazım.
     <br/>
     <br/>
     -Şu an altyapıda kaç oyuncu var?
     <br/>
     <br/>
     Yüzün üzerinde oyuncu var. Her yıl futbol okullarında on binlerce çocuğu eğitiyoruz.
     <br/>
     <br/>
     -Futbol okullarının amacı para kazanmak mı?
     <br/>
     <br/>
     F.Bahçe’nin oradan gelecek gelire ihtiyacı yok. Asıl amaç, aralarından 3-5 tane bulup çıkartmak. Bu işin zor tarafı ne biliyor musun? Biz F.Bahçe’ye oyuncu seçiyoruz. Diğer takımlara oyuncu baksak bu çocuklar içinden her yıl en az 500 kişi çıkartırız. Bu durum bir yerde bizim aleyhimize. F.Bahçe’ye oyuncu bakmak inan çok zor.
     <br/>
     <br/>
     -Torpil oluyor mu? Benim çocuğumu al gibi...
     <br/>
     <br/>
     Herkesin bana birini getirme hakkı var. Yolda geçen birisini bile bana getirebilirsiniz. Baktırırım. Deneriz. Ama beğenilmeyince kimin çocuğu olursa olsun bu kapıdan içeri giremez.
     <br/>
     <br/>
     -Genç oyuncuların bir menajerle anlaşmalarını nasıl karşılıyorsunuz?
     <br/>
     <br/>
     23 yaşına kadar bir yere gidemezler. Ben onlara bu yaşlarda menajer tutmayın diyorum. Moda olmuş gidiyor. Menajerler de çocukların yakasını bırakmıyor.
     <br/>
     <br/>
     -Yeni nesil yetenekli mi?
     <br/>
     <br/>
     14-15 yaşındaki çocuklarda yetenek var. Ama dedim ya yarın ne olacağı belli değil. Elimizde bir tane çocuk var. Anasının karnından futbolcu doğmuş. 93’lü. Ama çok ufak. İrsî bir durum söz konusu. Şimdi bu çocuğa not veremiyorsun. Futbolcu olur mu bilemiyorsun. Ama onun elinde tutuyorsun.
     <br/>
     <br/>
     -Hiç gözden kaçırdığınız oluyor mu?
     <br/>
     <br/>
     Böyle bir şey olsa şimdiye kadar medyada çıkardı. Ama gözden kaçmayacak diye de bir kural yok. Bu kadar küçük yaştaki çocuklar için karar veriyoruz. Hata yapabiliriz.
     <br/>
     <br/>
     -Semih takımda yedek. Ona üzülüyor musun?
     <br/>
     <br/>
     Çok üzülüyorum. Zavallı. Orada bir sene oynamadı. Ben onun kiralanmasında fayda olur düşüncesindeyim. Oynaması lazım.
     <br/>
     <br/>
     -Tuncay için de zaman zaman iyi altyapı eğitimi almadı eleştirileri var.
     <br/>
     <br/>
     Biliyorsun o bize Sakarya’dan geldi. Ama bunun arkasına sığınmamak lazım. Bizim zamanımızda kimsenin altyapısı yoktu. Tuncay bence biraz daha kollektif oynamalı. Oldukça dayanıklı, mücadele ediyor, gol atıyor ama bireysel oynuyor.
     <br/>
     <br/>
     -Biraz da genel konuşalım. Türkiye’de beğendiğiniz forvetler kimler?
     <br/>
     <br/>
     Bizim takımda Aykut, Tanju, Rıdvan iyi oyunculardı. Hakan Şükür bence son 25 senenin kendi mevkiindeki en iyi oyuncusu. Fatih Tekke ise şu an Türkiye liglerinin tartışmasız en iyi ismi. Gökdeniz, Yıldıray, Nihat çok beğendiğim futbolcular.
     <br/>
     <br/>
     -Aziz Yıldırım yaptıklarıyla diğer kulüplere fark atmaya başladı.
     <br/>
     <br/>
     Uzun zamandır başkanlık yapıyor. Ondan önce yöneticilik geçmişi de var. Çok şeyi nasıl yapacağını biliyor artık. F.Bahçe güzel bir hava yakaladı. Tesisler çoğaldı. Bazıları futbolda başarı gelsin dedi. Ama önce tesis gerekliydi. Türkiye’de şampiyonluklar geldi. Bence geçen sene Şampiyonlar Ligi’nde aldığımız 9 puan kötü değildi. Ama diğer takımlar da iyi puan aldı. Şampiyonlar liginde özellikle ilk maçlarda biraz daha iyi sistemde oynasaydık daha iyi bir netice elde ederdik.
     <br/>
     <br/>
     -Daum hatalı mıydı?
     <br/>
     <br/>
     Daum hatalı değil de... Futbolcuların o andaki havaları hazır değildi. Lyon maçında Servet atılmasaydı maç berabere biterdi.
     <br/>
     <br/>
     -Siz Daum’u başarılı buluyor musunuz?
     <br/>
     <br/>
     Daum, F.Bahçe’nin teknik direktörü. Takımı iki yıl şampiyon yaptı. Başarılı oldu. Yönetim kalmasına karar verdi. Bizim bu konuda söyleyecek bir şeyimiz yok.
     <br/>
     <br/>
     CEMİL TURAN KİMDİR?
     <br/>
     <br/>
     Cemil Turan Trabzonlu bir ailenin çocuğu olarak 1947’de İstanbul’da doğdu. Futbola Rumeli Kavağı’nda başladı. Sarıyer’in futbolcu seçmelerine katılarak bu takıma geçti. Kendi ifadesiyle süratli, çabuk oynamayı seven, kaleyi düşünen, hava toplarını sevmeyen bir futbolcu olan Cemil Turan daha sonra İstanbulspor’da ve ardından F.Bahçe’de futbol oynadı. F.Bahçe’de 3 şampiyonluk yaşadı. Milli Takımda 44 maçta 19 gol kaydetti. Sarı-Lacivertli forma altında ise toplam 194 gole imza attı. Futbolu bıraktıktan sonra 1980-1981 sezonunda İstanbulspor’da yöneticilik yaptı. 93-94 ve 94-95 yıllarında F.Bahçe’de Futbol Şube Sorumluluğu ve İdari Menajerlik, yine 99-2000 yılında aynı takımda İdari Menajerlik görevlerinde bulundu. Cemil Turan halen F.Bahçe Altyapı Koordinatörü.
     <br/>
     <br/>
     METİN OKTAY’IN EVİNDEN KAÇARAK İSTANBULSPOR’A İMZA ATTI
     <br/>
     <br/>
     Cemil Turan’ı bulmuşken onun mazisine gitmemek olmazdı. Onun hem Sarıyer’den İstanbulspor’a hem de İstanbulspor’dan F.Bahçe’ye transferleri olay olmuştu. İşte Sarıyer’den İstanbulspor’a gidişinin öyküsü: “Futbola 14 yaşında lisanslı olarak Sarıyer’de başladım. Çok kısa zamanda A takıma yükseldim. Sonra İstanbulspor’la birlikte G.Saray ve F.Bahçe bana teklifte bulundu. Rahmetli Metin Oktay beni Çeşme’ye kaçırdı. 20 gün onun evinde kaldım. Ben F.Bahçe’ye gitmek istiyordum; baba gibi sevdiğim Sarıyer Başkanı Selahattin abi ise İstanbulspor’a imza atmamı istiyordu. Bir yandan da Türk futbolunun efsane ismi Metin Oktay beni G.Saray’a götürmek için çabalıyordu. Ben başkanımızı kıramadım. Metin abi İzmir’e havaalanına gittiği bir gün kaçarak İstanbul’a geldim, İstanbulspor’a imza attım. İmzadan sonra Metin abi bana çok kızdı.
     <br/>
     <br/>
     G.Saray’a gitmemek için 6 ay futbol oynamadı
     <br/>
     <br/>
     Cemil Turan’ın İstanbulspor’dan F.Bahçe’ye geçişi de olaylıydı. Küçüklüğünden beri F.Bahçe’yi tutan Cemil, İstanbulsporlu yöneticilerin baskılarına rağmen G.Saray’a değil, F.Bahçe’ye imza atışında çok sıkıntılar çekti. Araya Muhsin Batur paşaların bile girdiği o transfer günlerini de kendisinden dinliyoruz: “Ben F.Bahçe’yi istiyordum, yöneticilerimiz G.Saray’a imza atmamı istiyordu. Ancak F.Bahçe ikinci başkanı Emin Cankurtaran’la el sıkışmıştık. Artık İstanbulspor’un maçlarına ve antrenmanlarına da gitmiyordum. İşler iyice zora girmişti. Onlar da beni vermiyordu. Daha sonra rahmetli Sultan Demircan abi sahneye çıktı. Benim F.Bahçe’ye gitmem için elinden geleni yaptı. Hatta İstanbulspor başkanını tehdit bile etti. Bu yüzden hapse girdi. Ben devamlı ziyaretine gittim onun. O günlerde bu transferim yüzünden ailecek perişan olduk. Transfer mevsimi kasım ayının sonunda bitiyordu. 29 Kasım’da bana “Yarın evden ayrılma, seni arayacaklar.” dedi. Ertesi gün dediği oldu. Beni evden aradılar. Beşiktaş’ta bir restoranda İstanbulsporlu ve F.Bahçeli yöneticilerle bir araya geldik. Ve F.Bahçe’ye kiralık olarak imza attım. İlk işim eşimi aramak oldu: “Oldu, oldu, sonunda anlaştık dedim.”
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22060&yorum=5280), [web.archive.org (arşiv bağlantısı)](http://web.archive.org/web/20060106084411/http://www.aksiyon.com.tr:80/detay.php?id=22060&yorum=5280)
