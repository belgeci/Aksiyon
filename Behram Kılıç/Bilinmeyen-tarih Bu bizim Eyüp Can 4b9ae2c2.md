# Bu, bizim Eyüp Can

*Behram Kılıç Bilinmeyen-tarih*

<div>
 <p>
  <font>
   Yaklaşık 3 saat süren bir yolculuktan sonra uçağınız, kuzey kutbuna yakın soğuk bir ülkenin başkentteki hava limanına iniyor. Kapıların açılmasından sonra terminal binasına ilk adımınızı attığınızda bir "şampiyon" karşılıyor sizi. Sıcak bir tebessümle "Kopenhag'a hoşgeldiniz" diyor.
   <br/>
   <br/>
   Şaşırıyor ve bu simanın yabancı olmadığını mırıldanıyorsunuz içinizden... Hafızanızı yokluyor ve sonunda Viking ülkesini bize sevdiren o çizgi filmdeki çocuk kahraman gibi "buldum" diyorsunuz: "Bu, bizim Eyüp Can."
   <br>
    <br>
     Türkiye’ye boksta ilk olimpiyat madalyasını kazandıran Eyüp Can yıllar sonra Aksiyon’a konuştu. Can, halen yaşadığı Danimarka’da bugün bir THY görevlisi.
     <br>
      <br>
       Danimarka'nın başkenti Kopenhag'a yolu düşenler mutlaka karşılaşmıştır onun güleryüzü ya da ayrılırken "yine bekleriz" temennisiyle. Kendisini tanıyan Türk yolcuları bir anda şaşırtan Eyüp Can, eski bir şampiyon. Bir zamanlar ringlerde fırtınalar estiren bir boksörümüz. 1984 yılında Los Angeles'ta düzenlenen olimpiyatlarda bronz madalya kazanarak duyurmuştu adını. 1985 Dünya Boks Şampiyonası'nda da bronz almış, 1989'da profesyonel boksta Avrupa Şampiyonluğu unvanını elde etmişti.
       <br>
        <br>
         Atagün inşallah şımarmaz
         <br/>
         <br/>
         Dünün şampiyonu, bugünün Türk Hava Yolları görevlisi artık. Eyüp Can, ailesi ve üç çocuğuyla birlikte mutlu bir yaşam sürüyor Kopenhag'da. Kendisi ile şirin apartman dairesinde buluştuk. Evinin her köşesi, geçmiş başarılarına şahitlik eden eşya ve ödüllerle dolu. Arşivdeki resimleri gösterirken kimi zaman gözleri yaşaran Can, kimi zaman da neşeleniyor. Danimarka'da yaşayan 55 bin Türk'ün yaklaşık 40 bininin kendisini tanıdığını söylüyor.
         <br/>
         <br/>
         Kendi kilosunda yıllar sonra gümüş madalya alan Kayserili Atagün Yalçınkaya'dan övgüyle söz ederek, "Çok büyük bir başarı elde etti. Önünde büyük bir gelecek var. İnşallah şımarmaz" diyor. Atagün'ün tekniğini çok iyi bulduğunu söylüyor, ardından kendi özelliğinden bahsediyor: "Seri ve kuvvetliydim."
         <br/>
         <br/>
         14 yıllık spor hayatında bir kere eli kırılır: "Mart 1984’tü. Türkiye adına ilk kez Venedik'te bir turnuvaya katılıyordum. Olimpiyatların başlamasına beş buçuk ay vardı. İlk maçımda Kübalıyla karşılaştım. İkinci rauntta elim kırıldı. Ama o halde onu nakavt ettim. Üç dört hafta elim alçıda kaldı."
         <br/>
         <br/>
         Eyüp Can, 3 Ağustos 1964'te Konya'nın Cihanbeyli ilçesine bağlı Pınarpaşı köyünde dünyaya gelir. Küçükken haylazdır, ama öyle arkadaşlarını dövdüğü görülmemiştir. Hayatını değiştiren olayın başlangıcı 1970 yılıdır. Babası dedesiyle geçinemediği için bir yakınlarının vasıtasıyla soluğu Danimarka'da alır. Niyeti, iki-üç yıl kalıp tekrar Türkiye'ye dönmek, bir iş kurup ailesinin geçimini temin etmektir. Ancak, yıllar yılları kovalar. 1976 yılına gelindiğinde baba Can, nihai bir karar vermek durumunda kalır. Ya Türkiye'ye dönecektir ya da ailesini yanına alarak Danimarka'ya yerleşecektir. O ikinci şıkkı seçer. Danimarka yolu göründüğünde Eyüp Can, henüz 12 yaşındadır ve ortaokul birinci sınıfı henüz bitirmiştir.
         <br/>
         <br/>
         Boksla ilk tanışma
         <br/>
         <br/>
         Küçük Eyüp çevreye uyum sağlamakta zorlanmaz. Zaten ele avuca sığmayan bir çocuktur. İlk yıllarda parklarda bahçelerde bol bol top oynar. Hatta şimdilerde birinci ligde yer alan Fram'ın amatör takımında bile forma giyer. Boksla tanışması ise Tekirdağlı arkadaşı Zeki Bulut vasıtasıyla olur: "Zeki ile çeşitli gençlik kulüplerine beraber gider, beraber oynardık. O benden ayrı olarak bir boks kulübüne yazılmıştı. Antrenmanlara birlikte giderdik. Çalışması bitene kadar onu beklerdim. Bir gün 'zaten beni bekliyorsun. Gel sen de boks yap' dedi. Yaşım 14'tü. Böylece boksa başladım".
         <br/>
         <br/>
         Aradan dört ay geçer ve Eyüp Can ringde ilk rakibini karşısında bulur. Bu maçı kazanır. Sonra da galibiyetler art arda gelir. İlk mağlubiyetini 25. maçında alır: "48 kiloydum. Zaman zaman 51'de de dövüşüyordum. Arka arkaya maç kazanmam, bu spora tutunmamı sağladı. Başlangıçta birkaç mağlubiyet alsaydım devam etmeyebilirdim."
         <br/>
         <br/>
         İlk yenilgisini almasının hikâyesi de hayli ilginç. Boksörümüz maçtan günler önce apandisit ameliyatı olur. Karın bölgesini yeterince kuvvetlendirecek mekik çalışmaları yapamaz. İsveçli rakibi midesine bir tane vurur. Eyüp Can maçı bırakmak zorunda kalır. Rakibinin İsveçli olmasının sebebi ise kulübünün Danimarka'da kendisine rakip bulamamasıdır. 5 milyon kişinin yaşadığı Danimarka'da insanlar genelde kiloludur. Dolayısıyla 48 kiloda boks yapan çok fazla sporcu bulmak kolay değildir.
         <br/>
         <br/>
         50 maçta 2 mağlubiyet
         <br/>
         <br/>
         Peş peşe gelen galibiyetlerden sonra Danimarka Genç Milli Takımına seçilir. Hem okuluna devam eder, hem de boks yapar o yıllarda. Ayrıca, milli takımla beraber turnuvadan turnuvaya katılır. 50 maçta sadece 2 mağlubiyet alır. Bu başarılarından sonra Danimarka Boks Milli Takımı'na seçilir.
         <br/>
         <br/>
         1982 yılında Kopenhag'da yapılan bir turnuvada yine kilosunda birinci olur. Milli Takım yetkilileri onu ABD'ye giden kafileye alır. Üç haftalık kamptan sonra katıldıkları turnuvadaki ilk rakibi Türk boksör Bülent Angın'dır. "Hayatımda psikolojik olarak en çok zorlandığım maçtı. İlk kez kendi ülkemin sporcusuna karşı dövüşecektim. Bu hoş bir şey değildi" diyor Eyüp can. Maç öncesi İstiklal Marşı okunurken saf değiştirip, Türk kafilesinin arasına girer. Ringe, Danimarka yerine kendi forması ile çıkar. Ringde rakip tanımayan Eyüp Can, dönemin Balkan ve Türkiye şampiyonu rakibi Bülent Angın'ı kolayca geçer. Ve turnuvada Türk yetkililerin dikkatini çeker.
         <br/>
         <br/>
         Kısa zamanda bir marka haline gelen Eyüp Can'ın cebi de para görmeye başlar. Maç başına bin mark alır, müsabakalar televizyonlardan canlı yayınlanır. "Çok sık dövüştüğümden iyi kazanıyordum." Bu dönemde sponsoru olan Kopenhag Shareton otelde garsonluk da yapar. Danimarka'da, televizyon reklamlarının yasak olduğu bu yıllarda büyük şirketler, Eyüp Can sayesinde ring kenarlarına reklam panoları yerleştirir.
         <br/>
         <br/>
         Tamirci olmaktan vazgeçer
         <br/>
         <br/>
         Boksa başladıktan bir süre sonra okulu bırakır. Orta okuldan sonra gittiği sanat okulunu bitirip tamirci olmak en büyük hayalidir. Hatta, okulun ikinci yılında kendisine iş dahi bulmuştur. Fakat, boks ağır basar ve tamirci olmaktan vazgeçer. İlk zamanlar bu sporu yapmasına karşı çıkan babası, sonraları annesi ile birlikte televizyondan izlemeye başlar.
         <br/>
         <br/>
         Ocak 1984'te Eyüp Can'ın boks hayatında yeni bir kapı açılır. Bir gün aniden telefona sarılır. Aradığı Türkiye Boks Federasyonu Başkanı Metin Ünlü'dür. Telefonun karşısındaki ses başkanın o an yerinde olmadığını söyler. "O zaman notumu ilet" diyerek kendisini tanıtır: "Beni olimpiyatlara götürme garantisi verirseniz, buradaki işimi bırakıp Türkiye'ye geleceğim." Notu başkana iletilir. Bu kez Metin Ünlü telefon eder: "Bizim bazı kurallarımız var. Öyle garanti veremeyiz. Kampa girmelisin. Sıkletindeki 4-5 sporcuyla dövüşeceksin. Kazanırsan olimpiyatlara seni götürürüz." Eyüp Can, bu teklifi hiç düşünmeden kabul eder.
         <br/>
         <br/>
         Olimpiyatlarda fırtına gibi esen Türk
         <br/>
         <br/>
         Türkiye adına boks yapma kararı Danimarka'da büyük gürültü koparır. Danimarka adına olimpiyatlara gidebilmesi için bu ülkenin vatandaşı olması gerekiyordur. Mart 1984'te Danimarka Milli Olimpiyat Komitesi Los Angeles'a götüreceği sporcuları çoktan açıklamıştır. Eyüp Can ise aynı yılın mayıs ayında Danimarka vatandaşı olduğu için bu ülke adına olimpiyatlara gitme hakkını kaybetmiştir.
         <br/>
         <br/>
         Türkiye yolunu tutan Eyüp Can, İstanbul Sarıyer Mersinli Ahmet Tesisleri'nde kampa girer. Kilosunda 3-4 rakibi vardır. Ancak, onlar çelimsiz olduklarından 54 ve 57 kilolardaki Türk sporcularla antrenman yapar. Bu sporculara bile ringi dar eder. Bu müsabakaları izleyen kendi sıkletindeki rakipleri, seçmelere katılmaktan vazgeçip kampı terk ederler. Böylece Eyüp Can olimpiyatlara gitmeyi garantileyen ilk Türk boksör olur.
         <br/>
         <br/>
         ABD'de dört maç yapar. İlk maçında Kanadalıyı 5-0'la, ikincisinde Japon'u 4-1'le geçer. Bronz madalyayı garantilediği üçüncü karşılaşmada Asya şampiyonu Güney Koreliyi mağlup eder. Yarı finaldeki rakibi Amerikalıya 5-0 kaybeder. Küba'nın boykot ettiği bu olimpiyatta bokstaki 12 sıkletin 9'unda madalyaları ABD'liler toplamıştır.
         <br/>
         <br/>
         Boksu genç yaşta bıraktı
         <br/>
         <br/>
         Bu yenilgisine rağmen bronz madalya kazanarak Türk boks tarihine altın harflerle geçer. Olimpiyatlarda güreş ve atletizmden sonra madalya kazandığımız ilk branş boks olur. Eyüp Can, o yıl Türkiye'de yılın sporcusu seçilir.
         <br/>
         <br/>
         1986 yılında ABD'de organize edilen Dünya Şampiyonası'nda yine bronz madalya kazanır. Bu madalyası da bir ilktir. Ardından profesyonelliğe geçer. Yıllardır Danimarka'da kendisine profesyonel olması için çok ciddi teklifler yapılıyordur. 1989, 90 ve 91'de Avrupa Şampiyonu olur. 1992'de ise ani bir kararla boksu bırakır. Ani bir karar verir; çünkü yaşı henüz daha 28'dir: "Sibirya'da İtalyan sporcuyla yaptığım maçı kazanarak Avrupa Şampiyonluğu unvanımı korudum. Bu maçtan sonra Dünya Boks Birliği beni Dünya Şampiyonu ile maç yapmam için aday gösterdi. Maçların nerede yapılacağı ihaleyle belirleniyordu. Menajerim maçın Danimarka'da yapılması için yüksek bir teklif verdi. Buradaki Türklerin yoğunluğu, sponsorların bana olan ilgisi sebebiyle geri dönüşümü olan bir teklifti bu. Rahmetli Turgut Özal o yıllarda Cumhurbaşkanı idi. Maçın Türkiye'de olmasını istedi. Abdi İpekçi Spor Salonu da yeni açılmıştı. Ben de maçın Türkiye'de olması için menajerimi ikna ettim."
         <br/>
         <br/>
         Keşke Özal’ı aracı yapsaydım
         <br/>
         <br/>
         Eyüp Can'ın menajeri 200 bin dolarlık banka teminatı ister. Dönemin Spor Bakanı İsmet Özarslan bu garantiyi verir. Bir basın toplantısı ile alınan karar kamuoyuna duyurulur. Müsabaka Abdi İpekçi'de yapılacaktır. Ancak resmi prosedürleri uygulamaya gelince, İsmet Özarslan, banka teminatını vermeye yanaşmaz. Can'ın menajeri de garanti para olmayınca maçın İstanbul'da yapılmasına sıcak bakmaz. Bu olay Eyüp Can'ın bokstaki geleceğini etkiler. Ülkesini karşısına almak istemez. Avukatını çağırır. Boksu bıraktığında maddi bir zararı olup olmayacağını sorar. Avukatın, "Aranızdaki sözleşmeye göre menajerin senden hiç bir talepte bulunamaz" sözünü alınca boksu bırakır.
         <br/>
         <br/>
         Kendisine yeni bir iş aramaya başlar. O yıllarda rahmetli Veysel Atasoy'un girişimleri sonucu Danimarka'daki Türk Hava Yolları bürosunda çalışmaya başlar. Yıllar sonra bakanla menajeri arasındaki ihtilafı çözmesi için Turgut Özal'ı devreye sokmamasına hayıflanır: "Eğer Özal'a ulaşabilseydim bu sorunu hallederdi" diyor Eyüp Can. Böylece daha büyük başarılara imza atmadan boksa nokta koyuyor.
         <br/>
         <br/>
         Eyüp Can bugün hâlâ THY'deki görevini sürdürüyor. Yolunuz bir gün Kopenhag'a düşerse mutlaka onunla karşılaşırsınız. Hem de sıcacık bir gülümsemeyle biletinizi size uzatırken.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1762 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17159), [web.archive.org (arşiv bağlantısı)](http://web.archive.org/web/20050215215233/http://www.aksiyon.com.tr:80/yazdir.php?id=17159)
