# Çivili kramponu altın ayaklara çeviren ikili: Güneş ve Sağlam

*Behram Kılıç 2015.07.28*

<div class="pNewsDetailMainContent" itemprop="articleBody">
 <p>
  Şenol Güneş ve Ertuğrul Sağlam’ı diğer antrenörlerden ayıran en önemli özellik çalıştırdıkları takımlara ve oyunculara değer katmaları. ikilinin parlattığı yıldızlara baktık.
 </p>
 <p>
  Türkiye’de bir teknik direktörün başarısı değerlendirilirken nelere dikkat edilir? Ertuğrul Sağlam, ülkemizde hocaların başarılı olup olmadığı değerlendirilirken sadece puan tablosundaki sıralamaya bakıldığını söylüyor. “Hangi ekonomik imkânlarla oynadığınız, yetiştirdiğiniz futbolcular, transferde kulübe para kazandırıp kazandırmadığınız önemsenmiyor” diye de ekliyor. Ama bu konudaki en önemli cümlesi “Artık benim de önceliğim mecburen sıralama olacak. Çünkü bakıyorum; yetiştirdiğim futbolculuların, kulüplere kazandırdığım paraların bir değeri yok.”
 </p>
 <p>
  Başarılı hoca Bursaspor’a imza atmadan önce aylık Four Four Two dergisine yaptı bu açıklamaları. Spor akademisini bitiren, anatomi üzerine yüksek lisans yapan hem alaylı hem de mektepli Ertuğrul Sağlam’ın futbolcuya ve çalıştırdığı kulüplere değer katan yönünü bilmeyen yok. Eğitici yönü belirgin hatta ilk sırada sayabileceğimiz bir isim daha var bu topraklarda: Beşiktaş’la 2+1 yıllık sözleşme imzalayan Şenol Güneş. Siyah-Beyazlı camianın başına geçtiği günden beri neredeyse her futbolcu ve yönetici Güneş’in bu yönüne vurgu yapıyor. Kulübün ikinci başkanı Ahmet Nur Çebi “Oğuzhan, Kerim gibi oyuncularının eğitici yönü çok fazla olan Şenol Güneş gibi bir hocanın elinde değerlerini 2’ye 3’e katlamalarını bekliyoruz.” diyor.
 </p>
 <p>
  Evet, bu iki ismi birçok meslektaşından ayıran en önemli özellikleri, eğitici yönlerinin ağır olması. Çalıştırdıkları takımlarda ekonomik sıkıntılar çekmelerine, doğru dürüst transfer yapamamalarına rağmen eldeki malzemeyi en verimli şekilde kullanmayı da bildiler. Tribüne oynamadılar, bazılarının yaptığı gibi transferlere çılgın paralar harcayarak kulüpleri borç batağında bırakıp terk etmediler. Aksine çalıştırdıkları takımların kasalarını doldurdular. Fair-Play’e, güzel futbola önem veren bu iki ismin en büyük özelliği ise beraber yola çıktıkları futbolculara her anlamda değer katmaları oldu. Hem oyuncuların piyasa değerini artırdılar hem kişiliklerine değer kattılar hem de topluma örnek olmaları için çabaladılar.
 </p>
 <p>
  Bu sezon Bursa ve Beşiktaş camialarının çok şey beklediği iki ismin geçmişte yetiştirdikleri ve Türk futbolunun vitrinine çıkardıkları futbolculara baktık.
 </p>
 <p>
  Süper Lig’de 18 farklı sezonda teknik direktör görevi üstlenen Şenol Güneş, geçen sezon Bursaspor’u çalıştırdı. Yeşil-Beyazlı takım onun yönetiminde neredeyse sezonun tamamına yakın taraflı tarafsız herkesin şapka çıkarttığı bir futbol ortaya koydu. Ancak bu futbollarının karşılığını sonuç olarak alamadılar. Ligi beşinci bitirdiler. Türkiye Kupası’nda finale yükseldilerse de Bursa’da oynanan final maçında G.Saray’a 3-2 kaybettiler.
 </p>
 <p>
  Sonuç iç açıcı olmasa da daha sezon ortasında Güneş’in elinin değdiği oyuncular transfer gündeminin en üst basamağında yer almaya başladı. Bunun yanında Bursaspor kadrosundan, dört oyuncu A Milli Takım formasını aynı maçta giydi. 13 Haziran’da Kazakistan ile oynanan müsabakada Serdar Aziz, Ozan Tufan, Volkan Şen ve Emre Taşdemir sahadaydı. Haliyle Bursaspor’lu oyuncuların birçoğu sezon bittiğinde de kapış kapış gitti.
 </p>
 <p>
  F.Bahçe’ye imza atan Fernandao, Şenol Güneş ve ekibinin başarısında büyük etkisi olduğunu söyledi. “Güneş’e çok şey borçluyum. Bana hep inandığını söyledi. İnancını gösterdi.” sözleri Brezilyalı oyuncuya aitti. Şener de Bursaspor ile olan sözleşmesini tek taraflı feshederek F.Bahçe’nin yolunu tuttu. Bu transferden Bursaspor’un kasasına 5 milyon euro girdi. Civelli, Fransa’nın Lille takımına uzandı. Enes Ünal çok az forma şansı buldu ama Manchester City’ye transfer oldu. Bursaspor bu transferden de 3 milyon euro kazandı. Güneş’in ilk on birde oynattığı Ozan Tufan için İspanya’nın Valencia takımı 6 milyon euro teklif verdi. Bakambu’ya da özellikle İspanya’dan teklifler var.
 </p>
 <p>
  Bursa kalecisi Harun Tekin Güneş’in el sürmesiyle en iyi sezonunu yaşadı. Dört kez A Milli Takım kadrosuna çağrıldı. Volkan Şen ile 2011’de Trabzon’da da çalışan ancak bu oyuncudan o dönem verim alamayan Güneş, bu defa Volkan’ı adeta uçurdu. Yeşil-Beyazlı oyuncunun piyasa değeri 6,5 milyon euroya çıktı. 30 maçta forma giyen Volkan 12 gol 10 asistle oynadı.
 </p>
 <p>
  Şenol Güneş, 2009-2013 yılları arasında Trabzonspor’u çalıştırdığı dönemde de Türk futboluna birçok oyuncu hediye etti. Engin Baytar, Umut Bulut, Ceyhun Gülselam, Selçuk İnan, Egemen Korkmaz, Burak Yılmaz ilk akla gelenler. Özellikle F.Bahçe ve Beşiktaş maceraları yaşayan ve buralarda adeta yokları oynayan Burak Yılmaz’ın 2010-11 sezonunda Güneş’in elinde kariyerinin en iyi sezonlarından birini geçirdiğine hep beraber şahit olduk. Burak Yılmaz, 33 golle kral olmayı başardı. Piyasa değeri 12 milyon euroya ulaşan Burak, 2012-2013 sezonunda ise sözleşmesindeki maddeden yararlanarak 5 milyon euro bonservisle G.Saray’ın yolunu tuttu.
 </p>
 <p>
  Güneş’in okulundan mezun olan oyunculardan Selçuk İnan ise 2011-12 sezonunda G.Saray’a gitmişti. Umut Bulut 2011-12’de 3,8 milyon euro bonservis bedeliyle Fransa’nın Toulouse takımına, aynı sezon Egemen Korkmaz da Beşiktaş’a transfer oldu. Yine Güneş’in değer kattığı ama sorun yaşamaktan da kurtulamadığı Engin Baytar 1,1 milyon euro karşılığında G.Saray’a satıldı. Bu yıllarda Trabzon’un kalecileri Tolga Zengin ve Onur Kıvrak da Türkiye’nin en iyi kalecileri arasına girdi. Adı geçen oyuncuların hepsi A Milli Takıma da büyük emekler verdi ve hatta vermeye de devam ediyor.
 </p>
 <p>
  Güneş, futbolcu yetiştirmenin yanında sonuç da aldı. Hâlâ tartışılan 2010-2011 sezonunda 82 puan toplayan Şenol Güneş’in talebeleri şampiyonluğu averajla F.Bahçe’ye kaptırmalarına rağmen bir sezon sonra UEFA Şampiyonlar Ligi’nde ülkemizi temsil etti. Güneş’li Trabzonspor 2010 yılında Şanlıurfa’da oynanan maçta F.Bahçe’yi 3-1 yenerek Türkiye Kupası’nı kazandı. 7 Ağustos 2010’da ise Ertuğrul Sağlam’ın Bursaspor’unu 3-0 yenerek Süper Kupa’yı havaya kaldırdılar.
 </p>
 <p>
  Biraz daha geriye gittiğimizde Şenol Güneş’in 2004-2005’te de çalıştırdığı Trabzonspor’da yine göze hoş gelen futbol oynattığını ve o sezonki kadroda yer alan Gökdeniz ile Fatih Tekke’ye en verimli sezonlarından birini yaşattığını görüyoruz.
 </p>
 <p>
  <img alt="" src="/web/20150805125759im_/http://www.aksiyon.com.tr/futbol/ http:/medya.aksiyon.com.tr/aksiyon/2015/07/28/570297.jpg "/>
 </p>
 <p>
  Şenol Güneş’in altın dönemlerinden biri de 1993-1997 yıllarındaki Trabzonspor döneminde gerçekleşti. Özellikle ligi ikinci bitirdikleri 1995-96 sezonunda takıma oynattığı futbolla ‘gönüllerin şampiyonu’ oldular. Trabzonspor’un o yıllardaki kadrosunda yer alan Osman Özköylü, Cengiz Atilla, Orhan Çıkrıkçı, Ünal Karaman, Hami Mandıralı, Tolunay Kafkas, Abdullah Ercan, Nihat Tümkaya, Ogün Temizkanoğlu gibi oyunculara kariyerlerinin en iyi futbolunu oynadılar. Bu oyuncuların tamamı A Milli Takımda da ter döktü. Güneş, o yıl 25 gol atarak gol kralı olan Şota ve ikizi Arçil’in de Avrupa’ya açılmalarına büyük katkıda bulundu. Güneş’le parlayan o kadrodan sonraki sezonlarda Hami, Almanya’nın Schalke takımına, Ogün ve Abdullah F.Bahçe’ye, Tolunay Kafkas da G.Saray’a transfer oldu. 1994’te yıldızlaştırdığı Küçük Orhan lakaplı Orhan Kaynak ise 1995-96 sezonunda döneminin en yüksek bonservis bedeli (100 milyar) karşılığında Beşiktaş’a satıldı. Şota ünlü Ajax’ın, Arçil ise NAC Breda’nın yolunu tuttu. Şenol Güneş, 1995’te Türkiye Kupası’nı, 1994 ve 96’da Başbakanlık Kupası’nı kazandı.
 </p>
 <p>
  63 yaşına giren başarılı çalıştırıcı şimdi Beşiktaş’ta. Geçen sezon Siyah-Beyazlıları çalıştıran Slaven Bilic’in sürekli forma vermediği Oğuzhan, Kerim Frei gibi genç oyuncuların onun elinde parlayacağına olan inanç büyük. Bunun yanında Gökhan Töre, Mustafa Pektemek, Olcay Şahan, Ersan Gülüm, Cenk Tosun gibi oyuncular da Güneş’in elinde kariyerlerinin en iyi sezonunu yaşayabilir.
 </p>
 <p>
  Ertuğrul Sağlam’a gelince… Genç teknik adam ilk teknik direktörlük deneyimi yaşadığı Samsunspor’dan sonra Kayserispor’un yolunu tuttu. Sağlam 2005-2007 yılları arasında çalıştırdığı Kayseri’de; hem oynattığı futbol hem Avrupa’daki başarıları hem de oyunculara değer katma becerisiyle adından söz ettirdi. Kayserispor o gelmeden önceki sezon son maçın son saniyesinde kümede kalmış bir takımdı. Böyle bir takımı daha ilk sezonunda ligde beşinci basamağa çıkarttı. Bu sonuçla İntertoto Kupası’nda ülkemizi temsil etmeye hak kazandılar. İntertoto’da da büyük bir başarı göstererek UEFA Kupası’na katıldılar. Burada ilk turda Hollanda’nın AZ Alkmaar takımına şansız bir şekilde elendiler. Ertuğrul Sağlam’la büyük bir çıkış gösteren bu takımın forvet oyuncusu Gökhan Ünal 2008 yılının Temmuz ayında 6 milyon 200 bin euroya Trabzon’a satıldı.
 </p>
 <p>
  Kayserispor’daki başarısı Sağlam’a 2007-2008 sezonunda Beşiktaş’ın kapısını açtı. Burada özellikle alt yapıya verdiği önemle dikkat çekti. Serdar Özkan, Aydın Karabulut, Batuhan, Necip, Erdem gibi altyapıda yer alan yaklaşık 15 oyuncuyu A takıma kazandırdı. Bu oyuncuların büyük bir kısmını A takımda oynattı. Beşiktaş’ın başında 51 maça çıkan Ertuğrul Sağlam ilk sezonunda ligi 3. sırada bitirdi. Avrupa’da ise 2 ön eleme turunu geçerek Şampiyonlar Ligi’nde mücadele etti. Sağlam, buradaki ikinci sezonunda ise ligde 2. sırada olmalarına rağmen yönetimin başka teknik direktörlerle görüşmesini kabullenmeyerek görevinden istifa etti.
 </p>
 <p>
  Beşiktaş’tan ayrıldıktan sonra aynı sezonun ortalarına doğru Bursaspor ile anlaşan Sağlam, 2012-2013 sezonunun 18. haftasına kadar çalıştığı Yeşil-Beyazlı takımda kariyerinin en iyi dönemlerini yaşadı. Bursaspor’a 2009-2010 sezonunda tarihindeki ilk şampiyonluğu yaşattı. Ertuğrul Hoca’nın takımı şampiyon yaptığı sezon Ozan İpek, Turgay Bahadır, Ömer Erdoğan, Volkan Şen, Sercan Yıldırım A Milli Takım’da da oynadı. Türk futboluna kazandırdığı Sercan Yıldırım, Volkan Şen gibi isimlerden Bursaspor hatırı sayılır paralar elde etti. Sercan 2011’de 3 milyon euroya G.Saray’a, Volkan ise aynı sezon 3 milyon 600 bin euroya Trabzonspor’a satıldı. Ertuğrul Sağlam, Bursaspor’u da Şampiyonlar Ligi’nde oynatan ilk teknik direktör oldu.
 </p>
 <p>
  <img alt="" src="http://web.archive.org/web/20150805125759im_/http://medya.aksiyon.com.tr//aksiyon/2015/07/28/570298.jpg "/>
 </p>
 <p>
  O, 2013-2015 sezonlarında çalıştırdığı Eskişehirspor’da da boş durmadı. Tarık Çamdal ve Veysel Sarı’ya sürekli forma vererek bu oyuncuların piyasa değerini artırdı. 2011’de 300 bin euroya transfer edilen Tarık, A Milli takıma kadar yükseldi. Bu oyuncu 2014-15 sezonunda 4 milyon 750 bin euroya G.Saray’a satıldı. Veysel Sarı’yı da G.Saray’a satan Eskişehirspor bu transferden ise 700 bin euro elde etti. Sağlam’ın, 20013-14’te Eskişehir’e Türkiye Kupası’nda final oynattığını da belirtelim.
 </p>
 <p>
  Ertuğrul hoca kendinden sonrakilere de hep hazır takım bırakmasıyla dikkat çekti. Kayseri’den ayrıldıktan sonra Tolunay Kafkas, Beşiktaş’tan ayrıldıktan sonra göreve getirilen Mustafa Denizli ve  geçen sezon Eskişehirspor’da yerine gelen Michael Skibbe hocaya geride iyi bir takım bıraktığı için teşekkür etti. Sağlam, şimdi efsane olduğu Bursaspor’da. Yeşil-Beyazlı ekip bu yaz çok kan kaybetti. Bakalım hoca bu şartlarda nasıl bir performans gösterecek?
 </p>
 <p>
  Şenol Güneş ve Ertuğrul Sağlam’ın yanı sıra ligimizde futbolcu yetiştirmesiyle bilinen bir başka isim de Ersun Yanal. Yanal; Denizli, Gençlerbirliği ve Vestel Manisa’yı çalıştırdığı dönemlerde bir çok oyuncuya değer katmayı başardı. Denizli’nin başında olduğu 1998-2000 yıllarında Bülent Akın, Yusuf Şimşek gibi oyuncular G.Saray, F.Bahçe’nin yolunu tuttu. G.Birliği’ni çalıştırdığı 2003-2004 sezonunun ardından Ümit Bozkurt, Veysel Cihan, Deniz Barış, Serkan Balcı, Okan Koç, Ali Tandoğan, Youla, Ahmet Hassan gibi oyuncular İstanbul takımlarınca kapışıldı. 2005-2006 sezonundaki durağı Vestel Manisa’da Selçuk İnan, Caner Erkin, Hakan Balta gibi genç oyunculara forma veren hocaydı. Hatta o takıma G.Saray’dan kiralık aldığı Arda Turan’ın gelişimine de büyük katkıda bulundu.
 </p>
 <p>
  Fatih Terim de ismini zikretmeden geçemeyeceğimiz teknik direktörlerin başında geliyor. Ancak Terim, son 15 sezondur eğiticilik işini biraz geri plana atmış gibi. Özellikle 2000 yılında UEFA Kupası’nı kazanan G.Saray kadrosunda yer alan Vedat İnceefe, Fatih Akyel, Ergün Penbe, Emre Belözoğlu, Ümit Davala, Hakan Ünsal gibi oyuncuları bulup çıkartan; Hakan Şükür, Arif Erdem, Hasan Şaş, Suat Kaya, Tugay, Okan, Bülent Korkmaz gibi oyunculara kariyerlerinin en iyi dönemlerini yaşatan Terim, A Milli Takım’ı çalıştırdığı 1993-96 yılları arasında da Hamza Hamzaoğlu, Alpay Özalan, Emre Aşık gibi bir çok genç oyuncuyu Türk futboluna kazandırmıştı.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/civili-kramponu-altin-ayaklara-ceviren-ikili-gunes-ve-saglam_551742), [web.archive.org (arşiv bağlantısı)](http://web.archive.org/web/20150805125759/http://www.aksiyon.com.tr/futbol/civili-kramponu-altin-ayaklara-ceviren-ikili-gunes-ve-saglam_551742)
