# Aziz Yıldırım Trabzonspor ile kazanıyor!

*Behram Kılıç 2013.11.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   F.Bahçe Başkanı Aziz Yıldırım’ın Trabzonspor sayesinde kulüpteki 15. yılı geride bıraktığını biliyor muydunuz? Yanlış okumadınız; Yıldırım ilk ve kısmen de olsa son kongresini Trabzonspor sayesinde kazandı. Nasıl mı?
  </font>
 </div>
 <div id="newsText">
  <font class="detail-text">
   <p>
    Yıl, 1998… 11 Şubat akşamı Fenerbahçe, deplasmanda Trabzonspor ile Türkiye Kupası maçı oynuyor. Sarı-Lacivertli takımın 1-0 geriye düştüğü maçta  tribünlerden atılan bir taş zamanın teknik direktörü Otto Bariç’in sırtına geliyor. Bariç’in yere düşmesi, F.Bahçe yönetimini tarihî bir karar almaya itiyor. Ali Şen’in başkan, Vefa Küçük’ün ikinci başkan olduğu yönetim o an takımı sahadan çekiyor. Futbol Federasyonu, yarıda kalan maçın kararını 14 Şubat 1998’de veriyor. 14 ve 15 Şubat 1998, aynı zamanda F.Bahçe’nin kongre tarihleridir. Ali Şen’in başkanlığı bırakıp Vefa Küçük’ü desteklediği kongrede Ömer Çavuşoğlu’nun yanı sıra Aziz Yıldırım da adaylardan biridir.
    <p>
     14 Şubat günü İSTEK Vakfı’nın spor salonunda düzenlenen kongreye federasyonun aldığı karar damgasını vurur. Cumartesi günü olmasına rağmen toplanan Haluk Ulusoy başkanlığındaki Futbol Federasyonu, 6 saat süren tartışmalar sonunda, sahadan çekilen F.Bahçe’nin söz konusu maçta hükmen yenik sayılmasına, bir yıl süreyle de Türkiye Kupası’ndan men edilmesine karar verir. Bu karar salonda bulunan delegelerin tepkisini çeker. Tepki gösterenlerin ortak adresi ise Ali Şen’in desteklediği Vefa Küçük’tür. Başkan adaylarından Ömer Çavuşoğlu kongreye hitaben yaptığı konuşmasında takımı Küçük’ün sahadan çektiğini, bu yüzden Küçük’ü Haysiyet Divanı’na vereceğini söyler. Takımı sahadan çeken yönetimin adamı olmak Vefa Küçük’e pahalıya patlar. 15 Şubat Pazar günü yapılan seçimde Birleşik F.Bahçeliler Grubu’nun adayı Vefa Küçük, Kadıköy ve Birleşik Grup Derneği’nin adayı Aziz Yıldırım’a karşı seçimi 1 oy farkla kaybeder. Vefa Küçük 1468, Aziz Yıldırım 1469 oy alır. Ömer Çavuşoğlu ise 157 oyda kalır. Trabzonspor maçında takımı sahadan çekmek, F.Bahçe tarihine birçok ilki yaşatacak Aziz Yıldırım’a başkanlık kapılarını ardına kadar açar.
     <p>
      İlginç olan, son kongrede de Aziz Yıldırım’ın kazanmasında Trabzonspor’un küçük de olsa rolünün bulunması. 3 Temmuz 2011 sonrası patlayan şike davasında Aziz Yıldırım’ı zor durumda bırakan takım Trabzonspor’dur. Yıldırım, son kongrede rakibi Mehmet Ali Aydınlar’a 13 soru yöneltir. Şike sürecinde Futbol Federasyonu Başkanı olan Aydınlar’a yöneltilen sorulardan en can alıcısı, “2010-11 sezonunun şampiyonluk kupasını Trabzonspor’a verecek misin?”dir. Trabzonspor ile arasındaki mücadeleyi seçim malzemesi yapan Yıldırım, kongrenin yapıldığı gün salonun en görünür yerine de 2010-11 sezonunun şampiyonluk kupasını koydurur.
      <p>
       Tabii Yıldırım’ın son kongreyi kazanmasında sadece Trabzonspor’un rolü yoktur. 1998’deki kongrede geçerli oy kullananların sayısı 3 bin 94’tü. Toplam üye sayısı ise 5 bin... Bu 5 bin kişiden 2 bin 300’ü ilk defa oy kullanacaktı. Oysa bugün öyle mi? Aradan geçen süre zarfında F.Bahçe kongre üyelerinin sayısı 4’e katlandı. Yıldırım’ın başkanlık yaptığı 15 yıllık süre zarfında kongre üyelerinin sayısı 17 bini geçti. Son kongrede aidatını yatıran 13 bin 416 üye oy kullanma hakkına sahipti. 9 bin 380 kişi oy kullandı. 6 bin 821 oy Aziz Yıldırım’ındı. Rakibi Mehmet Ali Aydınlar ise 2 bin 383 oyda kaldı. 176 oy geçersiz sayıldı. Ortada çok net bir durum vardı: Aziz Yıldırım’ın başkanlık yaptığı son 15 yılda yaklaşık 12 bine yakın kişi kulübe yeni üye olmuştu. Bu yeni isimlerin, kulüpteki her olaydan haberdar olan Aziz Yıldırım’ın bilgisi dışında kaydolmaları pek mümkün değildi. Hâl böyle olunca, Aziz Yıldırım’dan, değil Mehmet Ali Aydınlar’ın, F.Bahçe’ye yarın Şampiyonlar Ligi Kupası’nı kazandıracak birinin bile başkanlığı alması mümkün değil.
       <p>
        Peki, Aydınlar bu durumu bilmiyor muydu? Bilmemesi mümkün değil. Ama F.Bahçe kulislerinden sızan bilgilere göre onun hesabı 3-4 ay sonrası içindi. Şike davasında mahkemenin verdiği kararlar hâlen Yargıtay aşamasında. Eğer Yargıtay verilen kararları onarsa Aziz Yıldırım’ın başkanlığı düşecek. Bu durumda gerçekleştirilecek olağanüstü kongrede Mehmet Ali Aydınlar yeniden adaylığını açıklayacak. O anki rüzgârla da başkanlığa oturacak. Ancak bunun olması da pek mümkün gözükmüyor. Yargıtay onarsa dahi F.Bahçe’nin Aziz Yıldırım’dan sonraki başkanının, bu yapı itibariyle yine onun işaret edeceği kişi olmaması için bir sebep yok.
        <p>
         Aslında Aziz Yıldırım’ın işaretine de gerek kalmadı. Zira aylardır suskunluğunu koruyan Ali Koç, 2 Kasım günü, yani kongreden bir gün önce yaptığı basın toplantısında tarafının belli olduğunu (Aziz Yıldırım’ı destekledi), şu an yönetime girmeyi düşünmediğini, ama gelecekte kulüpte başkanlık dâhil her türlü görevi almasının mümkün olduğunu söyledi. Aziz Yıldırım ceza alırsa, F.Bahçe başkanlığına en yakın isim Ali Koç. Aydınlar’ın ya da bir başkasının Ali Koç’a karşı seçim kazanması mümkün değil. Zaten Aydınlar’ın hedefi Aziz Yıldırım zihniyetini kulüpten uzaklaştırmaktı.
         <p>
          Son kongrenin dikkat çeken unsurlarından biri de Yıldırım’ın vaatleriydi. Yıldırım, yeni dönemde F.Bahçe Bankası ve F.Bahçe Üniversitesi açacağını, stadın yanındaki Kenan Evren Lisesi’ne ait arazi üzerine alışveriş merkezi yaptıracağını söyledi. Ona itiraz Başbakan Erdoğan’dan geldi. Erdoğan, “Banka kuracaksın. Senin bir sürü borcun var. Bu borçla bu izni sana kim verecek?” diye sorarak Yıldırım’ın uçuk kaçık vaatlerde bulunduğunu ifade etti. Oysa Yıldırım’ın bu tür vaatleri yeni değildi. Onun başkanlığı ilk kazandığı 1998’de de ilginç vaatleri vardı. O gün Vefa Küçük’e “3 yıldır yönetimdeydiniz, verdiğiniz sözleri niçin tutmadınız?” diye hesap soran Yıldırım, “Ali Şen’in yapamadığını biz gerçekleştireceğiz. Ve F.Bahçe’yi Avrupa’da şampiyonluğa ulaştıracağız. En az 2 kaliteli futbolcu alacağız. Ve herkes bir gün F.Bahçeli olacak.” dedi. F.Bahçe henüz Avrupa şampiyonu olamadı. Bir sözü de şuydu: F.Bahçe düşmanlığını ortadan kaldıracağım. Tam tersi bir durum söz konusu oldu. 1998’de Aziz Yıldırım kongreyi kazandıktan sonra F.Bahçe’nin ilk maçı G.Saray ileydi. Bugün de kongreden sonra ligdeki ilk maç G.Saray ile oynandı.
          <p>
           O günkü kongre kavgalı başlamıştı. Son derece demokratik ortamda gerçekleşen geçen haftaki kongrede ise son anda tatsızlık yaşandı. Yıldırım, Aydınlar’ın listesinde yer alan iş adamı Hamdi Akın’ı F.Bahçe’yi satmakla suçlayarak herkesin önünde fırçaladı. 1998’de başkan ve yönetim kurulu ayrı ayrı seçiliyordu. Aziz Yıldırım’ın başkan seçilmesine rağmen kongre Vefa Küçük’ün yönetim listesine onay vermişti. 1464 oy alan Küçük’ün listesi, 1436 oy alan Yıldırım’ın listesini geride bırakmıştı. Yıldırım, ertesi gün yapılan toplantıların ardından Küçük’ün listesiyle yola devam etmişti. O günlerde Yıldırım’ın listesinde yer alan Hulusi Belgü, son kongrede rakipti. Nihat Özbağı, Mithat Yenigün gibi isimler ise hâlâ Aziz Yıldırım’ın yanında.
           <p>
            Son olarak şu gerçeklerin de altını çizelim. UEFA Disiplin ve Tahkim Kurulu kararlarının ardından CAS’a giden, oradan da beklemediği bir cevap alarak şok yaşayan Aziz Yıldırım’ın, deplasmanda ve Kadıköy’de oynanan maçlarda ıslıklanmaya başlandığı sırada aldığı olağanüstü kongre kararı çok yerinde bir hamleydi. Yıldırım’ın, F.Bahçe tarihinde her zaman hatırlanacak bu cezalardan sonra bir daha başkanlığa aday olmayacağını düşünenler ise yanıldı. Son ana kadar kararını açıklamayan Yıldırım, futbol takımının iyi gitmesi, taraftarın tepkisinin dinmesiyle normalleşen süreyi iyi değerlendirerek seçimi çok rahat kazandı. Böylelikle F.Bahçe tarihinin en uzun başkanlık yapan ismi olmasının önü açıldı. Mehmet Ali Aydınlar’ın başkanlığa aday olması da Yıldırım’a büyük güç kattı. Eğer kongrede kendisine rakip olmasaydı Yıldırım’ın seçimi kazanması bu kadar ses getirmeyecekti.
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-37060-aziz-yildirim-trabzonspor-ile-kazaniyor.html), [web.archive.org (arşiv bağlantısı)](http://web.archive.org/web/20140105130400/http://www.aksiyon.com.tr:80/aksiyon/haber-37060-aziz-yildirim-trabzonspor-ile-kazaniyor.html)
