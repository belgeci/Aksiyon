# Hamsi potaya çıkarsa!

*Behram Kılıç 2007.03.05*

<div class="pNewsDetailMainContent" itemprop="articleBody">
 Trabzon deyince akla futbol gelir. Ama iki yıl önce Trabzonspor basketbol şubesini kurdu. Coach Osman Arz, 'burası futbol şehri' diyerek oynanan basketbolu Aksiyon'a anlattı.Yıl 1967. İhtilaflar, küskünlükler, muhalefetlerin ardından kurulan Trabzonspor, Karadeniz'in hırçın dalgalarını da arkasına alarak Türk spor camiasına yelken açıyor. Başlangıçta futbol kulübü olarak kurulan takımın kısa zamanda basketbol şubesi de kentin çocuklarına kucak açıyor. Ancak zamanla ödenek yetersizliği, yönetimlerin ilgisizliği gibi sebeplerle basketbol branşı 2005 yılına kadar tam 4 kez kapatılıp-açılıyor. 2005'te ise Gençlik Spor Genel Müdürlüğü'nün kulüplere 10 farklı spor branşında faaliyet göstermeleri halinde kullandıkları sahaları bağışlayacağına dair kanun yürürlüğe giriyor. Aynı yıl Trabzonspor Kulübü de bu haktan yararlanmak için kapısına kilit vurduğu basketbol şubesini yeniden hayata geçiriyor. Biz de futbol soluyan şehirde yaklaşık 2 yıldır faaliyet gösteren Trabzonspor Basketbol Takımının bir antrenmanında alıyoruz soluğu. Bugüne kadar hep futbolcuların sırtlarında görmeyi alıştığımız Bordo-Mavili formayı bir avuç uzun boylu gencin sırtında görmek bizi de şaşırtıyor.
 <br/>
 <br/>
 Takımın coach'luğunu Osman Arz yapıyor. Arz, Trabzon'da çeşitli amatör takımlarda basketbol oynamış ve bazılarını çalıştırmış. Teknik Menajer ise Abdülkadir Esat. Onun özelliği ise Trabzonspor'un 1967'de kurulan ilk basketbol takımının kaptanı olması. Esat, aynı zamanda kulübün bugüne kadar açıp kapattığı tüm basketbol takımlarında da idarecilik yapmış.
 <br/>
 <br/>
 "Burası bir futbol şehri." diyor Osman Arz. "Ama futbolun dışında kulübün 10 branşı daha var ve bundan kimsenin haberi yok." diye ekliyor. Sakın ola ki onun bu sözlerinde sitem var sanılmasın. Çünkü o mevcut gerçeği kabullenmiş. Sadece bir yerlerden başlayarak gerçeği değiştirme gayreti içinde. Arz, en büyük amaçlarının şehrin futbol takımı üzerindeki baskıyı hafifletmek olduğunu söylüyor. Bunun için de başarı gerek. Eğer başarı gelirse bugün antrenman yapacak salon dahi bulamayan basket takımına şehrin sahip çıkağına inanıyor Osman hoca. Osman Arz, 2 yıl önce takımı şehirde amatör takımlarda oynayan sporculardan kurduklarını anlatıyor. Geçen yıl ise yaz ve kış taramaları yaparak 60'a yakın sporcuyu altyapıya kaydettiklerini belirtiyor.
 <br/>
 <br/>
 Trabzon'da 7 tane basketbol takımı var. Arz'a göre Trabzonspor'un başarılı ve örnek olması halinde önümüzdeki yıllarda bu sayı daha da artacak. Trabzonspor Basketbol Takımı geçen yıl Bölgesel Lig'e katılan 80 takım arasından 11. oldu. Bu yıl ise Deplasmanlı Bölgesel Basketbol Ligi H Grubu'nu lider tamamlayarak çeyrek finallere kalmayı başardı. Hedef 2. Lige çıkmak. Aslında Basketbol Federasyonu geçen yıl kulübe bir yazı göndererek İkinci Lig'de mücadele edebileceklerini bildirdi. Ancak Trabzonspor Yönetim Kurulu takım henüz 2. Lig'de mücadele edecek kapasitede değil diyerek bu daveti geri çevirdi. Osman hoca, başarıları özümseyerek bir yerlere gelmenin daha doğru olacağını ve kalıcı hedeflerle yola çıktıklarını dile getiriyor: "Geçen yıl finallere kaldık. Federasyon finallere giden her takıma davet gönderdi. Bu davet Dünya Kupası'ndan dolayı liglerin başlamasına 10 gün kala geldi. Bütün kulüpler transferlerini yapmışlardı. Biz de dedik ki 'daha yeni doğmaya başlayan çocuğu öldürmeyelim.' Bir yıl daha bölgesel ligde pişelim. Bu sene inşallah çıkarız. Şu an çeyrek finallerdeyiz. İlk maçımızda yenildik. Ama ilk ikiye girecek potansiyelimiz var. Sonra da çapraz eleme oynayacağız. Hep beraber göreceğiz neler olacağını."
 <br/>
 <br/>
 Takıma şu günlerde en çok Trabzon Lisesi sahip çıkıyor. Lise Müdürü Ömer Eyüpoğlu, şehirde deplasmanlı liglerde mücadele eden voleybol ve hentbol takımları arasında salon bulmakta zorlanan basketbol takımına salonlarını açmış durumda. Gençlik Spor Genel Müdürü Mehmet Atalay da yer göstermeleri halinde Trabzon'a 4 bin kişilik basketbol salonu müjdesini şimdiden verdi.
 <br/>
 <br/>
 Trabzonlu gençlerin anatomik yapısı futbola daha yatkın. Kentte basket için belirgin bir boy sorunu var. Şehirden genelde gard ve forvet çıkıyor. Uzunlar ise dışarıdan. Trabzonlu 2.02 boyundaki İlker belki de şehrin en uzun çocuğu. Takım, 5'i üniversite mezunu, 4'ü liseye devam eden gençlerden oluşuyor. Osman hoca en büyük problem olarak, basketbol potansiyeline sahip gençlerin bu sporda bir gelecek görmedikleri için okumayı ve geleceklerini garanti altına alacak meslekleri tercih etmelerini gösteriyor. Bir başka sorun da Trabzon'da lise okuyan basketbolcu gençlerin üniversite kazanarak şehirden ayrılmaları. En büyük avantajları ise takımın isminin Trabzonspor olması. Çünkü veliler Trabzonspor olunca çocuklarının basketbol oynamalarına karşı çıkmıyor.
 <br/>
 <br/>
 TRABZON BASKET TARİHİ ONDAN SORULUYOR
 <br/>
 <br/>
 Takımdaki 14 sporcudan 10'u Trabzonlu. Osman hocaya bir zamanlar futbolda şampiyonluklar kazanan Trabzonspor gibi bir yapılanma mı söz konusu diye soruyoruz. Cevabı gayet açık: "Hepsi Trabzonlu olsun gibi bir tutuculuğumuz yok. Ancak, Trabzonlu oyuncular çoğunlukta olmazsa bu takımın geleceği de olmaz. Dışardan birkaç kişi aldık. Onları da bünyemize uygun oldukları için seçtik."
 <br/>
 <br/>
 Ona göre oyuncuların şehirle bağlarının olması gerek. "Ali Kemal abinin mahallesi Faroz'du. Şenol abinin Sotka'ydı. Maç kaybettiklerinde akşam mahallede hesap veriyorlardı. Bu bence çok önemli. Nasıl ki o yıllar futbol takımı şehre mal olmuştu, biz de basketbol takımını şehre mal etmek istiyoruz. Bugün futbol takımında bir sürü yabancı var. Hiç biri şehirde dolaşmıyor. Niye, çünkü şehrin çocuğu değiller. Şehrin çocuğu olmak çok önemli."
 <br/>
 <br/>
 Osman hoca bu yıl Play-Off'larda maç oynayacakları salonun dolacağına inanıyor. Trabzon Play-Off'larda ilk maçını Genç Kolejliler'le yapacak. Futbolun gölgesinde olmak ise onu ve takımdaki sporcuları üzmüyor. "Bunu değiştirme şansımız yok." diyor. Ancak şehirde futboldan sonraki spor olmak istiyorlar. Tıpkı Türkiye'de olduğu gibi.
 <br/>
 <br/>
 Menajer Abdülkadir Esat, Trabzon basketbol tarihinin canlı şahidi adeta. Bir maçta 99 sayı attığı söyleniyor. Esat, basketbolun Trabzon'a 1959 yılında geldiğini söylüyor. Şehre basketbolu ilk getirenlerden biri onun daha sonra şehitlik mertebesine yükselen pilot abisi. "Buraya basketi benim rahmetli abim Mete Esat, eczacı Sıtkı Tosun, eski Trabzon genel kaptanlarından Süha Akçay getirdi. İlk maçlar Trabzon Lisesi'nin toprak sahasında üstelik iki parçalı meşin toplarla oynandı. Süha Akçay İsviçre'de okumuştu. Orada gördü basketbolu. Burada NATO üssü vardı. NATO üssünde bulunan Amerikalılardan basket topu aldılar. Sonra bir takım kuralım dediler. Şehirdeki diğer kulüpleri de basketbolun varlığından haberdar ettiler. O yıllar spor salonu yoktu. Daha sonra Avni Aker'in arkasında bir beton saha vardı, orada oynandı maçlar."
 <br/>
 <br/>
 Abdülkadir Esat bir ara Trabzon'da 25'e yakın basketbol takımının bulunduğunu anlatıyor. Bunun da devletin kulüplere o yıllarda 5 branş açma zorunluluğu getirmesinden kaynaklandığını kaydediyor. "O zamanlar Trabzon'da hem yerel lig, hem de ikinci küme vardı. Her takımın 5 branş zorunluluğu vardı. Daha sonra devlet bu zorunluluğu kaldırdı. Ondan sonra Trabzon'da bütün dallarda çöküş başladı. Bir tek futbol ayakta kaldı. Zaten burası pilot bölgeydi."
 <br/>
 <br/>
 Trabzonspor Basketbol Takımının 4. kez açılması ile ilgili olarak ise Esat şunları belirtiyor. "2005'te takım 4. kez açıldı. Geçmiş yıllar için kapatıldı demeyelim, ara verildi diyelim. Kırmızı-Beyazlı renklerle kurulan ilk Trabzonspor'un da basket takımı vardı. Hatta o takımda Amerikalı oynattık. NATO üssünde görevli Amerikalılardan. O yıllarda Trabzon, Konya ve Adana dışındaki Anadolu şehirlerinde basket yoktu. Ama zamanla bu yapı değişti. Trabzon basketbolda geriledi, diğer şehirler ise öne çıktı." Esat, Trabzon basketbolunun bugün gelişmemesinin bir başka sebebini ise çocukların basketbolda gelecek görmemelerine bağlıyor. "Şehirde basketbola yatırım yok. Şimdi Trabzonspor işe el attı. Bu şehrin basketboluna bir hareket getirecek."
 <br/>
 <br/>
 Abdülkadir Esat takımın hedefini ikinci lige çıkarak salonu seyirci ile tanıştırmak olarak açıklıyor. İkinci lige çıkmaları halinde ise sponsor bulacaklarına inanıyor. Futbolun sırtından geçinmek gibi bir düşünceleri yok. Şu an takımda oynayan sporcuların tıpkı 1970'li yıllardaki Trabzonspor futbolcuları gibi amatör ruhla mücadele ettiklerini anlatıyor. O da Osman hoca gibi takımda oynayan oyuncuların çoğunun Trabzonlu olmasından yana. "Taşıma suyla değirmen dönmez. Trabzon'un futbolda başarıyı yakaladığı modeli basketbola uygulayacağız. Transfer yapacağız ama çekirdeğimiz hep Trabzonlu çocuklardan olacak." diyor.
 <br/>
 <br/>
 Menajer Esat şu an için 1. Lig'i telaffuz etmediklerini dile getiriyor. "Hele bir ikinci lige çıkalım. 4-5 sene burada altyapıyı tesis edelim. Trabzon'a basketbolu sevdirelim. Eski günlere döndürelim. Yani şu futboldaki stresi alıp salonlara çekelim. Ondan sonra da 1. Lig'i telaffuz ederiz." diye konuşuyor.
 <br/>
 <br/>
 Trabzon'da herkes gibi takımdaki basketbolcular da futbol maçına gidiyor. Takımdaki oyunculardan ikisi, İlker ve kaptan Mehmet, inşaat mühendisi. Biri İmar İskanda, diğeri özel sektörde çalışıyor. Onların dışındaki oyuncuların hepsi basketbolla meşgul. Oyunculara cüzi bir maaş veriliyor. Bir nevi harçlık gibi. Ama 2. Lig'e çıkınca sözleşmeler devreye girecek. Dışarıdan gelen oyuncular için bir ev tutuldu. Bu oyuncular ayrıca kulübün anlaştığı bir lokantada yemek yiyor.
 <br/>
 <br/>
 ÖNCE FUTBOLCU OLMAK İSTEDİLER
 <br/>
 <br/>
 Trabzon gibi her çocuğun futbol topunu kucağında bulduğu bir şehirde basketbol oynamak ilginç olsa gerek. Antrenman bitiminden sonra sporcuların görüşlerini alıyoruz. 2.02 boyundaki İlker adeta bizi tasdik ediyor. Çünkü o da spor denince akla futbolun geldiği bu şehirde meşin yuvarlağın peşinde koşmuş. Hatta öyle ki 1987 yılından itibaren 4 yıl Trabzonspor Futbol Takımı'nın minik takımında yer almış. "Boyum uzayınca futbolu bırakmak zorunda kaldım. O sıralar buna çok üzülmüştüm. Ama yapacak bir şey yoktu. İdmanocağı takımının basketbol şubesi vardı. Ben de bu takıma gidip basketbol oynamaya başladım."
 <br/>
 <br/>
 Takım Kaptanı Mehmet Alemdar da önce futbol topunun peşine takılmış. O da boyu uzadığı için basketbola yönelenlerden. "Ben de her Trabzonlu genç gibi futbol oynadım. Bu ortaokula kadar devam etti. Ortaokulda okurken bir yaz boyum 6-7 santim uzadı. Ayaklarıma hâkim olamayınca basketbola döndüm."
 <br/>
 <br/>
 27 yaşındaki kaptan şehrin iki önemli takımı İdmangücü ve İdmanocağı'nın formasını ıslattı. Ama onun en büyük hayali Trabzonspor'da oynamaktı. "Ben başladığımda Trabzon'un basketbol takımı yoktu. Herkes Ülker der, NBA der ama benim hayalimi geceleri hep Trabzon forması süslerdi. Üstelik ortada takım falan yoktu. Hatta lise birinci sınıfta okurken o zamanın yöneticilerinden Muhittin Öztürk'le karşılaşmıştım. Kendisine 'Size bir şikâyetim olacak' dedim. 'Buyur yavrum' dedi. Ben de 'Niye basketbol takımı kurmuyorsunuz?' diye sordum. Takım iki sene önce kuruldu. Hiç düşünmeden Trabzonspor'a geçtim. Şu an inanın ne diyorum biliyor musunuz? İyi ki yaşım ilerlemeden bu takım kuruldu da bu formayı giymek bize nasip oldu."
 <br/>
 <br/>
 Trabzon'un dışarıdan bünyesine kattığı oyunculardan biri Murat. Geçen yıl Maltepe Üniversitesi'nde oynayan İstanbullu Murat, Trabzonspor'u büyük kulüp olduğu için tercih ettiğini söylüyor. Tabii bu büyüklük futboldaki büyüklük. Ama o bunun basketbola da kayacağını düşünüyor. Murat, Trabzonspor'un futbol maçı kaybettiği zaman takımdaki oyuncuların moralinin bozulmasına başlarda bir anlam verememiş. Ama şu an buna alışmış durumda. 22 yaşındaki oyuncu arkadaşlarının neredeyse basketbol kadar futbol konuştuğunu da belirtiyor. Şehirde basket takımının varlığından haberi olmayan insanların sayısı oldukça fazla. Hatta üzerlerinde Bordo-Mavili eşofmanlar olunca insanların 'PAF takımından mısınız?' diye sormalarına alışmış durumda. Şu an en büyük sorunu İstanbul'a nispeten küçük bir şehir olan Trabzon'da yapacak fazla bir şeyin olmaması. Boş vakitlerinde can sıkıntısından özel antrenman yaptıkları bile oluyor. Murat'ın bir özelliği de Beşiktaş'ı tutması. "Allah'tan Beşiktaş'la kimsenin sorunu yok. Ya Fenerli olsaydım?" diyor.
 <br/>
</div>


Kaynak: [www.aksiyon.com.tr](http://www.aksiyon.com.tr:80/spor/hamsi-potaya-cikarsa_518751), [web.archive.org (arşiv bağlantısı)](http://web.archive.org/web/20150512161630/http://www.aksiyon.com.tr:80/spor/hamsi-potaya-cikarsa_518751)
