# Huzurevindeki ‘Kral’ gazeteci

*Behram Kılıç 2011.11.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk spor basınının duayeni, Gazeteciler Cemiyeti’nin eski başkanı Necmi Tanyolaç, yaklaşık üç aydır huzurevinde yaşıyor. Tanyolaç ile huzurevi günlerini ve gazetecilik geçmişini konuştuk.
  </font>
 </div>
 <div id="newsText">
  <font class="detail-text">
   <p>
   </p>
   <p>
   </p>
   <p class="MsoNormal">
    O, Türk spor basınının duayeni. Bugün ekranlarda, gazete köşelerinde gördüğünüz birçok spor yazarı onun rahle-i tedrisinden geçti. Yetiştirdiği gazetecilerin sayısı 100’ün üzerinde. Ona sorarsanız 82 yaşında. Ablasının iddiasına göre ise 80. Türkiye Spor Yazarları Derneği’nin kurucusu, Türkiye Gazeteciler Cemiyeti’nin eski başkanlarından. Mesleğe 1950’lerde başladı. Milliyet, Tercüman ve Güneş gazetelerinde uzun yıllar çalıştı. Özellikle 1970’lerde Tercüman Gazetesi Spor Müdürü iken yaptığı gazetecilikle efsaneleşti. Bu gazetenin patronu Kemal Ilıcak’ın ‘Kral’ lakabı taktığı dünün büyük gazetecisi Necmi Tanyolaç, bugün İstanbul Çamlıca’da özel bir huzurevinde yaşıyor.
   </p>
   <p>
   </p>
   <p class="MsoNormal">
    Kral’ın yaklaşık üç ay önce yerleştiği huzurevindeki hayatını merak ettik. Röportaj için de olsa ziyaretçisinin olması ona moral verdi. Dili döndüğünce de geçmişi ile ilgili bizi aydınlatmaya çalıştı.
   </p>
   <p>
   </p>
   <p class="MsoNormal">
    Ailesi, o dört yaşındayken Yunanistan’ın İskeçe şehrinden Türkiye’ye göç etti. Tanyolaç, hayatının büyük bir kısmını Büyükada’da geçirdi. İki yıl önce kaybettiği eşinden bir erkek ve bir kız çocuğu dünyaya geldi. Eşinin ölümünden sonra yalnız kaldı. Eşini kaybettikten sonra kendisine bakıcı tuttu. Ayda 750 dolar verdiği bakıcısından bir türlü memnun kalmadı. Evini satarak huzurevinin kendisi için en doğru yol olacağını düşündü ve ayda iki bin lira civarında ödeme yaptığı huzurevine yerleşti. “Hemşiresi var, doktoru var; yemeği var, yatağı var. Burası bana iyi geldi evlat.” diyor gülümseyerek. Birkaç yıl önce kocasını kaybeden kızı, İstanbul Üniversitesi’nde profesör. “Kızınızla kalmayı düşünmediniz mi?” diye soruyoruz. “Kızım çok meşgul. Doğalı beri onunla birlikteyiz. Kal kal nereye kadar!” cevabını veriyor. Kızı hemen her gün kendisini ziyarete geliyor. Tanyolaç, iki ay öncesine kadar bir sürü sağlık sorununun bulunduğunu, huzurevinde ise kendisine geldiğini söylüyor. Sabahları yürüyüş yaptığını, bol bol kitap okuduğunu, gazeteleri takip ettiğini belirtiyor.
   </p>
   <p>
   </p>
   <p class="MsoNormal">
    Mesleğe tam olarak hangi yıl başladığını hatırlamıyor. İlk çalıştığı gazetenin Son Posta olduğunu, 1954 senesinde ise Milliyet’e girdiğini hatırlıyor. Milliyet’te ilk altı ay staj yaptığını, daha sonra Yayın Yönetmeni Abdi İpekçi’nin kendisini spor servisinde görevlendirdiğini dile getiriyor. Milliyet’ten kısa süreli de olsa ‘Spor’ gazetesine geçtiğini, İpekçi’nin buna çok kızdığını, çok geçmeden tekrar Milliyet’e geri döndüğünü, ‘Çok gezerdi, ben ise hep çalışırdım’ diyerek eleştirdiği Namık Sevik’in müdürlüğünde yıllarca çalıştığını anlatıyor. Tanyolaç, 70’lerin başında yaklaşık 14-15 yıl çalıştığı Milliyet’ten, “Her önüne gelene yazı yazdırmaya başlamışlardı.” diyerek Tercüman’a geçiyor. Milliyet Spor Müdürü Namık Sevik, kendisinin gidişine üzülüyor. Ancak “Necmi ile bana burası dar geliyordu. Gitmesi onun için iyi oldu.” diyor.
   </p>
   <p>
   </p>
   <p class="MsoNormal">
    80 bin tirajlı Tercüman’da geniş bir kadro kuruyor. Bir ara 60’a yakın spor muhabiriyle çalıştığını anlatıyor Tanyolaç. Yaptıkları işler sayesinde tirajın 750 binlere ulaştığını, gazetenin patronu Kemal Ilıcak’ın bir gün kendisine “Necmi Tanyolaç, sen öyle güçlü bir adamsın ki demiri bükersin.” dediğini, patronunu asla işine karıştırmadığını, ortaya koydukları habercilikle de efsaneleştiklerini dile getiriyor. “Durmadan çalıştım.” diyen Tanyolaç, her olaya gittiklerini, her spor branşına önem verdiklerini belirtiyor. Meslek hayatı boyunca çağdaşlarına göre iyi maaşlar aldığını da anlatıyor. Özellikle Mehmet Ali Yılmaz’ın sahibi olduğu Güneş gazetesine iyi bir transfer ücreti karşılığı gittiğini, burada oluşturduğu ekibinin de çok büyük paralar kazandığını gururla dile getiriyor: “O yıllar devamlı para geliyor Allah’a şükür. Âşık değilim ama emek. Güneş çok güzel çıktı, Hürriyet rahatsız oldu, Milliyet rahatsız oldu.”
   </p>
   <p>
   </p>
   <p class="MsoNormal">
    Necmi Tanyolaç, Trabzonspor’un F.Bahçe ile evinde oynadığı bir maçta Avni Aker’de meydana gelen saha olaylarını gazetenin spor sayfasında ‘vahşet’ şeklinde manşet yaptıklarını, aynı zamanda Trabzonspor Başkanı olan patronu M. Ali Yılmaz’ın buna çok kızdığını ve bu olaydan sonra ‘Gazetenin spor sayfaları içeri alınacak’ dediğini, kendisinin ‘Bunu asla kabul etmem’ diyerek Güneş’ten istifa ettiğini ve yine iyi bir ücret karşılığında Sabah’a geçtiğini tebessüm ederek anlatıyor.
   </p>
   <p>
   </p>
   <p class="MsoNormal">
    Usta gazeteci, yetiştirdiği gazetecilerin vefalı çıktığını da kaydediyor: “Geçenlerde onlarcası buraya beni ziyarete geldi. Hemen her gün birkaçı mutlaka uğruyor. Hepsine çok teşekkür ediyorum.” Tanyolaç, gündemi takip ettiğini, tuttuğu F.Bahçe’nin şike davasından dolayı sıkıntı yaşamasına üzüldüğünü, Aziz Yıldırım için önceki yıllar ‘dinlenmesi gerektiğine’ dair yazı yazdığını, Yıldırım’ı başkanlığı boyunca hiç beğenmediğini anlatıyor. “Futbolun mayası bozuldu.” diyen Necmi Tanyolaç, spor basınının şike davasına yaklaşımını eleştiriyor. Ona göre bu dava kendi dönemlerinde olsa daha tarafsız gazetecilik yapılırdı. Bugün huzurevinde daha çok Hürriyet ve Milliyet gazetelerini okuyor. “Hürriyet’i sevdiğimden değil de son gazetem orası oldu. Kendim ayrıldım oradan.” diyor.
   </p>
   <p>
   </p>
   <p class="MsoNormal">
    Bugüne kadar yetiştirdiği ve çalıştığı spor gazetecileri içerisinde en çok İslam Çupi’yi beğendiğini anlatan Tanyolaç, asla asparagas haber yapmadıklarını iddia ediyor. O, bugünkü spor sayfalarını, “Gazete yapmıyorlar ki!” diyerek eleştiriyor.
   </p>
   <p>
   </p>
   <p class="MsoNormal">
    Sohbetimizin sonunda bizi arabamıza kadar uğurluyor. “Biliyor musun evlat, her sabah kalktığımda bende bir heyecan var. Kendimi bugün gazete çıkartacak gibi hissediyorum.” sözleri de ona ait.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### ayhan özcan, 16 November 2011, 13:12
> Haberin en önemli yeri bana göre Tanyolaç'ın resmi. Fakat yüzü gözükmüyor ve sayfayı büyüttüğümde resim sayfa dışına çıkıyor.

Kaynak: [www.aksiyon.com.tr](http://www.aksiyon.com.tr:80/aksiyon/haber-31001-178-huzurevindeki-kral-gazeteci.html), [web.archive.org (arşiv bağlantısı)](http://web.archive.org/web/20120203153855/http://www.aksiyon.com.tr:80/aksiyon/haber-31001-178-huzurevindeki-kral-gazeteci.html)
