# Herkes O'nu okudu, O'na gitti

*Behram Kılıç 2014.06.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <p dir="LTR">
    Peygamber Yolu Derneği’nin düzenlediği Herkes O’nu Okuyor yarışması sonucu umre kazanan 210 kişilik ilk kafile kutsal topraklarda bir hafta geçirdi. Kafileye ‘Efendimiz’ kitabının yazarı Reşit Haylamaz da eşlik etti.
   </p>
  </font>
 </div>
 <div id="newsText">
  <font class="detail-text">
   <p dir="LTR">
    Bir davetti aslında. Hiç beklenmeyen ama içten içe çok arzu edilen bir davet. İhtiyacımız da vardı, özlemimiz de, hasretimiz de... Bize düşen hakkını vermekti misafirliğin, el açıp beklemekti. Layık olmasak da iyilerle bulunduğumuz için belki affederdi bizi. Duanın ehemmiyetini orada öğreneceğiz belki. Ebu Eyyüp El Ensari’yi orada anlayacağız, Musab Bin Umeyr’i…"
   </p>
   <p dir="LTR">
    22 yaşındaki ilahiyat öğrencisi Eyüp Elkoca’ya ait bu satırlar. Onun ‘Haremeyn Günlüğü’nden... Peygamber Efendimiz’in (sav) hayatının konu edildiği "Herkes O’nu Okuyor" yarışmasına Reşit Haylamaz’ın ‘Efendimiz’ kitabını okuyarak katıldı. Bilindiği gibi Peygamber Yolu Derneği’nin düzenlediği yarışma sonucunda dereceye girenlere ‘umre’ hediyesi vardı. Nisan ayında birinciler açıklandı. Mayısın son haftası da ilk kafilenin kutsal topraklara yolculuğu başladı. Eyüp Elkoca gibi 210 kişi yer aldı ilk kafilede. O da tıpkı diğerleri gibi büyük heyecan taşıyordu. Heyecanını ifade eden bu satırlar daha uçağa biner binmez döküldü kaleminden günlüğüne. Kim bilir bir hafta boyunca kalacağı kutsal topraklarda daha ne satırlar akacaktı mürekkebinden?
   </p>
   <p dir="LTR">
    <img alt="" height="291" src="http://web.archive.org/web/20140926105949im_/http://medya.aksiyon.com.tr/aksiyon/2014/06/02/herkes-o'nu-okudu-5.jpg"/>
   </p>
   <p dir="LTR">
    <em>
     <span>
      Eyüp Elkoca
     </span>
    </em>
   </p>
   <p dir="LTR">
    Belki de bugüne kadar böylesine çapı büyük bir yarışma ilk defa organize edildi yeryüzünde. Üç kitaptan 7’den 77’ye 2 milyon 47 bin kişinin katıldığı bir imtihan ve bu imtihan sonucunda binlerce hediyenin verilmesi. Hiç kuşkusuz bu hediyeler içinde umrenin yeri ayrıydı. Hem O’nu okudular hem de O’nu okumanın karşılığı soluğu Mekke ve Medine’de aldılar. 24 Mayıs günü kalktı ilk uçak İstanbul’dan. Âdeta küçük bir Anadolu sığmıştı uçağın içine. Neredeyse herkesin elinde bir kitap bulunuyordu. Uçağın bir de sürpriz konuğu vardı. Milyonlarca insanın kitabını okuyarak yarışmaya girdiği ‘Efendimiz’in yazarı Reşit Haylamaz.
   </p>
   <p dir="LTR">
    Kafile ilkin Medine’ye indi. Yatsı namazından sonra Kâinatın Efendisi (sav) selamlandı. Ertesi gün yaklaşık 10 bin sahabenin medfun bulunduğu Cennet-ül Bâki kabristanı ziyaret edildi. "Veda Hutbesi’ndeki 100 bin sahabeden sadece 10 bini bu topraklardaydı." dedi Reşit Haylamaz. Geri kalanı Peygamberin adını dünyaya duyurmak için hicret etmişlerdi. Tıpkı bugünlerde dünyanın dört bir yanında okul açan insanlar gibi. 25 Mayıs, Miraç Kandiliydi. Kandilde bu topraklarda bulunmak… Tarifi imkânsız duygular yaşıyordu kafiledekiler. Efendimiz (sav) Miraç’a nasıl çıkmıştı? Miraç’a çıkmadan önce nelerle karşılaşmıştı? Bu ve buna benzer sorular ışığında gün içinde güzel bir sohbet yaptı Reşit Haylamaz. Efendiler Efendisinin (sav) hayatının yazarıyla burada bulunmanın da değeri bir başkaydı.
   </p>
   <p dir="LTR">
    Zaman ilerledikçe kafileyi daha bir tanıma imkânı bulduk. Tabiî ki herkesle görüşemedik ama görüştüklerimizin her birinin apayrı hikâyeleri vardı. Ahmet Uzun mesela. İstanbul Kartal’dan geliyordu. Arkadaşının eşi Emine Hanım yarışmaya girmiş ve umre kazanmıştı. "Bunun Ahmet Bey ile ne alakası var?" dediğinizi duyar gibiyiz. Haklısınız da. Ancak Emine Hanım yeni bir evlat sahibi olduğu için buralara gelemedi. Emine Hanım’ın eşi öğretmendi ve izin alamayacaktı. Bu durumda yerine babasını göndermek istedi. Ancak babasının pasaportu yetişmedi. Bir gün arkadaşı, Ahmet Bey’e "Eşimin yerine sen gider misin?’ dedi. Ahmet Bey çağrılmıştı bir kere. Ne güzel bir davetti bu. Ahmet Bey, Emine Hanım’a ve arkadaşına bol bol dua ettiğini, onların yerine de inşallah umre yapacağını söyledi bize.
   </p>
   <p dir="LTR">
    Burada en çok dikkatimizi çeken, tıpkı Ahmet Bey’in gelişinde olduğu gibi kazananların yaptığı fedakârlıklardı. Kimi babasını gönderdi, kimi annesini, kimi eşini. Erzurum’dan Ahmet Tekin’in eşi Ayşegül Hanım yarışmada dereceye girdi. Kayınvalidesini göndermek istedi. Ancak o ‘Bir hafta bana az diyerek’ bu teklifi kabul etmedi. Sonra Ayşegül Hanım eşine ‘sen git’ dedi. Önce kayınvalidesini göndermek isteyen, sonra eşine teklif götüren bir gelin düşünün.
   </p>
   <p dir="LTR">
    Ali Alaca’nın kızı Sabire Hanım öğretmendi. İşi dolayısıyla gelemedi. Babasına ‘sen git’ dedi. Ali Bey de bir umreyi cebinden karşılayarak eşiyle geldi. Sivaslı Remzi Öztürk’ün kızı Gölcük’te yaşıyordu. Bir gün babasını aradı: "Baba imtihana gireceğim. Eğer kazanırsam seni umreye göndereceğim." Süheyla Hanım kazandıktan sonra 77 yaşındaki babasına müjdeyi verdi. "Baba, umreye gidiyorsun!"
   </p>
   <p dir="LTR">
    Ali Gürkan Demircan’ın oğlu Türkiye derecesi yaptı. İki umre kazandı. Kendi ilçesi Alanya’da da birinci olduğu için bir umre daha hediye ettiler ona. 16 yaşındaydı; üniversite imtihanlarına katılması gerekiyordu. Babasına "Sen git." dedi, "Babaannemi de yanına al." Ali Bey oğluna çok dua etti buralarda. Samsun’dan Necati Akbaş da oğlu sayesinde gelenlerden. Oğlu Emre kazandı umreyi ancak üniversite sınavı vardı.
   </p>
   <p dir="LTR">
    Denizli’ye gidiyoruz. 36 yaşındaki Fatma Kurşuncu da Türkiye’de derece yapanlardandı. 2 umre kazandı. Annesi Cemile Hanım’la birlikte babasını da umreye gönderdi. Tabii kendi kazanıp gelenler de vardı. Sefa Öztürk mesela. Bugüne kadar maddi imkânlar elvermediği için umreye gelemeyen 38 yaşındaki Sefa, "Çok heyecanlıyım. Hâlâ rüyada gibiyim, inanamıyorum. Sanki uyanacakmışım gibi bir his var içimde." diyor.
   </p>
   <p dir="LTR">
    <img alt="" height="291" src="http://web.archive.org/web/20140926105949im_/http://medya.aksiyon.com.tr/aksiyon/2014/06/02/herkes-o'nu-okudu-4.jpg"/>
   </p>
   <p dir="LTR">
    <span>
     <em>
      <span>
       Havva Başoğlu ve eşi
      </span>
     </em>
    </span>
   </p>
   <p dir="LTR">
    İzmir Bozyaka’dan Havva Başoğlu eşiyle gelmişti. Duygularını öğrenmekte zorlandık zira o kadar duyguluydu ki iki-üç cümlesinden sonra gözlerinden yaş akıyordu. 67 yaşındaki Cemal Bozkurt ise nasıl evlatlar yetiştirmişti öyle? Selma ve Menekşe adında 18-19 yaşlarındaki iki kızı Batman’dan yarışmaya girmişlerdi. İkisi de derece yapıp umre kazandı. Kazandıktan sonra da babalarına "Baba, biz daha genciz, gideriz. Sen annemi alıp bizim yerimize gider misin?" dediler.
   </p>
   <p dir="LTR">
    <strong>
     "Daha süre var, yarışmaya katıl"
    </strong>
   </p>
   <p dir="LTR">
    Ev hanımı Lale Tıraşçı, geçen yıl da böyle bir yarışmaya katılmış ancak 10 bin kişi içinden 300-350 kişi arasında yer almıştı. Eşi Ali Bey, bir akşam vakti bu yılki yarışmadan onu haberdar etti ve ‘sen tecrübelisin’ diyerek yarışmaya katılmasını söyledi. Lale Hanım, "Geçen yıl kazanamadığım için moralim çok bozuldu." diyerek eşinin bu önerisini geri çevirdi. Ali Bey öğretmendi. Ertesi sabah işe gittiğinde arkasından eşi arayacak, "Yarışmaya gireceğim." diyecekti. Ali Bey şaşırmıştı. Peki, ne olmuştu da Lale Hanım fikrini değiştirmişti? Sözü Lale Hanım’a bırakalım: "O gece rüyamda Muhterem Fethullah Gülen Hocaefendi’yi gördüm. Bana ‘Çok fazla zamanın var. Mutlaka yarışmaya katıl.’ dedi." Aileye kutsal topraklardan davet vardı bir kere. Sonrasında ev hanımı Lale Hanım, Fethullah Gülen’in ‘Sonsuz Nur’ eserinden yarışmaya girerek Ahlat ilçe birincisi olacaktı.
   </p>
   <p dir="LTR">
    <img alt="" height="291" src="http://web.archive.org/web/20140926105949im_/http://medya.aksiyon.com.tr/aksiyon/2014/06/02/herkes-o'nu-okudu-3.jpg"/>
   </p>
   <p dir="LTR">
    <span>
     <em>
      Fatma Özbek ve kızı Sevgi Artun
     </em>
    </span>
   </p>
   <p dir="LTR">
    <img alt="" height="291" src="http://web.archive.org/web/20140926105949im_/http://medya.aksiyon.com.tr/aksiyon/2014/06/02/herkes-o'nu-okudu-2.jpg"/>
   </p>
   <p dir="LTR">
    <span>
     <em>
      <span>
       Umre kazanan 7 kardeş
      </span>
     </em>
    </span>
   </p>
   <p dir="LTR">
    Zaman Gazetesi’ne haber olan 7 kardeş de bizim kafiledeydi. Malumunuz 1 erkek, 6 kız kardeş İstanbul’un değişik semtlerine dağılarak yarışmaya girmişlerdi. 5 kız kardeş, direkt kazandı. Diğeri 1 soruyu bilemediği için kaybetti. Onun da masraflarını Ankara’dan hayırsever bir işadamı karşılayarak umre yapmasına vesile oldu. Kardeşlerin en büyüğü olan Engin Bey’in eşi de yarışmaya katılmıştı. O da 1 hata ile umre kazanamamıştı. Engin Bey de eşinin bu gayretini ödüllendirerek onu da beraberinde getirecekti. Bu kardeşlere kafiledekiler büyük ilgi gösterdi. Çoğu hafız olan kardeşler ise aşırı ilgiden hoşlanan kimseler değildi. Bu yüzden bir fotoğraf karesi dahi çektirmemeye dikkat ettiler.
   </p>
   <p dir="LTR">
    Medine’de Miraç’ı yaşayan kafilemiz, 3. gün Uhud Savaşı’nın olduğu yeri ziyaret etti. Reşit Haylamaz burada da benzersiz bir sohbet yaptı. Efendimiz’in (sav) Yahudilerin, müşriklerin ve türlü türlü kabilelerin yaşadığı Medine hayatını da ondan dinlemek yine bizim bulunduğumuz grubun ayrıcalığıydı. Efendimiz’in (sav) tüm savaşlarının meydanda 13 saat kadar sürdüğünü ama onun sanki hep savaşmış gibi gösterilmesinin çelişkisini anlattı. Yaklaşık 8 bin gün peygamberlik yapan bir insanın bu 8 bin günün 13 saati dışında neler yaptığını Müslümanların iyice öğrenmesi gerektiğinden dem vurdu. "Günümüzün meselelerini çözmek istiyorsak, O’nun hayatına iltica etmeliyiz." dedi.
   </p>
   <p dir="LTR">
    Medine’de son gün kafiledeki yaklaşık 25 kişi İslam Araştırmalar Merkezi’nin yöneticilerinden Hamza Züheyr’in ziyaretine gitti. Züheyr özel bir insandı. Zira dedeleri 3 asır önce Safranbolu’dan göçüp Medine’ye yerleşen muhacirlerdendi. Türkçe bilmiyordu. Ama insanların Efendimiz’in (sav) hayatını okuduklarını ve bir yarışmada derece yaparak buraya geldiklerini öğrenince çok sevindi, çok da şaşırdı. "Bunu nasıl başardınız?" diyerek hayretlerini gizleyemedi. Aynı zamanda Peygamber Yolu Derneği’nin yöneticisi de olan Reşit Haylamaz’dan safha safha bu olayın kendilerine aktarılmasını rica etti.
   </p>
   <p dir="LTR">
    Kutsal topraklardaki 4. günümüzde Medine’nin Gülü’ne (sav) veda vaktiydi. İnsanı her defasında sarıp sarmalayan, huzura kavuşturan, dertlerine derman olan bir havaya sahipti Medine. Hicret insanı Efendiler Efendisi’ne (sav) veda etmek…
   </p>
   <p dir="LTR">
    <img alt="" height="291" src="http://web.archive.org/web/20140926105949im_/http://medya.aksiyon.com.tr/aksiyon/2014/06/02/herkes-o'nu-okudu-6.jpg"/>
   </p>
   <p dir="LTR">
    <span>
     <em>
      <span>
       Ahmet Uzun
      </span>
     </em>
    </span>
   </p>
   <p dir="LTR">
    Lebbeyk diyerek ihramlarımızı kuşandık Medine’den ayrılır ayrılmaz. Şimdi Allah’ın evineydi yolculuk. Yaklaşık 8 saat sürdü Mekke’ye varışımız. "Kâbe’yi ilk görünce yapılacak dua makbuldür." dediler bize. Peki, nasıl dua edecektik? Kendimiz için mi isteyecektik, âlem-i İslam için mi? Mekke, ıstırap şehriydi aynı zamanda. Efendiler Efendisi’nin (sav) ve ilk Müslümanların her türlü eza ve cefayla karşılaştığı şehirdi. Medine’nin iklimi yoktu Mekke’de. Sabır gerekliydi burada. Üstüne üstlük şeytan da Müslümanların daha çok günaha girmesi için uğraşıyordu. Umremiz bittiğinde saatler gece 12’ydi. Allah kolaylaştırmıştı. Tüm imkânlarını bu kampanyaya destek vermek için seferber eden Nüans Tur’un rehberlerinden Osman Korkmaz’ın perşembe günü Arafat’ta yaptırdığı duaya herkesin âmin demesini ne kadar çok da isterdik. Başta Hira (Nur) ve Sevr Sultanlığı, -evet buradakiler bizim dağ değimiz bu iki yere sultanlık diyorlar- annelerimizden Hz.Hatice’nin medfun bulunduğu Cennet–ül Mualla Kabristanı olmak üzere her karışı, her taşı ayrı hatıra barındıran bir şehir Mekke. Burada 1400 sene önce yaşanan olayların günümüze bakan yönlerini görmeye çalıştık muhayyilemiz ölçüsünde.
   </p>
   <p>
    31 Mayıs günü kutsal topraklar’daki yolculuğumuz sona erdi. İstanbul’a indiğimizde uçağımız nöbeti bir başka uçağa devredecekti. Zira Peygamber Yolu Derneği bizden sonra 3 uçak daha gönderecek kutsal topraklara. Allah şimdiden onların da dualarını ve umrelerini kabul etsin.
   </p>
   <p dir="LTR">
    <img alt="" height="291" src="http://web.archive.org/web/20140926105949im_/http://medya.aksiyon.com.tr/aksiyon/2014/06/02/herkes-o'nu-okudu-7.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-38693-herkes-onu-okudu-ona-gitti.html), [web.archive.org (arşiv bağlantısı)](http://web.archive.org/web/20140926105949/http://aksiyon.com.tr/aksiyon/haber-38693-herkes-onu-okudu-ona-gitti.html)
