# Dört kaptan da aynı güzele âşık

*Behram Kılıç 2006.08.07*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Dört büyük takımın kaptanları Hakan Şükür (GS), Ümit Özat (FB), İbrahim Üzülmez (BJK) ve Hüseyin Çimşir (TS) şampiyonluk sözü verdi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070623141930im_/http://www.aksiyon.com.tr/resim/609/62.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Bir futbol sezonu daha başladı. Her yıl olduğu gibi bu sezon da 4 büyükler şampiyonluk için favori gösteriliyor. G.Saray, F.Bahçe, Beşiktaş ve her ne kadar 22 yıl şampiyon olamasa da Trabzonspor. Şampiyonluğu bu yıl hiç kuşkusuz 100. yılını kutlayacak F.Bahçe çok istiyor. Beşiktaş arka arkaya yaptığı transferlerle F.Bahçe’nin önünü kesmeyi planlıyor. Son şampiyon G.Saray mevcut kadrosunu bozmayarak bir kez daha mutlu sona ulaşmayı hedefliyor. Trabzonspor ise taraftarlarının yıllardır süren özlemini bu sezon dindirmeyi amaçlıyor.
   <br>
    <br>
     Peki bu takımlarımız yeni sezona nasıl hazırlandı? Ne gibi eksiklikleri var. Yeni transferleri nasıldı? Tüm bu soruların cevaplarını takım kaptanlarının ağzından dinlemeye ne dersiniz? Aksiyon, G.Saray kaptanı Hakan Şükür, F.Bahçe Kaptanı Ümit Özat, Beşiktaş’ın yeni kaptanı İbrahim Üzülmez ve Trabzonspor’un çiçeği burnunda kaptanı Hüseyin Cimşir’in yeni sezon öncesi görüşlerine başvurdu. 4 takımımızın kaptanı da kendi takımlarının ipi göğüsleyeceğini iddia etti. Ve yeni sezonda saha dışı unsurların değil futbolun konuşulmasını temenni etti.
     <br/>
     <br/>
     İlk söz G.Saray Kaptanı Hakan Şükür’ün. Ligin başlamasına bir hafta kalıncaya dek, çoğu futbolseverin beklemediği bir şampiyonluğa ulaşan G.Saray’ın kutlamalarını sürdürdüğünü hatırlatıyoruz kendisine ilk olarak. “Kutlamalar çok uzun sürdü ama öyle çok abartıya kaçılmadı. G.Saray yurtiçinde ve dışında milyonlarca taraftarı olan bir kulüp. Her gittiğimiz yerde bir kutlama partisi hazırlanması doğaldı. Lakin biz futbolcular olarak çoğuna katılmadık.” diyor Hakan Şükür. Bu kutlamaların çalışmaları hiçbir şekilde aksatmadığını belirtiyor. Deneyimli oyuncu mevsim başı hazırlıklarında ön plana çıkan unsurun ise gençlerin performansı olduğunu ifade ediyor. Özellikle Almanya’da B.Mönchengladbach ile oynanan hazırlık maçında teknik direktör Eric Gerets’in forma verdiği gençlerin çok iyi futbol ortaya koyduklarını, bunun da hiç transfer yapmamış gibi görünen takımları için çok büyük avantaj olduğunu kaydediyor.
     <br/>
     <br/>
     Kaptan geçen sezon uzun süre yaşanan parasızlık problemi ile ilgili soruya, “İnşallah bu sezon böyle sorunlar yaşamayız.” diyerek cevap veriyor. Adnan Polat ve Adnan Sezgin’in yıllar sonra bir araya gelmelerini ise “G.Saray’ın başarısı için bu ikilinin bir arada olması gerçekten önemli.” şeklinde özetliyor. Hakan Şükür, takıma son hafta katılan Arjantinli sol kanat oyuncusu 23 yaşındaki Adrian Carrusca için ise, “İlk antrenmanda oldukça heyecanlıydı. Onun kısa zamanda bizimle kaynaşması için hep birlikte çalışacağız.” dedi. Okan Buruk’un yeniden takıma dönmesine sevindiklerini vurgulayarak, “O, bu takıma yıllarca hizmet etti. Onun duygusundan, karakterinden ve futbolculuğundan eminim. İnşallah onun da katkısıyla çok başarılı bir sezon geçireceğiz. Taraftarımızın da ona kucak açmasını bekliyoruz.” diyor.
     <br/>
     <br/>
     Hakan takımda Okan’ın yanı sıra Hasan Şaş, Ergün, Song gibi tecrübeli bir çok futbolcunun bulunduğunu ifade ederek, “Biz bu sene gençlerle tecrübelilerin oluşturacağı iyi bir takım olacağız” iddiasında bulunuyor. F.Bahçe’nin 100. yılı ile ilgili olarak ise, “100. yılda şampiyon olmak önemli. Ama onların bu isteği bizi ilgilendirmiyor. Biz de şampiyon olmak istiyoruz.” diyor. Golcü oyuncu Şampiyonlar Ligi ön elemesindeki Çek rakipleri Mlada Boleslav’ı tanımadıklarını ama geçen yıl Tromso karşısında aldıkları sonucu asla unutmadıkları için işi sıkı tutacaklarını belirtiyor. Sarı-Kırmızılı takımın kaptanı sezon başı basına yansıyan şike haberleri için ise “Türkiye’de yıllardır hep şike konuşuluyor. Biz artık futbolun konuşulmasını istiyoruz. Sahalardaki şiddetin de durmasını istiyoruz. Almanya’da Beşiktaş ile oynadığımız kupa maçında tribünlerdeki ortamı Türkiye’de de görmeyi arzu ediyoruz. İnsanlar orada farklı takımları tutmalarına rağmen el ele maça geldiler. Aynı görüntülerin içerdeki maçlarda da yaşanmasını istiyoruz.” şeklinde konuştu. Ligde bugüne kadar 234 gol atarak 240 gollü Tanju Çolak’ın rekoruna oldukça yaklaşan Hakan Şükür, bu rekoru geçip geçmemekle ilgili ise, “Kısmetse geçeriz.” diyor.
     <br/>
     <br/>
     100. YILIMIZDA HEDEF ŞAMPİYONLUK
     <br/>
     <br/>
     “Unutulmayacak cinsten bir şampiyonluk kaybettik.” diyor F.Bahçe Kaptanı Ümit Özat. Belli ki hâlâ unutmamışlardı geçen yıl kaybettikleri şampiyonluğu. “Bizim hatamızdı. Böyle bir lüksümüz yoktu. Hem bunu telafi etmek hem de 100. yılda şampiyon olmak için başarılı olmak istiyoruz. Beşiktaş biliyorsunuz 100. yılda şampiyon oldu. Biz de 100. yılımızda şampiyon olmak istiyoruz.” diye sözlerini sürdürüyor F.Bahçe kaptanı. Bu yıl futbolcular, taraftar, yönetim bir bütün olacaklarını belirtiyor ve 100. yılın, geçen sezon kaybedilen şampiyonluğun telafisi adına çok önemli olduğunu vurguluyor: “Bizi destekleyen taraftarımızı mahcup etmemek adına, hem geçen yılın telafisi adına, hem de 100. yılda şampiyon olmak adına bizleri çok önemli görevler bekliyor.”
     <br/>
     <br/>
     Takımdaki herkesin üstüne düşen görevi en iyi şekilde yapacağını vurgulayan Ümit, sözü Denizli maçına getiriyor: “Futbol enteresan bir oyun. 3 maçta 15 gol attığın takımla son maçta berabere kalıp şampiyonluğu veriyorsun. Bunun izahı yok. O gün sahaya çıktığımızda, daha özverili, daha mücadeleci, daha hırslı olmamız ve o maçı orada bitirmemiz lazımdı.” Ama artık ileriye bakmak lazım ona göre. Yeni teknik direktörleri Zico’ya geç kavuştuklarını ama çabuk ısındıklarını anlatıyor; “Babacan bir yapısı var. Herkesle konuşuyor, herkesi dinliyor.” Yeri gelmişken geçen yılki hocaları Daum’u da anıyor adeta vefa gösterircesine: “O da bize ve Türk futboluna hizmet etti. Bizlerin ve Türk futbolunun ileri gitmesi için uğraştı. Ona da teşekkür ediyoruz yaptıkları için.”
     <br/>
     Ümit, Şampiyonlar Ligi üçüncü ön eleme maçlarında Faroe Adaları’ndan B36 Torshavn takımına karşı elde ettikleri farklı galibiyetlerle ilgili olarak rakibin zayıflığına vurgu yapıyor. Ama iki maçı da ciddiye aldıklarını ve F.Bahçe’ye yakışır bir şekilde mücadele ettiklerini dile getiriyor. Şampiyonlar Ligi’ne girebilmeleri için D.Kiev’i geçmek zorunda olduklarını anlatan Ümit, Dinamo Kiev’in, Avrupa Şampiyonlar Ligi’nde gruplarda en çok yer alan takımlardan biri olduğunu hatırlatarak, bir ayrıntıya dikkat çekiyor: “Ama eski güçlerinde olmadıkları da bir gerçek. Kura öncesi benim çıkabileceğini tahmin ettiğim 3 takımdan birisiydi. Maçı ciddiye almadığınız zaman başınıza neler gelebileceğinin örneklerini birçok kez gördük. Belki zor maçlar olacak ama öyle tahmin ediyorum ki Şampiyonlar Ligi’ndeki yerimizi alacağız.”
     <br/>
     <br/>
     Fenerbahçe kaptanı, Nobre’nin Beşiktaş’a Tümer’in ise kendi takımlarına transfer olmasıyla ilgili olarak, “Futbolda bu tip transferler normal. Tümer yıllarca Beşiktaş’a hizmet etti, artık Fenerbahçe’ye hizmet edecek. Nobre de yıllarca bize hizmet etti, kendisine teşekkür ediyoruz. Umarım yeni takımında başarılı olur. Nobre dört dörtlük değil, dört beşlik bir insan. Ona başarılar diliyorum. Başarıyı hak edecek kadar güzel bir yapısı var.” diyor. Tümer’in ise kısa zamanda takıma uyum sağladığını anlatarak, “Zaten birçok arkadaşımızı milli takımdan tanıyor. Uyum sağlamakta zorluk çekmedi. Bizde başarılı olacağına inanıyorum.” diye konuşuyor.
     <br/>
     <br/>
     Şike söylentileri için ise çok üzülüyor Ümit Özat. Sahalardaki şiddet için futbolda kavganın ve gürültünün az olduğu bir ortam oluşturmak gerektiğini ifade ediyor: “Futbol sahada oynanır, sahada kazanılır veya kaybedilir. Taraftarlar diğer kulüplere kötü tezahürat yapmamalı. Sevgi ve barışın olduğu, kavganın gürültünün az olduğu bir ortam oluşturmalıyız. Bunu da sağlayacak olanlar bizler ve taraftarlardır.”
     <br/>
     <br/>
     Ümit Özat, yeni sezon hazırlıkları boyunca her şeyin çok iyi gittiğini ama takım olarak Deniz Barış’ın eşini kaybetmesine çok üzüldüklerini belirtiyor son olarak. Ve F.Bahçe kaptanı tüm takımlara yeni sezonda başarılar dilemeyi de ihmal etmiyor.
     <br/>
     <br/>
     Söz şimdi de Beşiktaş kaptanı İbrahim Üzülmez’de. Sergen, Ahmet Hassan, Tümer, Cordoba, Tayfur, Okan’ın ayrılmasından sonra bir anda Beşiktaş’ın en yaşlı futbolcusu oluverdi İbrahim. Aynı zamanda 7. sezonu geride bıraktığı için de en tecrübeli futbolcusu. Ve yönetim kendisine kaptanlık pazıbendini taktı. “Ben zorluklardan ve sorumluluktan kaçan insanların başarılı olacağına inanmıyorum.” diyor İbrahim. “Bana hangi görev verilirse yaparım. Şimdi takıma birçok genç arkadaş katıldı. 100. yılda şampiyonluk yaşayan biri olarak onlara o güzel günleri anlatıyorum. Beşiktaş formasının önemini anlatıyorum.”
     <br/>
     <br/>
     DELGADO, HERKESİN TEK TEK ODASINA GİRDİ
     <br/>
     <br/>
     Son iki yıldır şampiyonluğa ikinci yarının başlarında havlu attıklarını, bu sene buna tahammülleri olmadığını dile getiriyor. F.Bahçe’nin 100. yılı için ise rakiplerinin ekstra motive olacağını belirtiyor. “F.Bahçe için özel bir yıl. Herkesin beklentisi yüksek. Futbolcu daha iyi motive olur. Bizde böyle oldu. Biz maçlara çıkarken bu sene 100. yılımız diye çıkıyorduk. F.Bahçe için ayrı bir yıl ama biz kendi işimize bakıyoruz. İki senedir taraftarlarımızı üzdük. Bu sene buna son vermek istiyoruz. Bir sürü transfer yapıldı. İyi bir hocaya sahibiz. Bu sene bizim senemiz olacak.”
     <br/>
     <br/>
     Takımda bir kolej havası oluşmaya başladığını belirterek, “Ben bunu görüyorum. Herkes birbirine oldukça saygılı davranıyor. Mesela Delgado. Aramıza katıldığı ilk gün her futbolcunun tek tek odasına gidip elini sıktı. ‘Ben Delgado, aranıza yeni katıldım’ diyerek. Bu bende ve takımda büyük etki yaptı. İyi bir ortam var. Bu ortam bizi başarıya götürecek.” diyor. Sergen ve Tümer’in takımdan ayrılması ile ilgili olarak ise ‘geçmişle yaşamamak gerekiyor’ diyor Beşiktaş kaptanı: “İkisi de yetenekli oyunculardı. Sergen en iyi anlaştığım takım arkadaşımdı. Onun ve yönetimin kararına saygı duymak gerekiyor. İnşallah gittiği yerde de başarılı olur. Tümer profesyonel bir futbolcu gibi davrandı. Bir şey diyemem. Ama açıklamalarında daha dikkatli olmalı diye düşünüyorum.”
     <br/>
     <br/>
     İbrahim takımda eksiklikler ile ilgili olarak ise, “Yönetici ağabeylerimden aldığım bilgilere göre transfer çalışmaları sürüyor. Eksiklik nedir sorusuna benim cevap vermem doğru olmaz. Ama G.Saray ile oynadığımız kupa maçına baktığımız zaman iyi mücadele ettiğimiz görülecektir. Bu mücadelemizin sadece o maçta kalmaması gerekiyor. Bunu bundan sonraki lig maçlarında da yansıtmamız gerekiyor.” diyor. İbrahim Üzülmez, şike söylentileri ile ilgili olarak ise İtalya’daki cezalara dikkat çekiyor. “Ben İtalyanlara imrendim. Acaba bu tip olaylar bizde olsa örtbas edilir mi yoksa böyle cezalar verilir mi diye kendime sordum. Daha sezon başlamadı ama futbol ikinci planda kaldı. Dedikodular, şike itirafları. Maç oynuyorsunuz, maç konuşulacağına maç haricinde her şey konuşuluyor. Geçen sene G.Saray maçının son saniyesinde yediğimiz golü insanlar nasıl yorumladı öyle. Herkes üzerine düşeni yapmalı. Aynı gemideyiz. Artık futbol konuşulsun. İnsanlar istedikleri gibi yorum yapmasın. Yanlış yalan konuşanlar cezalandırılsın. Bir şey söyleniyorsa belgeleriyle söylensin. Yoksa bu tür söylentilerden futbol zarar görüyor.”
     <br/>
     <br/>
     FATİH TEKKE’YE ÜZÜLDÜK AMA…
     <br/>
     <br/>
     Ve Hüseyin Çimşir. Geçen hafta Fatih Tekke’nin Trabzonspor’dan ayrılmasıyla yönetim kendisini takım kaptanlığına getirdi. Trabzonspor’un son şampiyonluğu onun çocukluk günlerine rastlıyor. Peki bu sezon bu hasreti dindirebilecekler mi? Fatih Tekke’nin gidişi takımı nasıl etkiledi? Bu soruların cevabını da Hüseyin’den alıyoruz. “Hedefimiz tabiî ki şampiyonluk” diyor Hüseyin. Sonra da sözü Fatih Tekke’ye getiriyor. “O uzun süredir gitmek istiyordu. Futbolcular olarak aramızdan ayrılmasına üzüldük ama onun adına sevindik. İnşallah onun için iyi olur. Hem Trabzon’u hem Türkiye’yi orada en iyi şekilde temsil eder.”
     <br/>
     <br/>
     Hüseyin, takımın hazırlıklarını yaptığı Almanya kampının çok iyi geçtiğini belirtiyor. Yeni gelen futbolculardan Musa, Ersen Martin ve Marcelinho ile beraber olamadıklarını ama diğerlerinin takıma hemen uyum sağladığını anlatıyor. Brezilyalı Marcelinho’nun alınmasını ise çok yerinde görüyor. “O kaliteli bir oyuncu. Umarım uyum sürecini en kısa zamanda atlatır. Türkiye için renkli bir oyuncu olacağına inanıyorum.”
     <br/>
     <br/>
     Orduspor ile oynanan hazırlık maçında taraftarların takıma ilgi göstermemesini ise onların arzuladıkları transferlerin yapılmamasına bağlıyor. Ama Marcelinho’nun transferinden sonra taraftarın takımın yanında yer alacağını düşünüyor. Bordo-Mavili takımın kaptanı takımdaki tüm futbolcuların şampiyonluğa inandığını dile getiriyor: “Kötü günleri bu sene yaşamayacağımızı düşünüyoruz. Geçen yıl kâbus gibi başlamıştı, öyle sürdü. Bu sene inşallah öyle olmayacak.”
     <br/>
     <br/>
     Yeni teknik direktörleri Lazaroni için, ‘esprili, neşeli’ bir hoca değerlendirmesi yapıyor: “Takıma yabancılık çekmedi. Hemen bizimle kaynaştı. Herkes de ona alıştı. Gayet pozitif bir hoca. Onunla iyi bir sezon geçireceğimize inanıyorum.” Lazaroni’nin sistemine alışmaya çalıştıklarını anlatan Hüseyin, Brezilyalı hocanın daha çok takım halinde ama hücuma yönelik oynamak gibi bir düşüncesinin olduğunu dile getiriyor.
     <br/>
     <br/>
     Hüseyin, forvette ve orta sahada sıkıntı yaşanacağını düşünmüyor, bu mevkilerde takım içi rekabetin üst düzeyde olacağını tahmin ediyor. Avrupa kupalarında geçen seneki hayal kırıklığını bu sene yaşamak istemediklerini ve Apoel’i ciddiye aldıklarını kaydediyor. Hüseyin son olarak kaptanlığı ile ilgili ise, “Bu görevi Fatih Tekke’den sonra yapmak zor. Sorumluluğumun farkındayım. Bu benim için çok büyük bir onur. İnşallah başarılı olurum” diyor.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=24974), [web.archive.org (arşiv bağlantısı)](http://web.archive.org/web/20070623141930/http://www.aksiyon.com.tr:80/detay.php?id=24974)
