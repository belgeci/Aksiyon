# Efsane güreşçilerle anılarda yolculuk

*Behram Kılıç 2013.02.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk güreşçileri, 1950 ve 60’lı yıllarda minderde fırtına gibi esiyor, olimpiyat madalyalarının çoğunu topluyordu. Bayram Şit, Tevfik Kış, Ahmet Ayık o dönemin güreşçilerinden. Olimpiyat şampiyonu üç yaşayan efsane, anılarını Aksiyon’a anlattı.
  </font>
 </div>
 <div id="newsText">
  <font class="detail-text">
   <p>
    Bayram Şit, Tevfik Kış, Ahmet Ayık. Üç olimpiyat şampiyonu, üç efsane sporcu, üç Anadolu delikanlısı. Biri 1930 Denizli doğumlu, diğeri 1934 Çorum, en gençleri ise 1938 Sivas... Bir dönemin efsane sporcularıydı onlar. Bugünkü nesil bilmez belki. Çünkü bugünün gençleri için az bucuk topa vuran futbolcu daha makbul. Onlar dedelerimizin akranları, onları izleyenlerin çoğu rahmetli. Ama onlar dimdik ayakta. 80 yaşına merdiven dayamış, hatta aşmışlar. Geçtiğimiz günlerde Antalya’da güreşin sorunlarının tartışıldığı kurultayı onurlandırdılar. Güreşin sorunu onların sorunuydu. Oturumların hiçbirini kaçırmadılar. Tecrübelerini paylaştılar. Biz de onları bir kenara çekip anılarını dinledik.
   </p>
   <h3>
    <span>
     Asker desteğiyle olimpiyat şampiyonu: Bayram Şit
    </span>
   </h3>
   <p>
    <img alt="" height="291" src="http://web.archive.org/web/20131208030645im_/http://medya.aksiyon.com.tr/aksiyon/2013/02/11/behram-gures-3.jpg">
     En yaşlısı Bayram Şit’ti. Herkes ona ayrı bir hürmet gösteriyordu. Güreşe 3-4 yaşında başlamış Şit. Tabii o zamanlar güreş tüm Anadolu’da büyük rağbet görüyordu. 8-10 yaşına geldiğinde başka köylere güreşmeye gitmiş. Önce karakucak, büyüyünce yağlı güreşe geçiş. Başpehlivanlara kök söktürüş ve askerden önce adının ta İstanbul’a kadar gidişi. Asker olduğunda 56 kiloymuş. Peygamber ocağında güreşe devam etmiş. Şansı, güreşi seven bir subaya rastlaması olmuş. İçi saman dolu minderlerde süren yolculuk. Denizli halkının sevgisi, vali ve kaymakamın özel isteğiyle askerde ilk görev yeri memleketi Denizli çıkar. Fakat 20-25 gün sonra birliğinin görev yeri Çanakkale Ezine’dir. Güreşe olan meyli ona Gelibolu Orduevi’nin kapılarını açar. Derken İstanbul 1. Ordu’ya gönderilir. O zamanlar rahmetli Şükrü Kanatlı 1. Ordu Komutanı’dır: “O bizim şampiyonluk getireceğimize inandı. Bir seçme daha yaptılar. Bizi Ankara’ya götürdüler.” Ankara’da Cumhurbaşkanlığı Muhafız Alayı’ndadır. 1951’de Mısır, İskenderiye’deki Akdeniz Oyunları’nda millî mayoyu giyer. Birincidir.
    </img>
   </p>
   <p>
    Şükrü Kanatlı, Kara Kuvvetleri Komutanı’dır artık. Ankara’da da onu bırakmaz. El üstünde tutar. Ve 1952 Helsinki Olimpiyatları. Ülkemizi 62 kiloda temsil eder. Olimpiyat şampiyonu olur. Nasıl olur? Cevap çok nettir: “Nasıl olacak! Rakipleri yene yene!” Gitmeden Kanatlı’ya söz verir: “Şampiyon olacağım, gelip elinizi öpeceğim.” O gayeyi yerine getirmektir amacı.  Üstelik ikinci maçında kaburgaları kırılmıştır. Doktorlar güreşemez raporu verir: “Ben ‘Bir şeyim yok’ dedim. Hâlbuki acıdan ölüyorum. Sonra öyle tehlikeliymiş ki, iğneyle güreşlerime devam ettim. Benden ‘Biz mesuliyet kabul etmeyiz’ diye imza bile aldılar. Devam ettim çünkü Şükrü Paşa’ya söz vermiştim.” O yıllarda ona ait ‘kol sarması’ tekniği ile minderde fırtına gibi eser, finalde de Amerikalı Henson’u yenerek olimpiyat şampiyonu olur.
   </p>
   <p>
    Dönüşte paşa onun için halılar döşetir. İstanbul’dan Ankara’ya trenle gelir. Cumhurbaşkanlığı Muhafız Alayı, Ankara Garı’nda, adına yazdıkları marşla onu karşılar: “Bayram Şit, Bayram Şit / Dünya sana hayran Şit / Olimpiyat şampiyonumuz Bayram Şit”… Sonra Kanatlı’nın makamına gider: “Bana ‘Aferin, verdiğin sözü yerine getirdin. Türk milleti adına, askeriye adına sana minnettarız.’ dedi.”
   </p>
   <p>
    Olimpiyat şampiyonu olduktan sonra Kırkpınar’a gider. Yağlı güreşte deste büyük boyda çayıra çıkar. O zamanlar kilo kısıtlaması yoktur Kırkpınar’da. 80-90 kiloluk pehlivanları yener ve o boyda şampiyon olur: “Hiçbir olimpiyat şampiyonu Kırkpınar’da kürsünün en üst basamağına çıkamamıştır. Cesaret dahi edememişlerdir. Çünkü Kırkpınar’da başpehlivan olmak çok zordur. Ben gittim, şampiyon oldum.”
   </p>
   <p>
    2 yıl süren askerliği bitince köyüne döner. Rahmetli Yaşar Doğu, Ankara’da kalması için çok uğraşır ama nafile: “Bizim arazilerimiz, malımız, mülkümüz, hayvanlarımız vardı. Onun için Ankara’da kalmak istemedim. Hiç düşünmeden köyüme gittim.” Gittiği gibi işe koyulur. Bir-iki sene sürer bu. Ondan sonra dönemin güreş idarecileri zorla onu Ankara’ya getirirler.
   </p>
   <p>
    1954 yılında Tokyo’da düzenlenen Dünya Şampiyonası’nda yöneticilerinin hatası, o zamanki kuralların cilvesiyle ikinci olur: “4. turda dört kişi kalmıştık. Ben, Rus, Macar ve Japon. Dediler ki Macar’ı mutlaka tuşla yenmelisin. Yendim. Daha sonra Rus’u da sayı ile yendim. Rus’u yenince ‘Şampiyon oldun’ diye idarecilerimiz beni omuzlara aldılar. Soyunma odasına götürdüler. 10 dakika geçmedi, Japonlar geldi soyunma odama. Dediler ki ‘Biz sana minnettarız, sayende güreşçimiz Sasahara şampiyon oldu’. ‘Nasıl olur?’ dedim. Meğer ben Macar’ı tuşla yenince, kötü puanları çoğaldığından o elendi. Bu yüzden Japon Sasahara’nın Macar’a mağlubiyetinde kaybettiği puanlar hesaba katılmadı. O da Rus’u yendi. Ben eğer Macar’ı sayıyla yenseydim, dünya şampiyonu olacaktım, tuşla yenince ikinci oldum.”
   </p>
   <p>
    1956’da Avustralya’nın Melbourne şehrinde düzenlenen olimpiyatlarda ise dördüncüdür. “Havası, iklimi bize uymadı’ diyor. “62 kiloydum. 8 kilo fazlam vardı. Benim adalem de taş gibi. Hemen kilo düşecek bir vücut yok. Orada ölümüz güreşti. Japon Sasahara’ya 1-0 kaybettim. İranlı’dan 8 puan aldım. Tuş etseydim yine ilk üçe girecektim.”
   </p>
   <p>
    Bayram Şit, köylüsü Hasan Güngör’ü güreşe nasıl başlattığını da anlattı. Daha sonra olimpiyat şampiyonu olacak Hasan Güngör, Bayram Şit’ten 10 kilo kadar fazladır. Onunla 3-4 defa güreş tutar, her defasında da Bayram Şit kazanır. Hasan Güngör’e, “Sende ışık gördüm. Seni Ankara’ya göndereceğim.” der. Güngör ise “Abi, gitsem de yapamam ki. Sen benden 10 kilo eksiksin ama beni yeniyorsun.” Morali bozulan Hasan Güngör’e Bayram Şit’in cevabı şöyledir: “Oğlum, sadece seni değil, dev gibi adamları da yeniyorum. Moralini bozma.”
   </p>
   <p>
    Bayram Şit’in menisküs sebebiyle güreş hayatı 26 yaşında sona erer. Genç Milli Takım’a hocalık yapar. Ardından Fransa Millî Takımı’nın başındadır. Ona Fransa kapılarını Napoli’de düzenlenen Akdeniz Oyunları’nda çalıştırdığı Türk Millî Takımı’nın 8 sıklette 7 altın madalya kazanması açar. Fransa’da 2,5 sene çalışır. Fransız Millî Takımı’nı Türkiye’ye getirir. Fransızlar, Türk güreşçilerle yaptıkları müsabakaların hiçbirinde tuş olmazlar. “O zamanlar bizimkilerin tuş yapmadığı sporcu yoktu.” diyor övünerek. Fransa’da ülkeyi baştan başa dolaşan Bayram Şit, daha sonra olimpiyat ikincisi ve dünya şampiyonu olacak Danyal Robin’i çıkartıyor bu çalışmalarının sonunda: “Hâlâ beni arar, görüşürüz.”
   </p>
   <p>
    81 yaşındaki Bayram Şit’e son sorumuz şu oluyor: 1952’de kırılan kaburgalarınız bugün nasıl? “Hâlâ kaburgalarım kart kurt eder durur.”
   </p>
   <h3>
    <span>
     Gazeteciler yardım etti, olimpiyat şampiyonu oldu: Tevfik Kış
    </span>
   </h3>
   <p>
    <img alt="" height="214" src="http://web.archive.org/web/20131208030645im_/http://medya.aksiyon.com.tr/aksiyon/2013/02/11/behram-gures-5.jpg"/>
    Eskiden güreş bir gelenekti. Her erkek çocuğu güreş yapardı. Bu Sivas’ta da böyleydi, Denizli’de de, Çorum’da da… Şimdi öyle mi? Güreşin yerini futbol aldı. Futbolda da neticeler ortada. Tevfik Kış’ın da hikâyesi Bayram Şit’inkiyle benzer. Her çocuk gibi o da yaşıtları ile güreşiyordur. Farklı bir anısı ise şöyledir: “Bizde aile müsaade etmediği zaman güreş yapamazsın. Biz ufağız, hâliyle düğünlerde, kenarlarda güreşiyoruz. Serpildik, artık meydanlarda, hakem huzurunda güreş yapma zamanımız geldi. Abimle anneme gittik. ‘Falan köyde güreş var, babamdan izin almamıza yardım et.’ dedik. Babam da anneme ‘Ormanda kestiğim ağaçları eve getirip gitsinler.’ dedi.”
   </p>
   <p>
    Tevfik Kış da askerlik çağı gelene kadar köylerde güreşir. Millî Takım’a da askerde girer. Yıl 1958’dir: “Ankara Mamak’ta 5. Zırhlı Tugayı’ndaydım. Haftada 3 gün antrenman yapardık.” Askerlik biter. 1960 Roma Olimpiyatları onun kendini gösterdiği yerdir. Ama öncesinde yaşadığı olay ilginçtir: “Türkiye şampiyonu oldum. Kamplarda bütün rakiplerimi yendiğim hâlde bana ne elbise ne mayo aldılar. İsmet Atlı ile İbrahim Karabacak’ın elbisesi var. Ben dedim ki ‘Seçme yapmadan bu kampı terk etmem. Bavulumu da bak buraya koyuyorum.’ Bavulumu salona koydum. ‘Yenilirsem odama çıkmadan bavulumu alır memleketime giderim.’ dedim. Gazetecilere haber saldım. Beni Roma’ya götürmüyorlar diye. Grekoromene İsmet Atlı, serbeste de İbrahim Karabacak gidecek. ‘Seçme yapmamı temin edin’ diye gazetecilerden yardım istedim. Seçme yaptırmadılar bana ama gazetecilerin de yardımıyla takıma öyle kavgayla girmeyi başardım. İsmet serbeste geldi. İbrahim Karabacak’ı çıkarttılar. Eğer beni bırakıp gitseydiler İbrahim Karabacak serbestte şampiyon olamayacaktı. İsmet Atlı da grekoromende olamazdı. Böyle olunca da iki olimpiyat şampiyonluğundan olacaktık. Çünkü ben grekoromende, İsmet de serbestte altın aldık.”
   </p>
   <p>
    Tevfik Kış’ın Roma’da finaldeki rakibi, 1956’dan 1960’a kadar dünya şampiyonu olmayı başaran, aynı zamanda 1956’nın da olimpiyat şampiyonu olan Rus Kartozia’dır. Peki onu nasıl yenmişti? “Her gittiğim müsabakayı kazanacağımı düşünürdüm. Rakiplerime göre hazırlanırdım. Kartozia çok iyi rakipti. Kendi kendimizi motive ediyorduk. Ben ondan üstün olduğuma, onu yeneceğime kendimi inandırdım.”
   </p>
   <p>
    Müsabaka gününe gidelim. Türk güreşçiler minderde fırtına gibi esiyordur. Bildiğiniz gibi Türk sporcular Roma’da 7 altın madalya kazandı. Üç tane minder vardır. Üç minderde de aynı anda Türk güreşçiler final yapıyordur. Müzahir Sille, Mithat Bayrak ve Tevfik Kış… Dönemin hocalarının düşüncesine göre Tevfik’in hiç şansı yoktur. Rus sporcu, 56’dan 60’a gelene kadar Necati Morgül’ü, İsmet Atlı’yı, Mithat Bayrak’ı yenmiştir. Dönemin ünlü güreş yazarı Nazif Okutan, “Mithat’ı, Necati’yi 12 dakika olmadan tuş eden Rus, Tevfik’i kaç dakikada yenecek?” diye yorum yazıyor. Tevfik’ten kimse ümitli değildir, hem yenilse de ikincidir. “Bakıyorum, hocalarımız yan minderlerde Mithat Bayrak’ı, Müzahir Sille’yi müsabakaya hazırlıyor. Ben yalnız başımayım. Hakemler düdük çaldı. Hep beraber mindere çıktık. Tam o sırada rahmetli Yaşar Doğu koşa koşa yanıma geldi. Hakemden izin aldı. Bana ‘Tevfik, bu Rus, Mithat’ı, Necati’yi, İsmet’i köprüye getirdiği zaman bıyık altından gülerdi. Yenilsen bile onu öyle bir yor ki ona bu şansı hiç verme.’ dedi. Ben o kadar hiddetlendim ki ‘Hocam, sen ne diyorsun, parça parça yapacağım, yeneceğim onu. Bundan hiç endişen olmasın.’ dedim.” Hakikaten de öyle olur. Tevfik Kış, Rus sporcuya minderi dar eder.
   </p>
   <p>
    Tevfik Kış, Roma sonrası dünya ve Avrupa şampiyonlukları da kazandı. Kendisine ‘Güreş size ne kazandırdı?’ diye soruyorum. “Olimpiyat şampiyonu olduğum zaman 7 liraydı yevmiyem. Çalıştığım devlet dairesinde (Zirai Donatım) haftada 3 gün, o da öğleden sonra antrenman yapmama müsaade ederlerdi. Olimpiyat şampiyonu olunca yevmiyeme 50 kuruş zam yaptılar. Bizde ödül yok, araba yok, hiçbir şey yok, hizmet var. Devlet bana borçlu.”
   </p>
   <p>
    Tevfik Kış, 1968’de güreşi bırakır. Millî Takım’ı çalıştırır. Sonraki yıllar adını taşıyan bir kebap salonu açar. Hâlen Ankara’da yaşamını sürdürmektedir.
   </p>
   <h3>
    <span>
     Hiç yenilmeden olimpiyat ikincisi: Ahmet Ayık
    </span>
   </h3>
   <p>
    <img alt="" height="284" src="http://web.archive.org/web/20131208030645im_/http://medya.aksiyon.com.tr/aksiyon/2013/02/11/behram-gures-4.jpg"/>
    Ve şimdi de söz Ahmet Ayık’ta. Güreşi bıraktıktan sonra 2 dönem federasyon başkanlığı yapan Ayık, hâlen Uluslararası Güreş Federasyonu’nda (FILA) yönetim kurulu üyesi. Onun hikâyesi de diğerlerine çok benziyor. Köyde başlar güreş yolculuğu. Dinî bayramlarda, millî bayramlarda, okul bahçelerinde, çayırlarda, harmanlarda güreşir.
   </p>
   <p>
    Ailesinin yarısı İstanbul’dadır. İlk resmî kulübü Şişli’dir. Sonra Beşiktaş’a geçer. Antrenmanların ot minder üzerinde yapıldığı 1950’li yıllar. Daha sonra Beşiktaş adına gençlerde İstanbul şampiyonasına katılır. Sonra memleketine döner, karakucak yapmaya devam eder. Askere kadar bu böyle sürer. Askerden önce yörenin ünlü başpehlivanı Hasan Hüseyin’i yenmesi memleketinde olay olur. Giresun’da askerdir. Jandarma alayındaki seçmelerde birinci olur. Yemin merasiminden sonra Ankara Jandarma Gücü’ne gitmesi uygun görülür. O zamanlar Jandarma, Kara, Hava ve Denizgücü takımları güreşte söz sahibidir. Ama aynı zamanda 23 tane de müessese kulübü vardır. Güreş ülkenin dört bir yanına yayılmıştır.
   </p>
   <p>
    Askerlik bitince Yaşar Doğu Güreş Kulübü’ne girer. Ancak buradaki macerası sadece 15 gün sürer. İzin alıp köyüne gider. Babası Ömer Bey onu bir daha geri göndermez. Zira tarlada çalışacak, rençberlik yapacak birine ihtiyaç vardır. Bir buçuk sene köyde kalır. Güreş hayatı sekteye uğrar. Sonra… Sonrasını ondan dinleyelim: “Kayseri Hava İkmal Merkezi Tayyare Fabrikası, güreş takımı kurmaya karar veriyor, güreşçi arıyorlar. Benim ismimi de onlara söylüyorlar. Bir Ahmet Ayık vardı. Şöyle iyiydi, böyle iyiydi. Gitti köyüne, bir daha gelmedi. Bir gün bir baktım, İstanbul’dan tanıdığım İbrahim Önder ile bir binbaşı motosikletle bizim köye geliyor. Binbaşı resmî kıyafet giymişti. Önce babamla konuşuyorlar. Babam razı olmuyor. Ben o sırada ekin yüklüyorum. O arada beni de çağırıyorlar. Babam olmaz diyor. Binbaşı ‘Olay memleket meselesi, oğlun bayrağımızı dalgalandıracak, marşımızı okutacak.’ diyor. Babam yumuşuyor. Ve nihayet ‘Yolunuza feda’ diyerek izin veriyor.” Ama babasının bir şartı vardır: “Perşembe günü yayla göçümüz var. Onu getirsin, öyle gitsin.” Yayladan 50 keçi, 50 koyun köye indiriliyor ve Ayık, Kayseri’nin yolunu tutuyor.
   </p>
   <p>
    <img alt="" height="375" src="http://web.archive.org/web/20131208030645im_/http://medya.aksiyon.com.tr/aksiyon/2013/02/11/behram-gures-2.jpg"/>
   </p>
   <p>
    Bir ay çalışmanın ardından Türkiye şampiyonu oluyor. Sonra Akdeniz, Avrupa ve Dünya Şampiyonaları… Tayyare fabrikasında 370 lira maaş alıyordur. Sabahleyin saat 7’de karta basıyor, döküm atölyesinde kum eliyor, ondan sonra da antrenman yapıyordur. Orada 2-3 sene kalıyor. 1964 Tokyo Olimpiyatları’nda yenilmeden olimpiyat ikincisi oluyor: “Aslında galiptim. Hakemler de önce beni galip ilan etti. Ruslar itiraz etti. Sonra hakemler ‘Berabere’ dediler. Berabere verenlerin hepsi Doğu Bloku’nun hakemleriydi. Amerikalı bana vermişti. O yetmiyormuş gibi Bulgar da Rus’a tuş olunca yenilmeden ikinci oldum. Ben Bulgar’ı ittifakla yenmiştim.” 1964 Tokyo’daki rakibi dünyaca ünlü Akexandr Medved’di. Ayık, bir sene sonra onu İngiltere’deki Dünya Şampiyonası’nda yenecekti: “Dünyada benden başka kimseye mağlup olmayan bir adamdı. 3 kez olimpiyat şampiyonu oldu.”
   </p>
   <p>
    Ve 1968 Mexico City... Mutlaka şampiyon olması lazımdır. Zira yaşı 32’dir: “Üstelik Meksika çok bela bir yer. Rakım 2 bin 600. Biz Uludağ’da kuru havada kamp yaptık. Meksika’da ise rutubetli bir hava. Yüzde 50-55 performans göstererek şampiyon oldum orada.”
   </p>
   <p>
    Ahmet Ayık, finali Rus Şhota Lomidze ile yapar. Ayık’a beraberlik yetiyordur. Çünkü onun 4, rakibinin 5 kötü puanı vardır. Final berabere biter. Ve Ayık olimpiyat şampiyonu olur. Şampiyonluklarını babası hiç göremez. Annesi ise 91 yaşına kadar yaşar. Anne tarafından akrabası Abdullah Pehlivan, Osmanlı padişahlarından Abdülaziz’in saraya çağırdığı güreşçilerdendir.
   </p>
   <p>
    Ahmet Ayık’a ‘Bugün olsaydınız neler yapardınız?’ diye soruyoruz. İddialı cevap veriyor: “Dünyada ve Türkiye’de şu an ağır sıklet dâhil tuşla yenemeyeceğim güreşçi yok. Şimdikiler güreşi bilmiyorlar.”
   </p>
   <p>
    Ona göre 6 dünya şampiyonluğu, olimpiyatlarda bir ikinciliği, bir üçüncülüğü bulunan Hüseyin Akbaş müthiş bir güreşçiydi. Ayık, Türk Güreş Vakfı’nın kurucularından, aynı zamanda başarılı bir iş adamı. Güreşe çok şey borçlu. Hele 60’larda yaşadığı manevi tatmini unutamıyor: “Çok meşhurduk. Televizyon olmamasına rağmen gazetelerde boy boy fotoğraflarımız yayımlanırdı. Bir tarafta benim, diğer tarafta Metin Oktay’ın fotoğrafları.”
   </p>
   <p>
    Ayık, 1980’lerde Kurtdereli Mehmet Pehlivan’ın hayatını anlatan bir filmde de başrol oynar: “O zamanlar bazı kesimler -buna basın da dâhil- beni çok eleştirmişti. ‘Sen Cumhuriyet çocuğusun, padişahlık zamanında yaşamış bir pehlivanın hayatını nasıl oynarsın!’ diye.”
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9445A4A8A422F0FDAF0875EC9E61C21A?newsId=34818), [web.archive.org (arşiv bağlantısı)](http://web.archive.org/web/20131208030645/http://www.aksiyon.com.tr:80/aksiyon/newsDetail_getNewsById.action;jsessionid=9445A4A8A422F0FDAF0875EC9E61C21A?newsId=34818)
