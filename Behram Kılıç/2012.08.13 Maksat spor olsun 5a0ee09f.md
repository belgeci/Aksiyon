# Maksat spor olsun

*Behram Kılıç 2012.08.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Genç nüfusu, ekonomik durumu, gelişmişlik düzeyi ve spora olan ilgi açısından olimpiyatlarda en iyi ülkeler arasında bulunması gereken Türkiye, istikrarlı başarılara imza atamıyor. Sistemsizlik yüzünden Londra 2012’de de yine en zayıf halkalardan biri olduk.
  </font>
 </div>
 <div id="newsText">
  <font class="detail-text">
   <p>
    Londra’ya gitmeden Grekoromen Güreş Millî Takımı Antrenörü Mehmet Akif Pirim: “Bugün 1992 yılındaki altın madalyayı almak için spor teşkilatı her şeyi yapıyor. O günkü başarıyı yakalarsak kendimizi başarılı sayacağız. Bugün maalesef bu durumdayız.” demişti. İçeriden dobra sözler ve gerçekçi bir bakış. Hem de ne bakış. Oysa 114 sporcuyla tarihî çıkartma yapıyorduk Londra’ya. En az 15 madalya bekleniyordu. Ama olmadı. Olmayacağını Pirim gibi gitmeden bilen ama sesini çıkartamayan onlarca kişi vardı.
   </p>
   <p>
    Atina’da 10 branşta 66, Pekin’de 12 branşta 68, Londra’da ise 16 branşta 114 sporcu… Atina’da 10 madalya, Pekin’de 8, Londra’da derginin yayına verildiği ana kadar sadece 5. Temsil sayısı arttıkça madalya sayısı düştü. 1988 Seul Olimpiyatları’ndan sonra sıçrama gösteren Türk sporu, Londra’da hayal kırıklığı yaşattı. Halterde sıfır çektik, grekoromen güreşte mindere yapıştık, devşirme sporcularımız beklentilerin uzağında kaldı.
   </p>
   <p>
    <img alt="" height="262" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/k-0.jpg"/>
   </p>
   <p>
    Tekvandocularımız ve bayan atletlerimizle teselli bulduk. Aslı Alptekin ve Gamze Bulut göğsümüzü kabarttı. Takım sporlarında ise Londra’da ilk kez ülkemizi temsil eden filenin sultanları ilk turda elendi, potanın perileri ise tarihi bir başarıya imza atarak olimpiyat 5’cisi oldu.
   </p>
   <p>
    114 sporcudan (4 serbest güreşçimiz ve tekvandocu Bahri Tanrıkulu’nun müsabakası biz dosyayı hazırlarken neticelenmemişti) sadece birkaçı bayrağımızı dalgalandırdı. Toplamda Atina ve Pekin’in gerisinde kaldık. Vurduğumuz altın, attığımız gümüş, çırptığımız bronz olmadı. Peki, neden yapamadık? Neden İngiltere, Amerika, Çin gibi ülkelerin seviyesinin uzağında kaldık? Macaristan, Hollanda gibi ülkeler 200’e yakın sporcu ile Londra’da temsil edilirken, biz niçin 114 sporcuda kaldık?
   </p>
   <p>
    <img alt="" height="360" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/k-2.jpg"/>
    Sporda son yıllarda söz sahibi olmayı başaran Çin, Güney Kore gibi ülkeler madalyaları toplarken biz niçin Londra’dan boynumuz bükük ayrıldık? Naim’in, Halil’in, Hamza’nın arkasından niçin sporcu yetiştiremedik? 2004’te Atina’da alınan 10 madalya yetersiz bulundu ve medyada günlerce eleştirildi. 2008’de Pekin’deki sonuç da aynıydı. Her iki olimpiyattan sonra şapka öne kondu, hedef 2012 Londra’ydı. Ancak orada da olmadı. Çünkü…
   </p>
   <p>
    Ülkemizde 1946’dan beri spor şûraları yapılıyor. Eksiklikler, yapılması gerekenler bir bir sıralanıyor. Ancak bunlar hep kâğıt üzerinde kalıyor. 2000 yılında, Marmara Üniversitesi, ‘Olimpiyatlar İçin Sporcu Kaynağı Projesi’ni ortaya koydu. Devlet Bakanlığı ile İstanbul Olimpiyat Hazırlık Düzenleme Kurulu projeyi destekleme kararı aldı. “Bir kavak ağacına ne kadar güzel bakarsanız bakın ondan mobilya yapamazsınız. Gençlerimizi bulup uygun olduğu spora kanalize etmemiz gerekir.” diyen dönemin Spor Bakanı Fikret Ünlü, bu projeyi yurt çapına da yaymayı amaçladı. Ama maalesef bu gerçekleşmedi.
   </p>
   <p>
    <img alt="" height="378" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/k-5.jpg"/>
   </p>
   <h3>
    <span>
     Koltuk, başarıdan daha önemli
    </span>
   </h3>
   <p>
    Türk sporunun önündeki en büyük engel, bu olayda da görüldüğü gibi maalesef liyakatsiz yöneticilerdi. Spor teşkilatında sporun ruhuna uymayan, spora vermeyip ondan alan insanların sayısı oldukça fazla. Bu dosya için birkaç federasyon başkanı ile görüştüm. İsmini vermek istemeyen bir başkanın söylediklerinden yola çıkalım isterseniz. Federasyon seçimlerinden… “Federasyon başkanı olmak için taviz vermek zorundasınız. Kendi ekibinizi seçemiyorsunuz. Oy potansiyeli yüksek insanları yönetiminize alıyorsunuz. Koltuğa oturmak için kulüplere tavizler veriyorsunuz. Hâl böyle olunca da ekibinizi kuramıyor, istediğiniz atılımları yapamıyorsunuz.”
   </p>
   <p>
    Ülkemizde federasyonlar özerk. Başkanlar seçimle iş başına geliyor. Ancak federasyon başkanı olmak için çok önemli bir kriter yok. Eskiden üniversite mezunu şartı aranıyordu, bu şart da ortadan kaldırıldı. İngilizce bilme şartı da hakeza. Federasyonlar özerk olmalarına rağmen istedikleri gibi çalışamıyor. Seçilme telaşındaki başkanlar kadrolarını istedikleri gibi oluşturamıyor. Bunun yanında bütçeleri de hükümet tarafından verildiği için elleri kolları bağlı. Bir önceki Spor Bakanı Faruk Özak’ın federasyonlara verdiği bütçe ile şu anki Spor Bakanı Suat Kılıç’ın ayırdığı bütçe aynı değil. Kriterin ne olduğu belli değil.
   </p>
   <p>
    Görüştüklerim içinde isminin yazılmasını isteyen başkan da vardı. Kano Federasyonu Başkanı Sami Mengütay bunlardan biriydi. Aynı zamanda Haliç Üniversitesi Beden Eğitimi Bölümü öğretim görevlilerinden Mengütay, federasyonların yeniden masaya yatırılması gerektiğini düşünüyordu. Ona göre federasyonlarda kaliteli eleman istihdam etmek çok zor. “Mevzuatı bilen personel bulmakta zorlanıyorum.” diyordu Mengütay. Şu sözler de onun: “İnsanlar spora hizmet etmiyor, spor insanlara hizmet ediyor.”
   </p>
   <p>
    Federasyonlarda muhalefet-iktidar savaşı var. Federasyon başkanı koltuğunu korumakla uğraşırken asli görevini, yani sporcuyu bulup yetiştirmeyi, antrenörüyle ilgilenmeyi unutuyor. Peki, çözüm ne?
   </p>
   <p>
    <img alt="" height="339" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/k-4.jpg"/>
    Konuştuğum her iki isim de kriterlerin iyi belirlenmesi şartıyla federasyon başkanının atanmasından yana. Böylelikle seçimi kazanmak için başkanlar ödün vermeyecek. Mali genel kurulda koltuğu kaybetme telaşına düşmeyecek. Londra’da bazı federasyon başkanlarının gelecek seçimler için kulis çalışmaları yaptığı basına yansıdı. Sporcular madalya için ter dökerken federasyon başkanının koltuk peşinde koşması ne acı değil mi?
   </p>
   <p>
    Evet, spor teşkilatının içindeki eğitimsiz ve iş yapmayan kadro yenilenemiyor. 2004’te Atina’daki 10 madalya eleştirildi. Dönemin Gençlik Spor Genel Müdürü Mehmet Atalay şu açıklamaları yaptı: “Bundan sonra federasyon başkanlarına performans kriterleri getireceğiz. İlk yılda hedefini tutturamayanı görevden alacağız. Artık kimse koltuğa yapışıp kalamayacak.” 2008 Pekin’de halterde bir gümüş madalya aldık. 3 sporcumuz sıfır çekti. Federasyon Başkanı Hasan Akkuş’tu. Akkuş şapkayı önüne koydu: “Ortada bir başarısızlık var. Ekimdeki seçimlerde aday olmayı düşünmüyorum.” 2012 Londra’ya geldik. En çok madalya beklediğimiz halter dalında bu sefer toptan sıfır çektik. Federasyon başkanı yine Hasan Akkuş. Mehmet Akif Pirim bakın ne diyor: “Hükümet çok büyük organizasyonlar, tesisler yaptı. Ama bu işin üçüncü ayağı sporcuya yatırım. Burada bir eksiklik var. Spor teknik bir iştir. İdarecilerin teknik olması, sporun içinden gelmiş, liyakat sahibi insanların bu işin içinde olması gerektiğine inanıyorum.” İyi idarecilerin uluslararası federasyonlarda da görev almaları şart. Bu durum, hakemlerin davranışlarından tutun da spor organizasyonlarının ülkemizde düzenlenmesine kadar bize önemli avantajlar sağlar.
   </p>
   <p>
    <img alt="" height="387" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/k-3.jpg"/>
   </p>
   <h3>
    <span>
     Tesis var, sporcu yok
    </span>
   </h3>
   <p>
    Ülkemizin dört bir yanı tesislerle dolu. Ancak tesislerin içini bir türlü dolduramadık. Yine 2004’te dönemin Gençlik Spor Genel Müdürü Mehmet Atalay bir açıklama yaptı: “Okullarda beden eğitimi dersi 4 saate çıkartılacak.” Hüseyin Çelik’in Millî Eğitim Bakanlığı döneminde tüm imzalar atılmak üzereydi. Ancak Çelik bakanlıktan olunca bu protokoller rafa kalktı. Uzun vadeli plan ve programlar yok. İşin acı tarafı, bugün okullarda beden eğitimi dersi 1 saate düştü. Olimpiyatlarda başarılı olmanın en önemli adımı, sporcu yetiştirmek. Maalesef sporu okullara yayamadık. Kitle sporunun toplumda yaygınlaştırılması konusunda gerekli adımları atamadık. Bugün çağdaş ülkelerde 5-25 yaş arası nüfusun hepsinin spor yaptığı kabul ediliyor. Futbolu çıkartırsak Türkiye’de lisanslı sporcu sayısı 2 milyona ulaşmıyor. Bu şartlar altında olimpiyatlarda nasıl başarı bekleyeceksiniz ki?
   </p>
   <p>
    <img alt="" height="443" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/k-1.jpg"/>
    Var olan tesisleri kullanmayı da beceremedik. Trabzon’da düzenlenen Gençlik Oyunları için 16 tenis kortu yapıldı. Hepsi sahilde yan yana dizili. Çoğunlukla boş duruyorlar. Bugün Almanya’da 27 milyon lisanslı sporcu var. Fransa’da 3 milyon kişi judo ile uğraşıyor. Ama bizde güreş gibi bir branşta bile Türkiye şampiyonalarına katılan sporcu sayısı bini geçmiyor. ABD’li yüzücü Michael Phelps, 7 yaşından beri planlı programlı bir yolculuğa çıktı. Zirveye gelene kadar her kulacı takip edildi. Arkasında büyük bir ekip vardı.
   </p>
   <h3>
    <span>
     Sınıfta kalan millî sporcu
    </span>
   </h3>
   <p>
    Türkiye’de spor liseleri kuruldu. Ancak bu liseler amaca hizmet etmenin uzağında kaldı. Liyakatli, iş bilen eğitimcilerin toplandığı, ihtisaslaşmış liseler hâline dönüştürülemedi. Atletizm Federasyonu Başkanı Mehmet Terzi bakın bu konuda ne diyor: “Millî Eğitim Bakanlığı’nın sistemi, sporcu yetiştirmeye engel bir sistem. Beden eğitimi ve sporun ayrı bir saatte yapılması lazım, ders aralarında değil. Bütün dünyada o şekilde yapılıyor.”
   </p>
   <p>
    Sporcular okul ve antrenman ikilemi arasında kalmaktan kurtulamadı. 100 metre engellide olimpiyat beşincisi olarak göğsümüzü kabartan Nevin Yanıt’ın sınıfta kalması bu ülkede yaşandı. Nevin, Mersin Üniversitesi Beden Eğitimi ve Yüksekokulu’nda antrenmanlar ve uluslararası yarışmalar sebebiyle okuluna yeterli süre devam edemedi, böyle olunca atletizm de dâhil birçok dersten devamsızlık yüzünden sınıfta kaldı ve 2 yıl kaybetti.
   </p>
   <p>
    Maalesef bugüne kadar Millî Eğitim Bakanlığı ile federasyonlar sporcuların eğitimi konusunda koordinasyon sağlayamadı. Sporcular gelecek kaygısı sebebiyle en verimli çağlarında üniversiteyi tercih etmek, bulundukları kulüpten ayrılmak, yollarını sporun dışında çizmek zorunda kaldı.
   </p>
   <p>
    Oysa okullar sayesinde her bölgedeki çocukların fiziksel uygunluk testleriyapılmalıydı; bileşik antrenman programlarının uygulanmalı, çok yönlü spor faaliyetlerini içine alan temel spor politikasının ortaya konulduğu bir eğitime yer verilmeliydi. Daha sonra yetenekli çocukların performans sporuna yönlendirilmesi, o spor dalına göre testlerin yapılması, ihtisas kulüpleri kurularak özel oluşturulan spor okullarında da 12 yıllık eğitimlerine devam etmelerinin sağlanmasıyla Türk sporunun geleceği kurtulabilirdi. 1990’ların sonunda Bolu’da açılan ve bu yöntemi başarıyla uygulayan Cimnastik Çalışma Merkezi, Suat Çelen ve rahmetli Murat Canbaş gibi sporcuları yetiştirdi.
   </p>
   <p>
    Bolu örneğinden hareketle sporda başarıyı yakalamak için spor eğitim merkezleri kurulması gerekiyor. Olimpiyatlara giden güreşçilerin çoğu Anadolu’ya yayılan güreş eğitim merkezlerinden yetişti. Hem okudular hem de güreş yaptılar. Güreşçilerimizin çoğu beden eğitimi fakültelerinden mezun oldu. 10 yaşında güreş eğitim merkezlerine giren sporcular 20’li yaşlarda olimpiyat sporcusu kıvamına geldi. Bu yöntem diğer branşlarda da uygulanmalı. Suat Çelen, Murat Canbaş gibi isimler çıktı ama bunun arkası gelmedi. Amerika’da sadece yüzme bursu veren, tenis bursu veren üniversiteler var. Bu üniversiteler ülkede belli bir seviyeye ulaşmış en iyi yüzücüleri, en iyi tenisçileri bir araya topluyor. Hepsi deneyimli eğitmenlerin eşliğinde hem bilimsel hem de teknik ve taktik eğitimden geçen sporcular dünya çapında birer yıldız hâline dönüşüyor. Ülkemizde her federasyonun millî sporcular için kamp eğitim merkezi olmalı.
   </p>
   <h3>
    <span>
     Tecrübe antrenörlüğe yeter mi?
    </span>
   </h3>
   <p>
    Ülkemizin en büyük sorunlarından biri de üniversiteleri işin içine katamamak. İsmini vermek istemeyen federasyon başkanımıza kulak verelim:  “Üniversiteler bilimsel açıdan yeterli donanıma sahip. Ancak teknik açıdan eksik. Antrenörlerimiz ise teknik ve taktik açıdan donanımlı ancak bilimsel yeterlilikleri yok. Biz maalesef bu iki unsuru bir araya getiremiyoruz.”
   </p>
   <p>
    Sporda gayret, azim gerekiyor ama kürsünün en üst basamağında yer almak için spor biliminin diğer bilim dallarıyla da işbirliği içinde olması kaçınılmaz bir hâl aldı. Beslenme uzmanlarından, psikologlardan, fizyoterapistlerden, kısaca tüm diğer yardımcı bilim alanlarından destek alınması şart.
   </p>
   <p>
    <img alt="" height="281" src="http://web.archive.org/web/20130820214524im_/http://medya.aksiyon.com.tr/aksiyon/2012/08/13/karne.png"/>
    Bu noktada şöyle bir problem çıkıyor: Sporcuyu yetiştirecek olan antrenör. Evet şu an yurtdışında ülkemizi temsil eden antrenör sayısı neredeyse sıfır. Çin bugünkü başarısının temelini ithal antrenörlerle  attı. Türkiye’de bazı federasyonlar bu yola gitti. Ancak bu tüm branşlara yayılmadı. 2004’te Eşref Apak’a çekiç atmada madalya kazandıran Antrenör Artun Talay, şöyle bir itirafta bulunmuştu: “Bundan sonra benim Eşref’e verebileceğim bir şey kalmadı. Daha iyi bir antrenör bulması lazım.” Bu, çok sıra dışı bir açıklamaydı. Sami Mengütay, Türkiye’de antrenörlerin, yaptıkları işi kendilerinden daha iyi bilenin olmadığını sandığını söylüyor. Mengütay’a göre antrenörleri gerekli şekilde eğitemiyoruz. Bu düşünceye Mehmet Akif Pirim de katılıyor: “Antrenör eğitiminde yeterli değiliz.” Yabancı yayınları takip eden, dünyaya uyum sağlayan hocalarımız yok. Sporcularımıza bir yere kadar verilen, teknik-taktik eğitim, iş olimpiyatlarda kürsüye çıkmaya gelince yetersiz kalıyor. Antrenörlerin gelişim programlarını, spordaki yeni uygulamaları, öğretim yöntemlerini sürekli takip etmesi gerekiyor. Ancak mevcut bilgileriyle yetinen antrenörlerimiz tecrübeleriyle işi götürmeyi tercih ediyor.
   </p>
   <p>
    Bir başka eksiklik, sporcunun sosyal güvencesi. Devlet son yıllarda arka arkaya çıkardığı yönetmeliklerle, başarılı olan sporcuyu altına boğuyor. Mesela, olimpiyat şampiyonu sporcu 2 bin altın ile ödüllendiriliyor. Bir olimpiyat, bir dünya şampiyonu olan sporcu müsteşar oluyor. Yine dünya şampiyonu sporcu üniversiteye sınavsız girebiliyor. Okulu bitirince beden eğitimi öğretmeni olarak nokta tayini gerçekleştiriliyor. Bunların hepsi sporcular için çok güzel imtiyaz. Ancak dikkat edildiği gibi başarılı sporcular için. Olimpiyat şampiyonu halterci Halil Mutlu, ‘Başar, kazan’ şeklinde özetleyebileceğimiz bu felsefeyi yanlış buluyor. Ya kazanamazsa ne olacak? İşte bu noktada sporcuların hayatlarını kurtaracak bir alternatif yok. Hâl böyle olunca da geçim derdi galip geliyor ve belki de çok başarılı olacak sporcu erken yaşta hayatını başka bir biçimde şekillendiriyor. Son yıllarda bazı spor kulüpleri bu noktada sporcuların yanında. Ama bunu tümüyle Türkiye’ye yaymış değiliz.
   </p>
   <p>
    İşin bir de diğer boyutu var. Yani sporcuyu altına boğmak... Evet, 2004’te boksta gümüş madalya kazanan Atagün Yalçınkaya, yine aynı olimpiyatta altına uzanan halterci Taner Sağır, ilgi ve cumhuriyet altınlarının çokluğu karşısında şaşkına döndü. İki sporcumuz da altınların ağırlığını kaldıramadı. Sonrasında kaybolup gittiler. Burada dengeyi iyi ayarlamak gerekiyor. Ne onları altına boğmak ne de başarısız olduklarında yerin dibine sokmak... Usain Bolt, 2004 Atina’da bırakın yarı finali, elemeleri dahi geçemedi. Ama ülkesi onu destekledi ve sonrasında Bolt dünya rekorları kırdı.
   </p>
   <p>
    Türkiye’de başarı sonuçla ölçülüyor. Bunu bilen federasyonlar, sporcuları seçerken birtakım yanlışlıklar yapıyor. Bazı federasyonlar daha önce madalya kazanan sporculara öncelik tanıyor. Hâl böyle olunca da bir sonraki yıl daha iyi olan ama alttan gelen bir sporcunun önü tıkanıyor. Bazen alttan gelen sporcuların deneyim kazanması için birkaç turnuva es geçilebilmeli. Ancak bu yapılmıyor. Selçuk Çebi’nin Şeref Eroğlu’nun arkasından 13-14 yıl beklediğini hatırlatalım...
   </p>
   <p>
    Spor branşlarında Türkiye’nin bölgelere göre başarı durumlarının da bilinmesi ve ona göre önceliklerin belirlenmesi gerekiyor. Geçmişte Marmara Üniversitesi bu konuda bir çalışma yapmıştı. O çalışmaya göre çocuklar İstanbul’da basketbol ve voleybola, Tokat ve Kahramanmaraş’ta güreşe, doğuda uzun mesafeye ilişkin branşlara, kuzeyde judoya, Orta Anadolu’da halter gibi branşlara yönlendirilmeliydi. Prof. Dr. Sami Mengütay, Türk çocuklarının genetik ve fiziksel yapıları, yetenek ve becerileriyle birçok ulusun üstünde özelliğe sahip olduğunu iddia ediyor: “Çocuklarımızın pratik zekâları fazla. Performansa yönelik ortaya koyduğu becerilerde de büyük bir aşama kaydediyorlar. Bunu değerlendirmeliyiz.”
   </p>
   <h3>
    <span>
     İdmanda yapıyor ama...
    </span>
   </h3>
   <p>
    Londra’da göze çarpan bir husus da sporcuların psikolojik hazırlığıydı. Bu konuda da henüz istenilen seviyede değiliz. Çoğu sporcumuz heyecandan dem vurdu. Londra’da üst basamakta yer alan ülke sporcularının hepsinin psikologları vardı. Zaten altın madalya almış birçok sporcu başarılarının sırlarından bahsederken zihinsel antrenmanın önemini vurguluyor. Londra’daki başarısızlığımızın sebepleri arasında zihinsel antrenman yapılmaması, psikolojik destek alınmaması da etken. Spor psikoloğu Ceren Tokdemir’e göre bir sporcu her gün nasıl fiziksel antrenman yapıyorsa, mutlaka zihinsel antrenmana da düzenli vakit ayırmalı: “İmgeleme, kas gevşetme teknikleri, biofeedback, nefes teknikleri gibi pek çok zihinsel antrenman tekniği var. Türkiye’de hiçbir sporcu ya da takım, zihinsel antrenmana yeterli vakit ayırmıyor ya da doğru uzmanlarla çalışmıyor. Bu yüzden, Türkiye’nin sportif performansı istikrarlı değil ve tesadüfi başarılardan oluşan bir görüntü hâkim.”
   </p>
   <p>
    Londra’da hiçbir sporcumuz, fiziksel olarak güçsüzdüm, teknik-taktik anlamda iyi hazırlanmadım demedi. Gerekçeleri hep psikolojik yetersizliklerle ilgiliydi. Tokdemir’e göre, “Antrenmanda kaldırdığım kiloyu kaldıramadım.” demenin psikolojik dildeki anlamı, performans endişesidir ve çok da yaygın bir sorundur.
   </p>
   <p>
    Medyanın ilgisizliğinin, sponsor desteğinin yeterince olmamasının, büyük kulüplerin (F.Bahçe hariç) amatör branşlara yer vermemelerinin bu başarısızlıkta rolü olduğunu da belirtelim. Bazı branştaki sporcularımıza ‘tur atlama ihtimalleri yok’ düşüncesiyle köyde kalacak yer ayarlanmadı. Hatta hocalarının dahi Londra’ya götürülmediğine bu olimpiyatta tanık olduk.
   </p>
   <p>
    Spor Bakanı Suat Kılıç, olimpiyatlardan sonra başarısızlığın sebeplerine dair ayrıntılı bir çalışma yapacaklarını söyledi. Bakalım görelim.
   </p>
   <p>
   </p>
   <h3>
    <span>
     3 bakan, 3 görüş
    </span>
   </h3>
   <p>
    Yıl 1999: Spor Bakanı Fikret Ünlü: Çökmeye yüz tutmuş, verimsizlik ve çözümsüzlük barındıran bu yapıyı değiştirmeliyiz. Teşkilatı daha çağdaş bir yapıya kavuşturmak zorundayız.
   </p>
   <p>
    Yıl 2004: Spor Bakanı M.Ali Şahin: Türkiye olarak Atina’da başarılı olamadık. Eksiklerimizi de net bir şekilde gördük. “Dünyada sporda neredeyiz?” sorusunun cevabını aldığımızı düşünüyorum. Kazandığımız 10 madalya bir başarıdır; ama milletimizin beklentisi bu değildir. Bu sonucu iyi değerlendirmek ve yeniden bir yapılanma içine girmek zorundayız. Her şeyde olduğu gibi sporda da gerçekçi olmak gerekir. Oyunlardaki madalya tablosu, ülkelerin gelişmişlik düzeyini de sergiliyor. Biz atletizmde tek madalya kazandık. Öncelikle ülkemizde atletizmi geliştirmeli, her dalda ve her branşta başarılı atletler yetiştirmeliyiz. Atletizmde başarılı olamayan ülkeler, olimpiyatta da başarılı olmuş sayılmaz. Güreşte altın madalyasız dönüyoruz. Güreşi yeniden ele almamız gerekiyor. Masa başında olmak başka, işin içinde olmak başka. Atina’ya gitmem iyi oldu. Oyunlarla ilgili birçok şeyi yerinde gördüm.
   </p>
   <p>
    Yıl 2012 Spor Bakanı Suat Kılıç: 2020’de madalyaları toplayan ülke olmayı arzuluyoruz. Her branşta çalışmalar buna göre dizayn edilmeli. 2020’nin İstanbul’da olacağına inanıyorum. O gün bakan kim olur, o heyecanı kim yaşar bilemiyorum ama adaylığın temellerini sağlam attık. 2020’de inşallah sporu tabana yayan, sporla iç içe yaşayan ve büyük kafilelerle madalyaları da toplayan bir Türkiye hayalimiz var. İstanbul 2020 için iyi hazırlıklar yaptık, daha geride yapılacak işler de var. Sayın Başbakan’ın tam ve güçlü bir desteği var. Hükümet olarak bu yolda netice almak için kararlıyız.
   </p>
   <h3>
    <span>
     Spor Yazarı Hıncal Uluç: Sadece bakanlar değişir...
    </span>
   </h3>
   <p>
    Türkiye’de spor bakanı yok, Türkiye’de Gençlik Spor Genel Müdürü de yok. Bunlar hasbelkader oraya atanmış devlet memurları. Açık söylüyorum; devlet memuru. Spor bakanı da... Ama bu hükümete mahsus bir şey değil. Ben 1957’den beri gazetecilik yapıyorum. Her spor bakanı gider olimpiyatları seyreder, her olimpiyat dönüşü karar verir ve “A’dan Z’ye değişeceğiz!” der ve o A’dan Z’ye değişmeler Türkiye’ye dönen uçağın önünde söylendiğiyle kalır! Sadece spor bakanları değişir. Türk sporu değişmez.
   </p>
   <h3>
    <span>
     Atletizmde devşirmeler değil, bizim çocuklar
    </span>
   </h3>
   <p>
    1948 Londra Olimpiyatları’nda güreşçilerimiz tarih yazmıştı. 2012 Londra Olimpiyatları’nda ise bayan atletlerimiz tarih yazdı. Atletizmde Türk olimpiyat tarihinde ilk altın madalya, Londra’da gümüşle beraber geldi. Kadınlar 1500 metrede yarışan iki millî atletimiz Aslı Çakır Alptekin ve Gamze Bulut, ilk iki sırayı alarak unutulmaz bir başarıya imza attı. Aslı, 4:10.23’lük derecesiyle ilk sırayı alırken, Gamze Bulut ise 4:10.40’lık derecesiyle gümüş madalyanın sahibi oldu.
   </p>
   <p>
    Atletizmde Türkiye daha önce 1948 Londra Olimpiyatları’nda 3 adım atlamada Ruhi Sarıalp ve 2004 Atina’da çekiç atmada Eşref Apak ile bronz, 2008 Pekin’de de 5 bin ve 10 bin metrede Elvan Abeylegesse ile 2 gümüş madalya kazanmıştı.
   </p>
   <p>
    Londra’da Aslı ve Gamze’nin yanında 100 metre engellide Nevin Yanıt, 12.58’lik derecesiyle olimpiyat 5’incisi oldu, yüksek atlamada Burcu Ayhan ise finale kalarak tarih yazdı.
   </p>
   <p>
    1985 doğumlu Aslı, 2004 yılında Dünya Gençler Şampiyonası’nda final koşmuştu. Sonrasında ise eczaneden aldığı iğnenin yasaklı madde içermesi sebebiyle iki yıl süreyle spordan men edildi. Sporu bırakmayı bile düşündü. Ama onu tekrar motive eden, antrenörü ve sonradan eşi olacak olan, İhsan Alptekin’di. İhsan Alptekin, “Aslı’yla tırnaklarımızla kazıyarak bugüne geldik.” diyor.
   </p>
   <p>
    Aslı, Eylül 2006’da pistlere döndü. 2011’de ise Daegu’daki Dünya Üniversite Oyunları’nda altın madalyaya uzandı. Aslı, bu yıl başında hazırlık için Kenya’yı seçti. Kenya’daki kamptan döner dönmez İstanbul’da düzenlenen Dünya Salon Atletizm Şampiyonası’nda 3. oldu. Helsinki’deki Avrupa Şampiyonası’nda Türkiye’ye çok değerli bir altın madalya kazandırdı. Aynı yarışta millî atlet Gamze Bulut da gümüş madalyayı elde etti. 1992 doğumlu Gamze Bulut, F.Bahçe’de yetişti. 2009’da Yunanistan’da yapılan Balkan Gençler Atletizm Şampiyonası’nda üç bin metre engellide Balkan Şampiyonuydu. Helsinki’de Aslı’nın ardından gümüş aldı. Aslı ve Gamze Londra’da kazandıkları madalyayı tüm Türkiye’ye armağan etti: “Ramazan ayında herkesten dua istedik. Onların bize verdiği enerji bu başarıyı getirdi”.
   </p>
   <p>
    2004 Atina’ya 13, Pekin’e 16 atlet gitti. Londra’da 33 atlet ülkemizi temsil etti. Peki bu başarı nasıl geldi? Sporun içinden gelen bir başkana sahip olmaları ve kapak dosyamızda belirttiğimiz unsurları büyük ölçüde yerine getirmeleri başarıyı getirdi. Bu tabloda en çok emeği olanlardan biri 2004’ten beri federasyon başkanlığı yapan Mehmet Terzi’ydi. Eski bir atlet olan Terzi, öncelikle zayıf branşlar için yabancı sözleşmeli antrenörler getirdi. Türk antrenörlerin bilgi düzeyini yükseltmek için üst düzey antrenör seminerleri düzenledi. Yetenekli sporcuları belirleyip, branş okulları açtı, uzun süreli kamplar düzenledi. Uluslararası yarışmalara giden sporcularımızın tecrübeleri arttı. Sponsorluk anlaşmaları yaparak, sadece devletten gelecek bütçeyle yetinmedi.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=FD258BEF0A6A411DE95ED3A51BC574CE?newsId=33310), [web.archive.org (arşiv bağlantısı)](http://web.archive.org/web/20130820214524/http://www.aksiyon.com.tr:80/aksiyon/newsDetail_getNewsById.action;jsessionid=FD258BEF0A6A411DE95ED3A51BC574CE?newsId=33310)
