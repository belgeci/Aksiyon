# Yönetici dışarıda oynarsa, hakem de sahada oynar

*Behram Kılıç 2010.04.26*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bir Fener maçında kırmızıyı unuttu. Bir G.Saray maçında sarı-kırmızılı takım aleyhine hatalı penaltı verdi. Bir Beşiktaş maçında yumruk yemekten son anda kurtuldu.
  </font>
 </div>
 <div id="newsText">
  <font class="detail-text">
   <p class="MsoNormal">
    Futbol, aktörlerini sürekli değiştiren bir spor. Yıllarca manşetlerden düşmeyen bir futbolcu sahneden çekildiğinde aranmaz bile. Nasılsa yeni yıldızlar yetişmiştir. Ama yine de futbolcular sahnenin kenarında da olsa kendilerine yer bulmada biraz daha şanslı. Teknik direktör olabilirler örneğin. Yorumcu, sportif direktör ya da menajer olabilir, kazandıkları onca parayla iş dünyasına da girebilirler. Ya milyon dolarların döndüğü bu pazarın hakemiyseniz? Zaten mesleğinizi yaptığınız süre içinde kimseye yaranamayan, sahada yalnız adamsınız. Meslekten ayrıldıktan sonra ise durumunuz daha da vahim. Ne arayan olur, ne soran…
   </p>
   <p class="MsoNormal">
    Son yıllarda hakemler vaktinden önce çekilmeye başladı sahneden. ‘Düdüğü asma’ moda oldu. O hakemlerden biri de Ali Aydın’dı. 2004’te bıraktı hakemliği, üç buçuk yıl daha görev yapabilecekken... Sıra dışı bir hakemdi. Hakemlik hayatında unutulmayacak kararlara imza attı. G.Saray’a, F.Bahçe ile oynanan bir maçta 4 kırmızı kart verdi mesela. Çift sarı karta rağmen Çaykur Rizeli Victoria’yı ihraç etmedi örneğin. Ve yine bir G.Saray maçında Beşiktaş lehine verdiği 2 penaltıdan sonra moda tabirle düdüğü astı. Onu istifaya dönemin Galatasaray başkanı, merhum Özhan Canaydın davet etmişti. Ancak Aydın’ın hakemliği bırakma sebebi başkaydı.
   </p>
   <p class="MsoNormal">
    Aydın’la hem bu unutulmayan maçları konuştuk, hem de hakemliğin bugününü.
   </p>
   <p class="MsoNormal">
    1990 yılında 29 yaşındayken başlar hakemliğe Ali Aydın. O yıl, amatör futboldan koptuğu yıldır aynı zamanda. Futbolu bıraktığından dolayı aşırı kilo alır. Akın Batu isimli tanıdığı ona hakemliği önerir. Hakemlere edilen küfürlerden dolayı başta karşı çıkar ama zamanla basamakları ikişer ikişer atlayınca ısınır mesleğe. 1994 yılında Süper Lig hakemidir. Basamakları hızla çıkınca hâliyle küfürler daha da artar.
   </p>
   <p class="MsoNormal">
    -Size göre iyi hakem olmanın kriteri nedir?
   </p>
   <p class="MsoNormal">
    Verdiğiniz bir kararı maçtan sonra kendi kendinize tartıyor ve bu tartmanızda bir rahatsızlık duyuyorsanız siz ‘iyi hakem’ oldunuz demektir. Ama ‘oldu, bitti, ne yapalım?’ dediğiniz anda sıradan hakem olursunuz.
   </p>
   <p class="MsoNormal">
    -Maç alamama korkusu, takımdan, seyirciden etkilenme durumları ortaya çıkarsa…
   </p>
   <p class="MsoNormal">
    Sizden hakem olmaz.
   </p>
   <p class="MsoNormal">
    -Maça çıktınız, hata yaptınız, o hatada kalırsanız…
   </p>
   <p class="MsoNormal">
    Şimdi hakemler devre arasında cep telefonuyla sağı solu arıyor. MHK (Merkez Hakem Kurulu), ‘telefonunuz kapalı olsun’ diyor; ama adamın 5-6 hattı var. Konuştuğu kişi ‘hata yaptın’ diyor. O hakem de ikinci yarı ‘çat’ diye bir düdük çalıyor. Hem maçı hem kendini tam perişan ediyor.
   </p>
   <p class="MsoNormal">
    -Bir hakemin maç içinde kontrolü kaybettiği olur mu?
   </p>
   <p class="MsoNormal">
    Olur. Bir örnek vereyim. En son bıraktığım G.Saray-Beşiktaş maçı...
   </p>
   <p class="MsoNormal">
    Ali Aydın’la bu maçı konuşmamak olmazdı. Önce maç öncesi halet-i ruhiyesini uzun uzadıya anlatıyor bize. Hatta hakemlikteki son 5 sezonuna kadar varıyor bu durum: “Ben hakemliğimdeki son 5 sezonda hiç rahat maça gitmedim. Ya derbi yönettim, ya bir final, ya terfi maçı, ya da düşme hattında kritik maç. Hep zor maçlar beni buluyordu. G.Saray-Beşiktaş maçından önceki son 10 günü size söyleyeyim. Çarşamba maç yönettim. Pazar maça çıktım. Sonraki çarşamba Portekiz’de, Portekiz-İtalya maçını yönettim. Maçın ertesi günü G.Saray-Beşiktaş maçına atandığımı öğrendim. Perşembe İstanbul’a geldim. Aynı gün Trabzon’a geçtim. Karayoluyla Ordu’ya gittim. Formamı değiştirdim. Hanıma kapıdan ‘merhaba’ deyip tekrar İstanbul’a döndüm. Cumartesi dinlendim, pazar günü de G.Saray-Beşiktaş derbisine çıktım.”
   </p>
   <p class="MsoNormal">
    Aydın’a göre, bir hakeme yapılabilecek en büyük kötülük budur. Yani arka arkaya maç vermek... Oysa MHK, elindeki değeri korumalı. Hakemini vücut ve kafa olarak dinlendirip maça öyle çıkartmalı. O gün kendisine yapılan şey bugün Fırat Aydınus’a yapılıyor. Arka arkaya maçlar alan Aydınus, F.Bahçe’nin düşmanı ilan edildi biliyorsunuz. Neyse, biz tekrar o maça gidelim. Ali Aydın, o maçta Beşiktaş lehine 2 penaltı kararı veriyor. Ve Siyah-Beyazlılar maçı 2-1 kazanıyor. Sonrasında merhum Galatasaray Başkanı Özhan Canaydın’ın açıklamaları: “Ali Aydın düdüğünü asmalıdır.”
   </p>
   <p class="MsoNormal">
    Aydın, algılama sorunu çektiği için o kararları verdiğini söylüyor bize.
   </p>
   <p class="MsoNormal">
    O maçta Ahmet Hassan’a verdiği penaltıda Mısırlı oyuncunun çekildiğini gördüğünü söylüyor. Ama maçı tekrar izlediğinde hata yaptığını kendisi de kabul ediyor. Ona göre ikinci penaltıda ise sorun yok. İlk penaltıya gelince… Kendisine kızıyor: “Bana bu şekilde bir hata yapmak yakışmadı. İnsanların benden beklentisine o şekilde karşılık vermemem lazımdı. O maçtan sonra hakemliği bırakma nedenim budur. Bana yakışmadı o hatalar.”
   </p>
   <p class="MsoNormal">
    Aslında bu kararı almasında o maçtan 6 hafta önce oynanan F.Bahçe-Ç.Rize maçının de etkisi vardır. Hatta o maçtan sonra da hakemliği bırakmayı düşünecektir. “Zaten 6 hafta önce F.Bahçe-Çaykur Rize maçında Rizeli Victoria’ya sarı kart silindiği için kırmızı gösterememiştim.” diyor ve bizi o maça götürüyor.
   </p>
   <p class="MsoNormal">
    -Hocam o nasıl oldu?
   </p>
   <p class="MsoNormal">
    Yağmur yağıyordu. Karta yazdığım 14’ün 4’ü silinmiş. Ben niye ikinci sarıyı göstermeyeyim ki! F.Bahçeli’yi atmadın deseler anlayacağım. Ama ben ne kadar hatalıysam, başkaları da hatalı. İki takımın kulübeleri kartları tutar. Herkes Victoria’nın kartı olduğunu biliyordu. Kimse uyarmadı beni.
   </p>
   <p class="MsoNormal">
    -Hocam yan hakemler de uyarmadı.
   </p>
   <p class="MsoNormal">
    Güven var ya, ‘Ali Aydın hata yapmaz’ düşüncesi var ya...
   </p>
   <p class="MsoNormal">
    -Hata yaptığınızı ne zaman öğrendiniz?
   </p>
   <p class="MsoNormal">
    Ben maçı bitirdim. İçeri girdim. Çok güzel maç yönettiğimi sanıyordum. Gözlemci geldi, ‘Ali Bey, bir futbolcuya çift sarı var’ dedi.
   </p>
   <p class="MsoNormal">
    -Ne yaptınız?
   </p>
   <p class="MsoNormal">
    F.Bahçe Başkanı Aziz Yıldrırım ile Çaykur Rize yöneticisi Yılmaz Zehiroğlu’nu odaya çağırdım. Onların gözü önünde raporumu yazdım. İkisine de okuttum. ‘Bu rapor değişmeyecek’ dedim. Stadyumdan da 1 saat geç çıktım. Aynı kâğıdı federasyona gönderdim. Kimsenin yapmayacağı işi yaptım. Çünkü ben hakemliği bırakmayı o gün kafama koymuştum.
   </p>
   <p class="MsoNormal">
    Geçmişe gidince iç geçiriyor Ali Aydın. O maçta yaptığı hatadan dolayı da kendisine kızıyor. ‘Belki de kendime aşırı güvenimin kurbanı oldum’ diyor. Hatırlayacağınız gibi 1-1 biten F.Bahçe-Ç.Rize maçı tekrarlanıyor. Ve F.Bahçe, tekrar edilen maçı kazanıyor. Sezon sonu da şampiyon oluyor. Ali Aydın ise F.Bahçe-Rize maçından sonra spor yorumcularının yanı sıra siyasi köşe yazarlarının bile kendisine sahip çıktığını hatırlatıyor. “Hepsi ‘Ali Aydın hata yapmıştır. Ama onu kaybetmeyelim’ diye yazdı. Tanımadığım insanlar, bana destek verdi. MHK de bir hafta sonra beni bir maça tayin etti.”
   </p>
   <p class="MsoNormal">
    -Şimdi bütün bunlardan sonra G.Saray-Beşiktaş maçı da gelince…
   </p>
   <p class="MsoNormal">
    Evet. Ligin bitmesine sanırım 6 hafta vardı. İki şey yapabilirdim. Ya pardon deyip 4-5 hafta dinlenirdim. Ya da ‘bu sene bana maç vermeyin, seneye unutulur bu hata’ diyerek devam ederdim.
   </p>
   <p class="MsoNormal">
    -Ama siz 3. yolu seçtiniz.
   </p>
   <p class="MsoNormal">
    Ben hiçbirini yapmadım. Fenerbahçe-Çaykur Rizespor maçından sonra hiç tanımadığım insanlar bana bir onur verdi. O güvenin karşısında onlara bir şey sunmam lazımdı. Ben de bunu sundum. Hakemliği bıraktım.
   </p>
   <p class="MsoNormal">
    -Sonra pişman oldunuz mu?
   </p>
   <p class="MsoNormal">
    Oldum. Şöyle oldum. İki üç sene sonra oldum.
   </p>
   <p class="MsoNormal">
    -Nasıl yani?
   </p>
   <p class="MsoNormal">
    Bakıyorum, biri hakemliği bıraktığı zaman gazeteler şöyle yazıyor: Ali Aydın da Özhan Canaydın’ın sözüyle hakemliği bırakmıştı. Bu canımı çok acıttı. Keşke diyorum o zaman değil de sezon sonunda bıraksaydım.
   </p>
   <p class="MsoNormal">
    Ali Aydın, geçtiğimiz günlerde vefat eden Canaydın’ın hastalanmadan önce kendisini aradığını ve ‘Hayatımda futbol adına en çok üzüldüğüm şey, benim sana söylediğim o laftır’ dediğini de bir kez daha hatırlatıyor.
   </p>
   <p class="MsoNormal">
    Hakemlik hayatı boyunca Aydın’ı en çok destekleyen Haluk Ulusoy bile onun hakemliği bırakmasına engel olamaz: “Haluk Ulusoy ‘bırakmanı istemiyorum’ dedi. Ama ona gerekçelerimi anlatınca ‘hakikaten sen adammışsın’ diyerek bana ‘eğer müsaade edersen basın toplantısında yanına oturmak istiyorum’ dedi.”
   </p>
   <p class="MsoNormal">
    FIFA kokartlı eski hakemimiz, tam bu noktada ‘bir hakemin performansının iyi olması yöneticisine bağlı’ diyor. Ona göre, MHK’nin her tarafı oynarsa tüm hakemler de sahada oynar. Hangi hakem olursa olsun: “Eğer senin yöneticin dikse, sana sahip çıkıyorsa, birilerinden korkmuyorsa sen de iyi maç yönetirsin. Ama adam seni satıyorsa, birilerinden korkuyorsa sen de ona göre tavır alırsın. İyi yöneticinin hakemi de iyi olur. Eğer ben hakemliğim dönemimde ‘bu adam gördüğünü çalıyor’ dedirtmişsem, benim arkamda hep Haluk Ulusoy var olduğu için bunu başardım.”
   </p>
   <p class="MsoNormal">
    -Bugün için durum nedir?
   </p>
   <p class="MsoNormal">
    Hemen bir örnek vereyim. Yardımcı hakem Orkun Aktaş, İstanbul Büyükşehir-F.Bahçe maçında golü iptal etti. Haklıydı. Sen F.Bahçe bağırıyor diye adama maç vermedin. Adama maç verirsen camiana şunu söylemiş olursun: Arkadaşlar, bakın kim ne derse desin, biz doğru yapanın yanındayız. Eğer siz adalet dağıtması için maça yolladığınız kişiye adaletli davranıp arkasında duramazsanız zaten bu iş bitmiştir.
   </p>
   <p class="MsoNormal">
    -Federasyon başkanlarının hakemleri olur mu?
   </p>
   <p class="MsoNormal">
    Bana da diyorlar; Haluk Ulusoy’un adamı... ‘Haluk Ulusoy’un adamı’ ne demek? Ben adam değil miyim? Gelen yönetimler, bir önceki dönemdeki yöneticileri onun bunun adamı gördükleri için hata yapıyor. Ben Süper Lig gözlemcisiydim. İki buçuk sene bu görevi yaptım. Haluk Ulusoy ile yemek yedim diye görevden oldum. Tanıdığım insanlarla yemek yiyemeyecek miyim? Ya yarın da seni Mahmut’un adamı diye işten atarlarsa ne yapacaksın?
   </p>
   <p class="MsoNormal">
    Hiç kuşkusuz Ali Aydın deyince akla en çok F.Bahçe-G.Saray maçında verdiği 4 kırmızı kart geliyor. Ve biz sözü o maça getiriyoruz. Bir derbi maçta bir takıma 4 kırmızı kart çıkartan başka hakem yok. Belki de dünyada böyle bir örnek yok. Ali Aydın, alışılagelmiş düzeni yerle bir etti bu maçta.
    <span>
    </span>
   </p>
   <p class="MsoNormal">
    -Hocam o maçta bazı kartları tolere edemez miydiniz?
   </p>
   <p class="MsoNormal">
    Nasıl edeyim? Biri gelmiş yumruk atmış, biri gelmiş alkışlıyor, öbürü saçından çekiyor, öbürü gelmiş rakibe basıyor. Ben kart verme sevdasında değilim ki. Aptal mıyım ki bir camiayı karşıma alayım? Ama o maçta verdiğim kartları bir önceki maçta da verdim, bir sonraki maçta da vermeye devam ettim. Kuralı es geçemem ki.
   </p>
   <p class="MsoNormal">
    -O kartların Türk futboluna katkısı ne oldu?
   </p>
   <p class="MsoNormal">
    F.Bahçe-G.Saray maçında gösterilen 4 kırmızı kart bu ülkede hakemlerin önünü açtı. O maçtan önce büyüklere kolay kolay kart gösterilmiyordu. Cem Papila o maçtan sonra Beşiktaş’a Samsun maçında 5 kırmızı verdi. Kim ne derse desin büyük takımlar kollanıyordu. Bir şekilde kollanılıyordu.
   </p>
   <p class="MsoNormal">
    -Bunun ispatı var mı?
   </p>
   <p class="MsoNormal">
    İspatla dersen ispatı yok.
   </p>
   <p class="MsoNormal">
    -Maçtan sonra soyunma odasında ‘4 kırmızı verdim. Aman Allah’ım ben ne yaptım!’ diye düşündünüz mü?
   </p>
   <p class="MsoNormal">
    Hayır. Hakem arkadaşlarıma şöyle dedim: Arkadaşlar hep beraber otele gidiyor, maçı izliyoruz. Otele gittik. Maçı izledik. Hakikaten kartlar cuk diye oturdu.
   </p>
   <p class="MsoNormal">
    -Hasan Şaş’a verdiğiniz kart çok eleştirildi.
   </p>
   <p class="MsoNormal">
    Hasan’a vermeseydin diyenler çok oldu. Ama Hasan Şaş, arkadan Serhat’ın saçını çekti.
    <span>
    </span>
   </p>
   <p class="MsoNormal">
    -‘Kavgayı ayırıyordum’ diyor.
   </p>
   <p class="MsoNormal">
    Niyet o olsa da şeklen yanlış. Ayırmak için saçını çekmezsin, arasına girer, iki elinle tarafları itersin.
   </p>
   <p class="MsoNormal">
    Ali Aydın’ın geçmişinde, Beşiktaş’ın 2001’de İnönü’de G.Antep’le oynadığı maçta yaşanan olay da önemli rol oynar. O maçta Siyah-Beyazlı bir taraftar sahaya girerek kendisine vurmak istemiş, ancak emniyet güçleri taraftarı son anda yakalamıştı. Aydın, samimi bir şekilde, o olaydan etkilendiğini söylüyor: “Neden etkilendim biliyor musun? Sahaya atlayan o insanı aldılar, tribüne koydular. Ondan, yani sistemin çarpık işlemesinden etkilendim. En fazla bana iki yumruk atardı. Ama tekrar tribüne gönderildi. Adamın ifadesini dahi almadılar.”
   </p>
   <p class="MsoNormal">
    Günümüze gelirsek… Ali Aydın, bugünkü MHK’nin bir sürü yanlışı olduğunu belirtiyor. Atamalardan tutun da hakemlere karşı davranışlara kadar… Mesela, MHK’nin ligi 12 hakemle idare ettiğini iddia ediyor. Kadrosunda 32 hakem olmasına rağmen… Yeni hakem kadrosu oluşturamadıklarını belirtiyor. Çünkü ona göre MHK bu işi bilmiyor. Ancak o, Türk hakemliğinin şu an içinde bulunduğu durumu, özerk federasyonun seçim kriterlerine bağlıyor: “Futbol Federasyonu özerk. Seçilmek güzel bir şey. Doğrusu da budur. Ama Futbol Federasyonu gibi büyük bir yapıya bu biraz bol geliyor. Federasyon başkanını kulüpler seçiyor. Süper Lig’de yer alan bir kulübün diyelim ki 5 oyu var, bir başka kulübün daha düşük oyu var. Ne yapıyor federasyon, 5 oyu olan kulüpten oy almak için ona taviz veriyor. Bence meselenin özü budur.”
   </p>
   <p class="MsoNormal">
    -Ali Aydın’a hakemlik hayatı boyunca siz kaç verirdiniz?
   </p>
   <p class="MsoNormal">
    Hakemlik hayatı boyunca Ali Aydın’ın vicdanına 10 yıldız veririm. Hata yaptım, kural hatası yaptım, ama art niyet yoktu. Şeytani düşünce yoktu. Sahadaki Ali Aydın’a ise siz karar verin.
   </p>
   <p class="MsoNormal">
    -Soyunma odasında kapınıza tekme vuran yönetici oldu mu?
   </p>
   <p class="MsoNormal">
    Çok. Hiç unutmam. Daha hakemliğimin ilk yıllarıydı. İki ilçe takımının 3. Lig’deki maçına gittim. İki takım da kritik. Yenilen düşecek. İlk yarı ev sahibi takım mağlup. Soyunma odasına giderken, mağlup takımın kulüp başkanı ceketini geriye doğru açtı. Belinde iki tabanca vardı. ‘Ali hocam’ dedi, ‘ikinci yarı telafini bekliyorum!’ Ve gitti. Ama maç 1-0 bitti. Maçtan sonra kaburgam teklemendi, arabamın camı kırıldı. Her şey oldu. Hakemlik yapacaksan bu tehditlere aldırış etmeyeceksin.
   </p>
   <p class="MsoNormal">
    -Bir insan niçin hakemlik yapar?
   </p>
   <p class="MsoNormal">
    Şu an için para. Bir Süper Lig hakemi maç başına 2 bin 500 lira alıyor. Bank Asya’da bin lira civarında. İkinci liglerde 600 lira. Bir amatör maç 40 milyon. İstanbul, Ankara’da haftada 4-5 maç yönetirsin.
   </p>
   <p class="MsoNormal">
    -Bir hakem ‘F.Bahçe, Beşiktaş ve G.Saray’ı karşıma almayayım’ diye düşünür mü?
   </p>
   <p class="MsoNormal">
    Bugün kesinlikle düşünüyor. Çünkü MHK büyük takımlar lehine hata yapanı bir hafta sonra yine maça gönderiyor. Ama büyük takım aleyhine hata yaparsan, dinlendiriyor. Hakem aptal değildir. Hakem dünyanın en zeki insanıdır. Hakem karşıyı iyi gören, karşıdaki yöneticinin bukalemunluk yaptığını en iyi tespit eden adamdır. Sonuçta maç alacak adam.
   </p>
   <p class="MsoNormal">
    -Maç içinde oyuncularla ilişkiniz nasıldı?
   </p>
   <p class="MsoNormal">
    Oyuncular art niyetli oluyor. Oyuncu maçı kazanmak ister. Seyirci profili ile oyuncu profili arasında hiç fark yok. Seyirci gönül verdiği takımının lehine hata yapan hakemi alkışlar. Futbolcu da kendi takımı lehine hata yapan hakemi alkışlar. Mesela, sen hiçbir futbolcunun hakemin yanına gelip ‘hocam, bu golü elle attım’ dediğini duydun mu? Ama aynı oyuncu maçtan sonra ‘elle attım’ der. Madem adamsın, madem dürüstsün, madem kendine saygın var. O zaman maç içinde desene bunu. Hakemi uyarsana. Hakem de orada emek veriyor. Maalesef futbolda yalnızca benim lehime olsun anlayışı var.
   </p>
   <p class="MsoNormal">
    -Hakemler bazı oyunculara karşı ön yargılı olur mu?
   </p>
   <p class="MsoNormal">
    Tabii. Bu sezon oynanan F.Bahçe-Antalya maçında Antalyalı oyuncunun Emre’ye net penaltısı vardı. Hakem pozisyona yakındı. Vermedi. Niçin, Emre’nin kendini sürekli yere attığını düşündüğü için. Hakem diyor ki yine attı. O penaltıyı verdirmeyen aslında futbolcunun kendisi. Ergün Pembe yerdeyse mutlaka faul vardır dersin. Çünkü her hakem bilir ki Ergün kendini yere atmaz.
   </p>
   <p class="MsoNormal">
    -Oyuncular hakemi baskı altına alır mı?
   </p>
   <p class="MsoNormal">
    Kesinlikle baskı altına alır. Özellikle de büyük takımların öndeki oyuncuları. Zaten onlara kart verilmiyor bu ülkede. Niye verilmiyor? Çünkü federasyon, ‘Fenerbahçe, Galatasaray, Beşiktaş bağırmasın’ istiyor.
   </p>
   <p class="MsoNormal">
    -Bir kulüp bir hakemi nasıl etki altına alır?
   </p>
   <p class="MsoNormal">
    Bir kulüp bir hakemi etki altına alamaz. Bir kulüp MHK yönetim kademesini etki altına alır. MHK’nin düşünce yapısını bir hakem çok rahat anlar. Mesela, büyük takım lehine hata yaptıysan ve bir daha o takımın maçındaysan mesajı alırsın. Kimse aptal değil.
   </p>
   <p class="MsoNormal">
   </p>
   <p class="MsoNormal">
    -Hocam siz bir maçı izlerken hakemin maç içindeki niyetini anlar mısınız?
   </p>
   <p class="MsoNormal">
    Kesinlikle anlarım. Ben şu anda hangi hakemin hangi maça niye atandığını, hangi hakemin hangi maçta ne yapabileceğini çok iyi biliyorum. Hangi maçta hangi hakemin çok kötü maç yöneteceğini de biliyorum.
   </p>
   <p class="MsoNormal">
    -Süper Lig’de hangi hakemler için bu kesinlikle dürüsttür dersiniz?
   </p>
   <p class="MsoNormal">
    Bu soruyu gidin yardımcı hakemlere sorun. Yardımcı hakemler hangi hakem dürüst, hangi hakem değil, hepsini size söyler. Yardımcı hakemler hakemin ciğerini bilir. Hem de çok iyi bilirler.
   </p>
   <p class="MsoNormal">
   </p>
   <p class="MsoNormal">
    Düdük asan hakemler
   </p>
   <p class="MsoNormal">
   </p>
   <p class="MsoNormal">
    Ligde tansiyon yükselirken en çok eleştirilenler hakemler oluyor. Bu hakemlerin çoğu MHK ile ters düşüyor ve düdüğü asıyor. Son 20 yıllık dönemde 16 FIFA, 27 üst klasman hakemi düdüklerini astı. En son Hakan Sivriservi hakemliği bırakmıştı. İşte düdüğünü asan bazı ünlü hakemler: Selçuk Dereli, Bülent Yavuz, Cem Papila, Metin Tokat, Mustafa Çulcu, Metin Aydoğan, Orhan Erdemir, İsmet Arzuman, Bülent Uzun, Erol Ersoy, Ali Aydın, Ayhan Yücebilgiç, İlhami Kaplan, Muhittin Boşat, Serdar Çakman, Vahap Beyaz, Sadık İlhan, Osman Avcı, Taner Yalçındağ, Hamza Mısır, Yüksel Okçuoğlu, Abdurrahman Arıcı, Adnan Türkan, Yılnur Önen, Ergül Yücedağ, Ali Uluyol, Çetin Sarıgül, Kadir Tozlu, Hakan Sivriservi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=991A7E3255AC42083AA62EE352A23EB2?newsId=26619), [web.archive.org (arşiv bağlantısı)](http://web.archive.org/web/20130118093742/http://www.aksiyon.com.tr:80/aksiyon/newsDetail_getNewsById.action;jsessionid=991A7E3255AC42083AA62EE352A23EB2?newsId=26619)
