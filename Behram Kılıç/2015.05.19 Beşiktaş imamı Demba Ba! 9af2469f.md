# Beşiktaş imamı Demba Ba!

*Behram Kılıç 2015.05.19*

<div class="pNewsDetailMainContent" itemprop="articleBody">
 <p>
  Sezon başı Chelsea’den transfer edilen Demba Ba, havaalanında taraftarların tekbirleriyle karşılanmıştı. Bakalım bu tekbirler 70 bin kişinin katılımıyla sezon sonu Sultanahmet Camii’nde tekrarlanacak mı?
 </p>
 <p>
  Yaşadığımız coğrafya itibarıyla bazı nimetlerin içinde yüzüyoruz. Bizden öncekilerin sayesinde zahmetsiz elde ettiğimiz nimetlerin başında geliyor ezan sesiyle uyanmak. Birçoğumuz belki farkında bile değildik bunun. Ta Beşiktaş Müslüman futbolcu Demba Ba’yla sözleşme imzalayana dek. Senegalli oyuncu ezan sesiyle uyanmanın ne büyük bir nimet olduğunu hatırlattı bize. Siyah-beyazlı takımı tercih etmesindeki önemli etkenlerden biri de Türkiye’nin Müslüman bir ülke olmasıydı. Yoksa şu sözler dökülmezdi dudaklarından: “Müslüman bir ülkede olmak, benim futbola daha rahat konsantre olmamı ve daha mutlu olmamı sağlıyor. Türkiye’de özel hayatıma çok uygun bir ortam var. Burada olmaktan dolayı çok huzurluyum ve kendimi tamamen futbola verebiliyorum.”
 </p>
 <p>
  90’larda Televole kültürünü yurt sathına yayan futbolcu kuşağından sonra, düzgün aile yaşantısına sahip oyuncular artıyor her geçen gün liglerimizde. Mesela Kuyt, Alex De Souza gibi yıldızlar hem profesyonellik hem de aile yaşantılarıyla örnek bir hayat sürdüler bu topraklarda. Ve sevildiler. Demba Ba da kısa zamanda onlardan biri olmayı başardı. Daha ilk yılında her takımdan taraftarların sevdiği oyunculardan biri oldu.
 </p>
 <p>
  Sezon başında Chelsea gibi bir takımdan Beşiktaş’a geldiğinde kimse onun sanki 40 yıldır camianın içindeymiş gibi hareket edeceğini kestiremiyordu. Çabuk kaynaştı takım arkadaşlarıyla. Hem onların hem yönetimin hem de taraftarın gözdesi oldu. Adına şarkılar bestelendi, şiirler yazıldı.
 </p>
 <p>
  İlk etapta golleriyle öne çıktı. Zamanla inancıyla... Bu iki özelliği hep dengeli gitti. Necip Fazıl’ın dile getirdiği ‘Yokluğunda buldum seni’ dercesine sarıldı ezana, namaza. Ama bir Hagi, bir Alex gibi de döktürdü sahada. Gollerini ardı ardına sıraladı. Bu yönünü az sonra anlatalım isterseniz. Önce onu sıra dışı yapan inancıyla ilgili kısmını açalım.
 </p>
 <p>
  Sabah namazlarını neredeyse her gün evinin yakınındaki camide kılıyor. Gün doğarken uyanıp namaz için camiye giden kaç kişi var çevremizde? Namazdan sonra eve gelip biraz daha uyuyan, antrenmana gitmek için kalkan, antrenman bittikten sonra tekrar eve gelip uyuyan, uyandığında eşi ve çocuklarıyla vakit geçiren biri o. Mütevazı bir özel hayatı, namazı merkeze alan bir yaşantısı var. Ve bu hayat onu çok mutlu ediyor. Birçok röportajında İstanbul’un havasına, suyuna, güneşine olan sevgisini belirtti ama her defasında ezana ayrı bir paragraf açtı: “En güzel taraflarından biri de sabahları ezan sesini duyarak uyanıyorum. Bunu tarif edecek kelimeler bulamıyorum. Benim için çok özel bir duygu ve büyük mutluluk.”
 </p>
 <p>
  Twitter’dan bir takipçisi “Hey Demba! Bana yardım eder misin? Sabah namaz kılmaya kalktığında beni de uyandırır mısın? Eğer beni ararsan namaz kılacağım.” diye mesaj attı ona. Demba Ba’nın “Numaranı yolla.” cevabı sosyal medyada gündem oldu. Takipçisi de denileni yaptı. Senegalli camiye gittiği ilk sabah namazı esnasında unutmadığı o takipçisini aradı cep telefonundan. Açılmadı telefon ama o ısrarla aramayı sürdürdü. Çünkü karşısındaki kişinin samimiyetine inanmıştı.
 </p>
 <p>
  Bir başka gün âdeta farkında olmadığımız bir nimeti daha gözümüzün içine sokacaktı: “Ezan okunduktan 5 dakikada sonra nerede olursanız olun cami buluyorsunuz. Bu beni çok mutlu ediyor.” Ama yüzde 99’u Müslüman olan ülkem insanına, çaktırmadan, belki bilinçle, bir eleştirisi de vardı: “Beni çok şaşırtan olaylardan biri de namaz vakti bu kadar az kişinin camiye gitmesi.”  İslami yaşantısıyla bir nevi elçilik yapıyordu. Gittiği her ortamda İslam’ın güzelliklerini göstermeye çalışan insanların bu güzel dini yanlış bildiğini, yanlış anladığını düşünen biriydi o. Ocak ayında 12 kişinin öldüğü Charlie Hebdo katliamının çok konuşulduğu dönemde Fransız televizyonu Canal Plus’a çıktı. Sunucunun “Müslüman mısın yoksa İslamcı mı?” sorusuna, “Yıllardır Müslümanlar öldürülüyor. Öldürenlere siz hangi dine mensupsunuz demedik. Katil her yerde katildir.” cevabını verdi.
 </p>
 <p>
  Her golünden sonra secdeye kapandı, şükretti Allah’a. “Nimetlere ve başarıya şükretmeyi ve şükrettikçe başarmayı Hazreti Muhammed’den öğrendim.” açıklamalarında bulundu. Peygamber Efendimiz’in (SAV) ‘herkese hoşgörülü davranıp kimseyi incitmemesi, herkesi doğruya çağırması, kadınlara ve çocuklara şefkatle yaklaşması, kendisine gelen herkese yardım etmesi’ çok etkiledi Demba Ba’yı. Türkiye’ye transferinden hemen önce vatandaşı F.Bahçeli Musa Sow ile birlikte umreye gitti. Başta ülkesi Senegal olmak üzere, Afrika ve Filistin’e yaptığı maddi yardımlarla da örnek oldu.
 </p>
 <p>
  Onun sayesinde yıllarca Beşiktaş tribünlerinin dilinden düşmeyen “Pascal bizi diskoya götür” tezahüratının yerini “Demba Ba bizi cumaya götür” tezahüratı aldı. Bu tezahürat Pascal Nouma’nın bile hoşuna gitti: “Ben taraftarı diskoya götüremedim ama Demba Ba’nın onları camiye götürmesini çok isterim.”
 </p>
 <p>
  Usta komedyen Kadir Çöpdemir’in ona yazdığı şiir de “Bizi Cumaya Götür’ adını taşıyordu. Şöyle diyordu şiirinde Çöpdemir: “18’den yapıştırdın füzeyi / Bir vuruşta sarstın rakip kaleyi / Otomatik buluyorsun kıbleyi / Götür bizi Demba Ba cumaya götür”...
 </p>
 <p>
  Taraftarların dilinden düşürmediği bestelere konu oldu. Müslüm Gürses’in seslendirdiği ‘Hangimiz Sevmedik Çılgınlar Gibi’ şarkısı ona uyarlandı. “Demba Ba seninle imana geldik, Demba Ba bize imam olsana” diye tribünlerin dilinden düşmeyen bu uyarlamayı ünlü sanatçılar Hakan Altun, Zafer Algöz, Umut Kurt gibi isimler bile seslendirdi.
 </p>
 <p>
  Aylık futbol dergisi Four Four Two’da yer alan bir röportajında ona şöyle bir soru soruldu: “Şampiyon olursanız bunu nasıl kutlayacaksın?” Senegallinin cevabı bugüne kadar hiç benzeri olmayan bir içeriğe sahipti: “Şampiyon olursak taraftarlarımızı Sultanahmet Camii’nde sabah namazına bekliyorum! Ama özellikle sabah namazına. Biz o kadar uğraşıp şampiyon olduktan sonra onlar da bir sabah erken kalksın artık!”
 </p>
 <p>
  Sonrasında caminin imamı İshak Kızılaslan, şampiyon olmaları hâlinde hem Demba Ba’yı hem de Beşiktaş taraftarlarını sabah namazına beklediklerini söyledi. İmam, “Gerekirse Ayasofya Meydanı’nı da kullanırız.” sözleriyle 70 bin kişiyi ağırlayabileceklerini duyurdu. Şu an ligin zirvesinde yer alan ekiplerden biri olan Beşiktaş şampiyon olursa, yeryüzünde bugüne kadar hiç yaşanmamış bir olaya şahitlik edebiliriz bu topraklarda.
 </p>
 <p>
  Tüm bunların yanında Demba Ba, neredeyse her hafta gollerini de atmaya devam ediyor. Son vuruşları mükemmel, pozisyonlarda nerede duracağını çok iyi biliyor. Daha şimdiden 6 milyon bonservis bedeli karşılığında 4 yıllığına anlaştığı, formasını ilk kez deplasmandaki Feyenoord maçında giydiği Beşiktaş’ın tarihine geçti. Bu maçın rövanşında Ba, 3 gol birden attı. Böylece Beşiktaş’ın Avrupa kupalarındaki ilk hat-trick yapan oyuncusu oldu. Şu ana kadar oynadığı 42 resmî maçta attığı 27 golle de siyah-beyazlı takımın bir sezonda en çok gol atan oyuncusu sıfatıyla kulüp tarihine geçti.
 </p>
 <p>
  O’ takımdan izole duran bir yıldız oyuncu değildi. Israrla, atacağı gol sayısının iyi bir oyuncu olup olmadığı yönünde kriter kabul edilemeyeceğini dile getiriyordu. Takım 11 futbolcudan oluşuyordu ve tüm arkadaşlarının başarıda payı vardı. Takımda yer alan Mustafa Pektemek, Cenk Tosun gibi forvetler de onunla oldukları için çok şanslıydı. Zira Demba Ba bir şeyler öğretmekten zevk alan bir profesyoneldi. Nitekim Cenk Tosun onun için şöyle diyecekti: “Öğretmekten zevk alıyor. Onun arkasında yedek kalmak bile bir futbolcu için öğretici.”
 </p>
 <p>
  Demba Ba’ya göre şampiyonluk yolunda Beşiktaş’ın en büyük avantajı, takımın oyun ve oyuncu kalitesi. Türkiye’de en beğendiği futbolcu takım arkadaşı Gökhan Töre. Teknik direktörü Slaven Bilic’in de ligin en iyi hocası olduğunu düşünüyor.
 </p>
 <p>
  Sezon başı Chelsea’den transfer edilen Ba, havaalanında taraftarların tekbirli tezahüratlarıyla karşılanmıştı. Bakalım bu tekbirler 70 bin kişinin katılımıyla sezon sonu Sultanahmet Camii’nde tekrarlanacak mı?
 </p>
</div>


Kaynak: [www.aksiyon.com.tr](http://www.aksiyon.com.tr/spor/besiktas-imami-demba-ba_550954), [web.archive.org (arşiv bağlantısı)](http://web.archive.org/web/20150718121349/http://www.aksiyon.com.tr/spor/besiktas-imami-demba-ba_550954)
