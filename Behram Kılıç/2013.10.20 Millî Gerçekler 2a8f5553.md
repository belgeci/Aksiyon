# Millî Gerçekler

*Behram Kılıç 2013.10.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2002’de Şenol Güneş’in çektiği fotoğraf 2013’te de duvarda asılı. Türk futbolu topyekûn aynaya bakma basiretini gösteremezse 2018 ve 2020 de ahlar vahlar içinde kaçacak gibi görünüyor.
  </font>
 </div>
 <div id="newsText">
  <font class="detail-text">
   <p>
    Şenol Güneş, 2002 Dünya Kupası dönüşünde; “Biz bugün sahada dünya üçüncüsü olduk ama teknik adam, futbolcu, medya, yönetici, taraftar ve altyapılarımızla dünya üçüncüsü değiliz.” açıklamasını yapmıştı. Söylediğini tam anlayamamıştık. Dünyayı fethettiğimizi sanmıştık. Hoca başka bir cümle daha söylemişti: “Biz burada tarih yazıyoruz, gelecek nesillerin rüyalarında göremeyeceği.” 2002’den sonra 3 Avrupa ve 3 Dünya Şampiyonası düzenlendi. Sadece 2008 Avrupa Şampiyonasına katılabildik. 5 büyük turnuvayı kaçırdık. Ve hiçbirinde şapkayı önümüze koyup düşünmedik. Nihayet geçen hafta içinde Hollanda’ya 2-0 mağlup olduk ve 2014 Dünya Şampiyonası defterini de kapattık.
   </p>
   <p>
    Çuvaldızı batırmanın vakti geldi. Önce medyaya bir göz atalım. Hollanda maçı öncesi spor kanallarında A Millilerin 2002 Dünya Kupası’ndaki zaferlerinin özet görüntüleri tekrar tekrar gösteriliyordu. Gazetelerin spor sayfalarında ise ‘Vur kır parçala, bu maçı kazan’ türünden manşetler hâkimdi. Hollanda’yı analiz eden, ciddi rakip olduklarına odaklanan yazılar son derece cılızdı. Dirk Kuyt ve Wesley Sneijder nasılsa Türkiye’de oynuyorlardı ve duygusallık yapıp bize karşı etkili oynamazlardı. Beklentilerin tam aksine bu ikili 2. golü birlikte hazırladı. Medyamız, günü kurtaran yayınlarına bir yenisini daha ekliyordu maç öncesi. Kazanırsak ‘kahraman’ olacaktı milliler. Kaybettikten sonra ise ‘Biz nerede hata yaptık?’ manşetleri süsledi sayfaları. Hollanda’yı yenseydik her şey yolundaydı zaten! En iyi altyapıya biz sahiptik! Türk futbolu ligi Avrupa’nın en büyük liglerinden biriydi! Marka değeri tavan yapmıştı! Spor medyası yıllarca bu haberlerle, futbolu yönetenlerin yanlışlarına ortak oldu. İki gün sistem sorgulanır, lig maçları başladığı andan itibaren de millî takımın ve Türk futbolunun içinde bulunduğu vahim durum unutulur, gider. Bu böyle geldi böyle devam ediyor.
   </p>
   <p>
    <strong>
     Arda’yı utandıran seyirci
    </strong>
   </p>
   <p>
    Peki ya dünya üçüncüsü bir takımın taraftarı böyle mi olmalıydı? Daha millî marşlar esnasında başladı seviyesizlik. Rakip takımın marşını ıslıklamak bizim kültürümüzde var mıydı? Arda Turan, eliyle tribünlere sus işareti yapmak zorunda kaldı. Utanmıştı seremonide. Seyircinin de rakibe saygı göstermesi gerekiyordu. Bir ülkenin millî marşını ıslıklamanın kime ne faydası olabilirdi? Sahalarımızda rakip takımın marşını, ıslıklanmasına son 7-8 senedir sıkça rastlıyoruz. 2006 Dünya Kupası elemeleri baraj maçında yine Kadıköy’de İsviçre ile oynadığımız maçta tüm tribünler rakibin millî marşını ıslıkladı. O gün; taraftar topluluğunu buna iten teknik heyet ve spor medyasıydı. İsviçre takımının uçağı körüğe yanaşınca karşılarında ‘cehenneme hoş geldiniz’ pankartları açan insanlar vardı. Bu utanılacak durumumuzla övünmüştük. Ondan sonra da rakip takımın marşının ıslıklanması olayları çığ gibi büyüdü.
   </p>
   <p>
    Maç içinde rakibi baskı altına alacak bir millî takım seyircisi oluşturamadık. Bunun yanında kendi takımına destek vermeyi beceren bir millî takım seyircimiz de olmadı. Stadyumdaki 4 tribünden, 4 farklı armoni, 4 farklı tezahürat yükseldi. Maç ilerledikçe kendi futbolcusuna sabır göstermeyen, oyunun 90 dakika olduğunu unutan bir seyirci grubu. Saha içinde millî formayı terleten oyunculara tahammülsüzlük had safhada. Son maçta Burak Yılmaz oyundan çıkarken ıslıklandı. Millî maçlar Kadıköy’deyse, G.Saray’a; Türk Telekom Arena’daysa, F.Bahçe’ye tepki gösteren taraftar kitlesine sahibiz. Hatta G.Saraylı ya da F.Bahçeli oyuncuların millî forma altında G.Saraylı ya da F.Bahçeli taraftarlar tarafından ıslıklanması da bize has bir ayrıcalık! Maç sonunda Hollanda takımı alkışlandı. Olması gereken davranıştı. Ama maç başlamadan aynı takımın millî marşını ıslıklayan taraftarın bunu yapması nasıl bir tezattı?
   </p>
   <p>
    Şenol Güneş’in uyarılarından sonra en başta futbolu yönetenlerin şapkayı önüne koyması gerekirdi. Ancak öyle olmadı. Bugün hangi kulüp yönetimi profesyonel futbolun gerçeklerine uygun bir anlayış sergiliyor? İnşaatçılardan, ilkokul mezunlarından, iki kelimeyi bir araya getiremeyen ama bir yerden parayı bulan insanlardan oluşan kulüp yönetimleri var. Futbolun F’sinden anlamayan yöneticiler var. G.Saray Başkanı Ünal Aysal zaten itiraf etmişti: “Ben futboldan anlamam.” Futboldan anlamamak kabul edilebilir bir şey olabilir. Ama futboldan anlamayan bu insanlar, futboldan anlayanları da kulüplerde barındırmıyor. Milyonlarca avro her yıl heba olup gidiyor. Trabzon’un başkanlığını yapan Sadri Şener ve yönetimi 10 yabancıya izin verilen sezona 14 yabancıyla başlamıştı geçen yıl. Böyle bir yönetim başarılı olabilir mi? Kulüplerimiz borç batağında yüzüyor. Anadolu’da Erzurum, Kocaeli, Malatya, Mardin gibi birçok kulübün kapısına kilit vuruldu. Beşiktaş’tan 100 milyon liranın üzerinde alacağı olan, kulübü borç batağında bırakıp giden Yıldırım Demirören’in Federasyon Başkanı olduğu bir ülkede futbolun doğru yönetilmesi mümkün mü? Emanet ehlinin elinde olmayınca Brezilya’ya gitmek nasıl mümkün olacak? Anadolu kulüplerini senede en az 2 teknik direktör çalıştırıyor. Ama başkanlar koltuklarından senelerce gitmiyor.
   </p>
   <p>
    <strong>
     Holger Osieck’in sorusu
    </strong>
   </p>
   <p>
    2002 yılında Türkiye’de dünyayı bilen, takip eden teknik adam sayısı bir elin parmaklarını geçmiyordu. Futbolu bıraktıktan sonra Antalya’da 1-2 haftalık eğitimden geçen eski futbolcular teknik adam olup piyasaya çıkıyordu. Hatta 2002 Dünya Kupası’nda üçüncülük gelince Haluk Ulusoy Federasyonu kadroda bulunan 23 futbolcuya A Lisansı verdi. O günlerde futbolunun baharını yaşayan 23    yaşındaki Nihat Kahveci ve 22 yaşındaki Emre Belözoğlu’nun bu diplomayı alması ne kadar sağlıksız bir yapıda olduğumuzun göstergesiydi. Sonrasında itirazlar geldi de kısmen geri adım atıldı. 2004 yılında büyük takımlarımızdan birinin hocasıyla Aksiyon Dergisi adına röportaj yapmıştık. Söz konusu röportajda “Hocam kendinizi geliştirmek için ne yapıyorsunuz?” diye bir soru sormuştuk. Söz konusu teknik adam soruyu, ‘Avrupa’yı takip ediyoruz, bazı dergilere bakıyoruz’ gibi bir cevapla geçiştirdi. Teybi kapattıktan sonra da içini döktü: “Futbolun dili bir.” Ama gerçekten öyle miydi? 1960’lardaki futbol’a bugünkü futbol aynı mı oynanıyordu? FIFA Teknik Komitesi’nde görevli Holger Osieck, Antalya’da toplanan Türk teknik direktörlere, 2006 Dünya Kupası’nın analizini yapan bir seminer verdi. Seminer esnasında hocalarımıza şöyle bir soru sordu: 2006 Dünya Kupası’nda Almanya, kalede neden daha formda olan Oliver Kahn’ı değil de Jens Lehmann’ı oynattı. Birkaç saniye süren sessizlikten sonra Osieck kendi cevabını verdi: “Çünkü Lehmann ayakları ile topu daha iyi oyuna sokuyor. Ama Kahn’a geri pas attığınızda o topu amaçsız bir şekilde ileriye vuruyor. Liberonun olmadığı şimdiki zamanda takımlar topu oyuna daha iyi sokabilen kalecileri tercih ediyor.”
   </p>
   <p>
    <strong>
     Şans diye diye geçen yıllar
    </strong>
   </p>
   <p>
    Bugün Türkiye’de birçok teknik adam bir önceki çağı yaşıyor. Oysa futbol antrenman teknikleri, oyuncu ilişkileri, saha içi ve saha dışı yönüyle başka bir mecraya kaydı. Trabzonspor’un Avusturyalı forveti Marc Janko’dan bir örnekle devam edelim. Bordo-Mavili takıma geçen yıl alındı. Şenol Güneş, form tutmasını bekledi. Güneş’in istifasının ardından göreve gelen Tolunay Kafkas Janko’yu kadro dışı bıraktı. Bu sezon Mustafa Reşit Akçay Bordo-Mavili takımın hocası oldu. Daha sezon başıydı. Janko, Avusturya basınına bir röportaj verdi: “Trabzonspor’da oynayıp oynamayacağımı bilmiyorum ama şimdiki hocam benimle konuşuyor.” Geçen yıl neden kadro dışı bırakıldığını ona kimse söylememişti. Hangi çağdayız değil mi? Türkiye’de bazı teknik adamlar futbolcuları köle gibi görüyorlar. İnsanla çalıştıklarının farkında değiller. Bu yüzden son 30 yıldır ülkemiz Fatih Terim, Şenol Güneş, Mustafa Denizli’den başkasını yetiştiremedi. Bu yüzden her başarısız sonuçta bu isimler akla geliyor. Ve bu yüzden Futbol Federasyonu Başkanı kendini kurtarmak için bütün yükü Terim’in omuzlarına bırakıyor.
   </p>
   <p>
    Futbolcuların eğitimi meselesi. Dirk Kuyt, F.Bahçe’ye topu rakipten çalma antrenmanı yaptıran Ersun Yanal’a şaşırmıştı. ‘Hocam biz bu antrenmanları altyapılarda görüyoruz’ diyerek. Burada suçlu kimdi? Ersun Yanal mı? Yoksa o takımda hâlâ topu rakipten nasıl alacağını bilmeyen oyuncular mı vardı? Süper Lig’de oynayan ama pozisyon almasını bilmeyen oyuncularımız var. Topsuz oyundan habersiz milyonlarca avro kazanan millilerimiz var. Arda Turan, ‘Futbolu İspanya’da öğreniyorum’ dediğinde eleştiriliyordu. Ama hangi Arda daha iyi oynuyor? G.Saray’daki Arda mı, İspanya’daki Arda mı? Hakan Şükür’den sonra forvet yetiştiremedi bu ülke. Saman alevi gibi parlayan forvetlerimiz oldu. Wayne Rooney yaklaşık 15 yıldır ağzına leblebi atar gibi gol atıyor. O boy ortalamasına (1.76) rağmen kendisinden çok daha uzun stoperlere aldırış etmeden kafa gollerini sıralıyor. Son 30 yıldır Hakan Şükür’den başka aklınızda kalan forvet var mı? Avrupa artık antrenmanlarda golcüleri ayrı, defans oyuncularını ayrı çalıştırıyor. Sneijder’in attığı goldeki basit defans hatasını dünya kupasına gidecek takım yapar mı? A Millî Takım 4-4-2 oynarken Ümit Millî Takım’ı 3-5-2 oynatan teknik direktörler vardı ülkemizde. Neresinden bakarsanız bakın tutarsızlıktı bu. Ama kimse ses çıkartmadı. Son yıllarda Almanya’daki gurbetçilere yasladık sırtımızı. Abdullah Avcı da öyle yaptı. Bir röportajında bunun sebebini ağzından kaçırdı: Çünkü onlar topsuz oyunda pozisyon almayı daha iyi biliyor.” dedi. O zaman hata kimde?
   </p>
   <p>
    Hangi takımımız altyapıya ihtiyaç duyuyor, önem veriyor? Futbol Federasyonu kulüplere; maç kadrolarında kulübede oturtmak için altyapıdan 2 isme yer verme mecburiyetleri dışında ne gibi yaptırım uyguluyor? F.Bahçe’nin altyapıdan yetişen en son oyuncusu 30’lu yaşları deviren, futbolu bırakma noktasına gelen genç(!) Semih. Oyuncular futbolu bıraktıktan sonra Süper Lig’den başka kulüplerde çalışmak istemiyor. Ama Avrupa’da futbolu bırakan çok önemli yıldızları, özdeşleştikleri kulüplerin altyapılarında görev alırken görüyoruz. Bu oyunculardan biri de Nihat Kahveci. Bugün Villareal takımının altyapısında, 11-12 yaşındaki çocuklara futbol eğitimi veriyor. Kulüp ona imkânlar sunuyor. Değer veriyor. O yaştaki takımıyla Antalya’ya kampa dahi geliyor. Kulüp bunu maddi açıdan problem etmiyor.
   </p>
   <p>
    Ya bizde ve millî takımlarda durum nasıl? Çoğunda altyapılarda çalışan hocalara doğru dürüst maaş bile verilmiyor. Yine çoğunda istikrar yok. A takım antrenörleri altyapı teknik direktörleriyle yüz yüze dahi gelmiyor. Kadrolar yabancı oyuncularla doldurulduğu için alttan yetişen sınırlı sayıdaki oyuncunun yüzüne dahi bakılmıyor. Eğitimler’de fiyasko: Arda Turan, 4-4-2’yi A Millî Takım’da öğrendiğini söylüyor. Oyuncu yetiştirilmesinde sadece saha içine yoğunlaşıldığı için biraz ilgi gören futbolcular sudan çıkmış balık gibi oluyor. Gece hayatı, profesyonel yaşantıyı bilmemek onları ta yolun başında saha dışına itiyor. Son örnek Sercan Yıldırım: A Millî Takım’ın gelecek 10 yılını kurtaracak oyuncu gözüyle bakılan, Bursaspor’la şampiyonluk yaşayan, G.Saray’da forma giyen Sercan şimdilerde Şanlıurfaspor’da futbol hayatını sürdürüyor. Sebep gece hayatı…
   </p>
   <p>
    Hakemlerimiz de başarısızlıkta pay sahibi. İçlerinden birkaçı uluslararası arenada boy gösteriyor ama çoğu hâlâ ‘Yarın bana maç vermezler’ korkusu yaşıyor. Bu korku, onları büyüklerden yana düdük çalmaya itiyor.
   </p>
   <p>
    Hâsılı 2002’de Şenol Güneş’in çektiği fotoğraf 2013’te de duvarda asılı duruyor. Türk futbolu topyekûn aynaya bakma basiretini gösteremezse 2018’i de 2020’yi de aynı ahlar vahları yaşayarak kaçıracak gibi. Belki birkaç turnuvaya yine belki birkaç şanslı kura ve şanslı son dakika golleriyle katılabilir ama böyle devam ederse futbolumuzdaki realiteyi değiştiremeyiz. Şenol Güneş’le başladık, Fatih Terim’in sözüyle bitirelim: “Türk halkından özür diliyoruz. Gerçeklerle de yüzleşmemiz lazım. Bizden iyi takımlar, iyi oynuyorlar. Uluslararası maçlarda kendi ligimizin üstüne çıkmalıyız. Şans diye diye yıllarımız geçti.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr:80/aksiyon/haber-36861-mill%C3%AE-gercekler.html), [web.archive.org (arşiv bağlantısı)](http://web.archive.org/web/20131031194513/http://aksiyon.com.tr:80/aksiyon/haber-36861-mill%C3%AE-gercekler.html)
