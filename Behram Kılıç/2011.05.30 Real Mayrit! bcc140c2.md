# Real Mayrit!

*Behram Kılıç 2011.05.30*

<font class="agenda2NewsSpot">
 Mesut’un yanı sıra Nuri ve Hamit’in de futbol oynayacağı Madrid’in aslında Müslümanlar tarafından kurulduğunu ve şehrin ilk isminin Medina Mayrit olduğunu biliyor muydunuz?
</font>
<font class="newsDetail">
 <p>
 </p>
 <p class="MsoNormal">
  Önümüzdeki sezon 3 Türk’ün forma giyeceği Real Madrid, ülkemizden birçok futbol tutkununu da Santiago Bernabeu’ya çekecek. Özellikle Avrupa’da yaşayan Türkler, Madrid’e akın edip Mesut, Hamit ve Nuri’ye destek verecek. Madrid’e gitmişken şehrin önemli tarihî mekânları da gezilecek. Şehrin kalbi Puerta del Sol görülecek, engizisyon davalarına, idam ve geçit törenlerine sahne olmuş Plaza Mayor Meydanı dolaşılacak, Palacio Real (Kraliyet Sarayı) ziyaret edilecek. Goya, Graco, Velazquez gibi birbirinden ünlü sanatçıların eserlerinin sergilendiği Prado Müzesi gezilecek. Boğa güreşlerinin yapıldığı Plaza de Toro da es geçilmeyecek. İsteyenler, Santiago Bernabeu Stadı’nın çimlerine de basacak.
 </p>
 <p class="MsoNormal">
  Peki, Madrid sadece bunlardan mı ibaret? Ya da hiç lafı hiç dolaştırmadan soralım: Madrid’i Müslümanların kurduğunu biliyor muydunuz? Granada’dan, Cordoba’dan, Toledo’dan, Sevilla’dan, Murcia’dan; Müslümanların 711’den 1492’ye kadar buralarda kaldıklarından çoğumuzun haberi vardır. Ama Madrid’i Müslümanların kurduğunu kaçımız biliyoruz?
 </p>
 <p class="MsoNormal">
  Şehirde bugün kiliseye çevrilmiş 3 camiye rastladık, askerî saldırılara karşı kurulan gözetleme kulesinin kalıntılarını gördük. Almudane Kalesi’nin bulunduğu alanlarda geçmişi gözümüzün önünde canlandırmaya çalıştık. Kısaca Madrid’in bilinmeyen yönünü keşfe çıktık. Bize, 14 yıldır bu şehirde yaşayan Cihan Tanrıkulu rehberlik yaptı. Bilindiği gibi, Tarık bin Ziyad komutasındaki Müslümanlar, 711’de İspanya’ya ayak bastılar. Madrid’in güneyindeki Toledo’ya kadar geldiler. İber Yarımadası’nda bulunan bu tarihî şehre büyük önem verdiler. Şehri düşman saldırılarından korumak için surlar yaptılar. Bununla da yetinmediler. 1. Muhammed döneminde (852 yılında) şehrin kuzeyinde bir ön karakol kurmaya karar verdiler. Çünkü gücü gittikçe artan kuzeydeki Kastilya Leon Krallığı’nın gözü Toledo’nun üzerindeydi.
 </p>
 <p class="MsoNormal">
  Bu ön karakolun kurulduğu yer, 9 hektarlık bir alandı ve bugünkü Madrid’in kalbi konumundaki Palacio Real, yani Kraliyet Sarayı’nın bulunduğu yerdi. Madrid, o yıllarda bolca ayının yaşadığı, 3 nehrin bulunduğu bir yerdi. Bu yüzden Müslümanlar kurdukları şehre ‘Medina Mayrit’, yani ‘suyu güzel olan yer, lezzetli su, suyun kaynağı’ dediler. Bu isim günümüze Madrid şeklinde geldi. O yıllardaki 3 nehirden sadece Manzanares günümüze kadar ulaştı. Diğerleri zamanla kurudu.
 </p>
 <p class="MsoNormal">
  Müslümanlar önce Alcazar Kalesi’ni inşa etti. Daha sonra da şehri baştan başa saran surları... 9 hektarlık alanı kaplayan surlar, çakmak taşı ve kireçten yapıldı. Menkıbelerde Madrid’in kendisini, ‘Ben sular üzerine inşa edildim, çakmak taşından yapılan duvarlarım ateştendir, düşman bana saldırdığı zaman kıvılcım çakarım’ şeklinde tarif ettiği rivayet edilir. Alcazar Kalesi’nin yerinde şu an Kraliyet Sarayı var. Fransa’daki Versay’a benzeyen bu sarayın yapımına 5. Philip (1734) zamanında başlanmış ve yapımı 20 yıl sürmüş. Bugün sarayın karşısında bir katedral bulunuyor. İspanyollar, bu katedrale Almudena ismini vermiş.
 </p>
 <p class="MsoNormal">
  Şehri saran surların 3 kapısı vardı. Bugün bu kapılardan birinin kalıntılarını Almudena Katedrali’nin karşısında görmek mümkün. Bu kapının adı, Babül Alvega. Diğer kapıların isimleri ise Babül Almudane ve Babül Al Sagra’ydı. İspanyollar, Babül Algeva kapısının kalıntılarının bulunduğu alana da 1. Muhammed Parkı adını vermiş.
 </p>
 <p class="MsoNormal">
  Müslümanlar, 6 bin kişinin yaşadığı 9 hektarlık alanı zamanla daha da büyüttüler. Marya ismini verdikleri su kanallarıyla şehrin su ihtiyacını karşıladılar. Bu su kanalları 1860’a, yani 2. İsabella dönemine kadar kullanıldı. Bugünkü Madrid’de bu su kanallarına ait kalıntıları görmek mümkün. Cihan Tanrıkulu bize, 2. İsabella metro durağının opera binası önündeki girişindeki kalıntıları gösterdi. Yerin altında bulunan kalıntıları İspanyollar küçük bir müzeye çevirmiş ve sinevizyon eşliğinde hem su kanallarının hem de şehrin nasıl kurulduğunu turistlere anlatıyorlar.
 </p>
 <p class="MsoNormal">
  Dedik ya, burası bir ön karakoldu. Müslümanlar düşmanın şehre yaklaştığını önceden haber almak için de nehir boyunca gözetleme kuleleri kurmuşlardı. Bu kulelerden birinin kalıntıları 16 yıl önce, Kraliyet Sarayı’nın karşısındaki boş alanın altına yapılan bir otoparkın inşası sırasında fark edildi. Gözetleme kulesinin de sadece ayak kısmı mevcut. Kule hakkında bilgi veren levhada yazdığına göre, burası 11. yüzyılda yapılmış. Kulenin orijinal hâli de levhanın üzerine çizilmiş. Otoparkın içinde tarihî bir eser görmek inanılmaz bir duygu.
 </p>
 <p class="MsoNormal">
  Ya camiler? O dönemde Müslümanlar birçok caminin yanında ulu cami bile yaptı. Ancak Madrid’deki bu camilerden geriye sadece 3’ü kaldı. Onlar da bugün kiliseye çevrilmiş. Vaktimiz sınırlı olduğu için 2’sini gezdik. Birinin adı bugün San Nicolas Kilisesi olmuş. Tipik Endülüs mimarisinin özelliklerini taşıyan at nalı işlemeleriyle süslenmiş minaresinde kilise çanı bulunuyor. Yapının dış kısmına dokunulmamış. Tanrıkulu’nun anlattığına göre, önceki yıllarda kilisenin duvarında, buranın daha önce cami olduğuna dair bir yazı bulunuyordu. Bu yazı bugün kaldırılmış.
 </p>
 <p class="MsoNormal">
  Müslümanların yaptıkları camilerin sayısı hakkında net bilgi yok. Madrid’in kuruluşunu kaleme alan ünlü sosyolog İbn Haldun’un eserlerinde de camilerin sayısı yazılmamış. Müslümanlar 9 hektarlık alana bir tane ulu cami de inşa etmişler. Bugün bu ulu caminin küçük bir maketi Almudena Caddesi üzerinde mevcut. Maketi tanıtan yazıda ise burasının ilk önce Müslümanlara ait en büyük mescit olduğu, daha sonra kiliseye çevrildiği ve 19. yüzyılda da kilisenin yıkıldığı yazıyor. Maketin hemen önünde yapının camekânla korunan temeli de var.
 </p>
 <p class="MsoNormal">
  Müslümanların Madrid’deki hükümranlığı 1085’e kadar sürdü. 1085’te Toledo ile birlikte Madrid’i de kaybettiler. Hâl böyle olunca başlangıçta 9 hektarlık alana kurdukları şehrin merkezinden çıkartılıp, nehrin diğer tarafına gönderildiler. Bu bölgenin adı Moroviya. Burada da camiler yaptılar. Madrid’de bugün kiliseye çevrilen camilerden birine de burada rastlıyoruz. Adı San Pedro El Viejo Kilisesi. Bu yapının minaresi, endamından hiç bir şey kaybetmeden, yüzyıllara direnerek dimdik ayakta duruyor. Madrid’de adı ‘Medina Mayrit’ olan bir hamama rastlıyoruz. Hamama girdiğimizde, kulağa tanıdık gelen bir müzik çalıyordu. Bu yanık ses bir Arap sanatçıya aitti. Hamamın tarihi hakkında bilgi yok. Ancak içerideki atmosfer sizi yüzyıllar öncesine götürüyor. Duvarlardaki at nalı işlemeler burada da karşımıza çıkıyor. Hamamın ortasında geniş bir havuz bile vardı.
 </p>
 <p class="MsoNormal">
  Madrid’deki mevcut İslami eserlerin izini sürerken Cihan Tanrıkulu bizi bir cafe-bara götürdü. Bar bir apartmanın alt katındaydı. İçeride ise Araplara ait bir evden geriye kalmış duvarlar vardı. Duvarlar Mayrit sur duvarının devamıydı. Girdiğimiz bir lokantada da benzer duvarları gördük. Sonrasında bodrum katında bulunan bir galeriye girdik. Endülüs mimarisinin izleriyle burada da karşılaştık. Müslüman varlığının 1492’ye kadar sürdüğü İspanya’da birçok Müslüman âlim yetişti. Bunlardan biri de Madridli ünlü astronom Maslama el Mayriti’ydi. Yani Madridli Maslama.
 </p>
 <p class="MsoNormal">
  Osmanlı’nın denizlerde kaybettiği tek savaş olan İnebahtı Deniz Savaşı’na (1571) ait izleri de Madrid’de görmek mümkün. Şehirde, Lepanta, yani İnebahtı denilen bir cadde var. Caddenin girişinde; 1571’de Papa’nın Avrupa’daki Hıristiyanları Müslümanlara karşı birlikteliğe çağırdığı, Vatikan’ın yanında İspanyolların ve Venediklilerin bu çağrıya cevap verdiği, Don Kişot yazarı Cervantes’in de bu savaşa katıldığı ve bu savaşta sol kolunu kaybettiği yazıyor.
 </p>
 <p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=83EB97F133F01C263E633A8BECDCFEC6?newsId=29545), [web.archive.org (arşiv bağlantısı)](http://web.archive.org/web/20110604000752/http://www.aksiyon.com.tr:80/aksiyon/newsDetail_getNewsById.action;jsessionid=83EB97F133F01C263E633A8BECDCFEC6?newsId=29545)
