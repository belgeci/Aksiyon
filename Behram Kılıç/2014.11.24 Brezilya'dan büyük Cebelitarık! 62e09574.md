# Brezilya'dan büyük Cebelitarık!

*Behram Kılıç 2014.11.24*

<div class="pNewsDetailMainContent" itemprop="articleBody">
 <p>
  Takımın kalecisi, “Almanya’dan 7’den az yemeliyiz. O zaman Brezilya’dan iyi olduğumuzu söyleyebiliriz.” açıklamasını yaptı. Almanya’nın hedefi ise 17-0 kazanmaktı. Ama maç 4-0 bitti. Ve Cebelitarık, Brezilya’dan büyük olduğunu dosta düşmana ispatladı!
 </p>
 <p>
  Sahadan 4-0 mağlup ayrılmışlardı. Uluslararası bir karşılaşmada böylesine bir yenilgi hezimet sayılırdı. Karşılaşma sonrası teknik direktörlerinin ne söyleyeceği merak konusuydu. 49 yaşındaki çalıştırıcı mikrofonların başına geçti ve şöyle dedi: “Bu çok güzel bir sonuç. Bizim için daha iyisi olamazdı. Bize gerçekten böyle bir skor gerekiyordu.”
  <br>
   Bu sözler, Allen Bula’ya, 2013’te UEFA’nın resmen tanıdığı ve bugüne kadar sadece 9 millî maç oynayan Cebelitarık’ın hocasına ait. Cebelitarık, geçen hafta dünya şampiyonu Almanya karşısında sahadan 4-0’lık mağlubiyetle ayrıldı. Maç öncesi Almanya’nın hedefi 17-0 galip gelerek 1912’de Rusya’ya karşı elde ettikleri 16-0’lık skoru tarihe gömmekti. Son Dünya Kupası’nda Brezilya’yı 7-1 mağlup eden Almanya’nın bunu başaracak gücü de vardı. Zira rakipleri son derece zayıftı. Ancak Cebelitarık’ın da hedefi büyüktü. Maç öncesi kalecileri Jordan Perez, “Almanya karşısında 7’den az gol yemeliyiz. O zaman Brezilya’dan iyi olduğumuzu söyleyebiliriz.” diyordu. Panzerlerden 4 gol yediler. Ve Brezilya’dan büyük olduklarını gösterdiler!
   <br>
    Cebelitarık’ın Almanya karşısındaki 23 kişilik kadrosunun piyasa değeri sadece 836 bin Euro’ydu. Bu kadroda bulunan 13 oyuncunun piyasa değeri ise ‘0’ idi (yazıyla sıfır). En pahalı oyuncuları 440 bin Euro değerindeki Scott Wiseman’dı. İngiltere 3. Lig’indeki Preston North End takımında oynayan Wiseman, kadronun değerini hâliyle iki katına çıkartıyor. UEFA’ya kayıtlı 54 ülke federasyonu arasında sıralamada sonuncu durumdalar.
    <br>
     Cebelitarık, Almanya karşısında sahaya 5-4-1 şeklinde çıktı. Kendi kalelerine bir gol atmalarına rağmen iyi mücadele ettiler. Allen Bula mutluydu ama Almanya Teknik Direktörü Loachim Löw için aynı şeyleri söylemek mümkün değildi. Zira arzuladığı tarihî fark gelmedi. Löw mazeret öne sürmedi, tersine Cebelitarık’ın son maçlarda savunmayı öğrenmeye başladığına dikkati çekti.
     <br>
      Aslında İspanya’nın güney ucunda yer alan Cebelitarık’ın futbol tarihi epey eskilere dayanıyor. Futbol federasyonu 1895’te kuruldu. İspanya’nın birçok takımı bu bölgede maç yaptı. 1950’lerde Real Madrid bile resmî olarak tanınmayan Cebelitarık Millî Takımı’na karşı oynadı. Cebelitarık, 2013’e kadar ada ülkeleri arasında oynanan turnuvalarda boy gösteriyordu. 2007’de Yunanistan’ın Rodos adasında düzenlenen turnuvayı kazandılar. 2012’de UEFA, Cebelitarık’a geçici üyelik verdi. Bu karar İspanya’nın büyük tepkisini çekti. Hatta İspanyollar millî takım ve kulüp takımlarını UEFA turnuvalarından çekmeyi bile göze aldılar ancak bu tehditler işe yaramadı. Ve 2013’te UEFA’nın Londra’daki kongresinde Belarus ile İspanya’nın karşı çıkmasına rağmen Cebelitarık üyeliğe kabul edildi. Cebelitarık’ın üyeliği şu ana kadar benzeri olmayan bir olay. Zira bu özerk ülkeyi Birleşmiş Milletler tanımıyor.
      <br/>
      Cebelitarık, 24 Mayıs 2013’te UEFA tarafından resmen tanınmasından sonra ilk resmî maçına Slovakya karşısında çıktı. Hazırlık maçı, Cebelitarık Yarımadası’nda UEFA standartlarına uygun bir stat bulunmamasından dolayı Portekiz’in güneyinde yer alan Faro kentindeki Algarve Stadı’nda oynandı. Cebelitarık’tan 250 kilometre uzaklıktaki bu stadın kapasitesi 30 bin kişiydi. Haziran 2014’teki sayımda nüfusu 29 bin 185 kişi olarak açıklanan Cebelitarık’ın sahadan 0-0’lık beraberlikle ayrılması takımda ve ülkede büyük sevinç meydana getirdi. Bu karşılaşma aynı zamanda bir başka ilke daha yol açtı: Cebelitarık bu zamana kadar 31 bin 247 nüfuslu San Marino’nun elinde bulunan ‘millî futbol takımı olan dünyanın en düşük nüfuslu ülkesi’ unvanını da ele geçirdi. 4 Haziran 2014’te ise Malta ile oynadıkları karşılaşmayı 1-0 kazanarak UEFA tarafından tanındıktan sonraki ilk galibiyetlerini elde ettiler. Estonya ile 1-1 berabere kalmayı başaran Cebelitarık, 2016 Avrupa Şampiyonası elemelerinde Almanya, Gürcistan, İskoçya, Polonya ve İrlanda ile aynı grupta mücadele veriyor. Polonya ve İrlanda’ya 7-0, Gürcistan’a 3-0, Almanya’ya ise 4-0 mağlup oldular.
      <br/>
      Ülkenin en büyük stadı 5 bin kişilik Victoria. Ülkede 600 lisanslı futbolcu bulunuyor. Bu futbolcuların çoğu yarı amatör. Hâliyle millî takım da yarı amatör isimlerden oluşuyor. Takımın orta saha oyuncusu Jeremy Lopez, Slovakya ile oynadıkları hazırlık maçı öncesi, “Kültür Vakfı’nda araştırmacı olarak çalışıyorum ve antrenmana gelebilmek için işimden izin aldım. Çok şükür ki izin verdiler de işimden olmadım.” açıklamasını yaptı.
      <br/>
      Uluslararası arenadaki ilk resmî maçını Algarve Stadı’nda Polonya’ya karşı oynayan ve sahadan 7-0’lık mağlubiyetle ayrılan Cebelitarık’ın o günkü ilk on birinde asıl mesleği futbolculuk olan iki kişi vardı. Kaleci Jordan Perez itfaiyeci, Joseph Chipolina tezgâhtar, David Artell bir akademide direktördü. Ryan Casciaro ile Lee Casciaro polis, kaptan Roy Chipolina gümrük memuru. Rafael Bado’nun ise bir mağazası bulunuyor. Orta sahada oynayan Brian Peres elektrikçi. Kyle Casciaro ise seyahat acentesinde çalışıyor. Scott Wiseman ile Liam Walker kadroda profesyonel anlamda futbol oynayan iki isim.
      <br/>
      Eski Stoke City’li Danny Higginbotham, ülke tarihinin en ünlü oyuncusu. İngiltere’de Manchester United ve Stoke City gibi takımlarda oynayan Higginbotham, aynı zamanda teknik direktör Allen Bula’nın da öz yeğeni. 35 yaşındaki defans oyuncusu millî takımın Slovakya ile oynadığı ilk karşılaşmada sahada yer aldı.
      <br/>
      Cebelitarık Ligi’nde 8 takım var. Lider Lincoln bugüne kadar oynadığı 7 maçın 6’sını kazandı. Lincoln, ülkeyi aynı zamanda Şampiyonlar Ligi ön elemelerinde de temsil etti. Ancak Faroe Adaları’ndan HB Torshavn’a 1-1 ve 5-2’lik skorlarla elendiler.
      <br/>
      Teknik direktör Allen Bula, gelecekten umutlu. Her maç bir rüya gerçekleştirdiklerini söylüyor. En büyük amaçları ise bir gün İspanya ile oynamak. Ancak bu şu aşamada pek mümkün değil. Zira UEFA iki ülkeyi aynı grupta buluşturmamakta kararlı.
     </br>
    </br>
   </br>
  </br>
 </p>
 <p>
  <strong>
   Nerede bu Cebelitarık?
  </strong>
  <br/>
  İsmini 711 yılında İber Yarımadası’na çıkan büyük komutan Tarık bin Ziyad’dan alan Cebelitarık, İspanya’nın en güney ucunda yer alıyor. Cebelitarık Dağı ile aynı isme sahip ülke, Atlas Okyanusu ile Akdeniz’i birbirine bağlayan Cebelitarık Boğazı’ndan dolayı jeopolitik açıdan oldukça stratejik bir noktada yer alıyor. Bu yarımada 1462’de Araplardan İspanyollara geçmiş. 1502’de resmen İspanyol topraklarına katılmış. 1705’teki Ultrecht Antlaşması’yla İspanya kaleyi İngiltere’ye iade etmiş. Cebelitarık’ın statüsü İspanya ile İngiltere arasında hep tartışılır olmuş. 6,8 kilometrekare yüzölçümü, 29 bin 185 nüfusu olan ülkedeki demografik yapı da bir hayli karışık. Yüzde 83’ü Cebelitarık yerlilerinden oluşuyor. Geri kalan vatandaşlar ise İngiliz, Faslı, İspanyol ve diğer Avrupalı milletlerden. Halkın yüzde 78’i Katolik, yüzde 4’ü Müslüman, yüzde 2,1’i ise Yahudi. Hinduizm ve diğer dinlere mensup vatandaşlar da ülkede yaşıyor.
 </p>
</div>


Kaynak: [www.aksiyon.com.tr](http://www.aksiyon.com.tr/spor/brezilyadan-buyuk-cebelitarik_540053), [web.archive.org (arşiv bağlantısı)](http://web.archive.org/web/20150604124146/http://www.aksiyon.com.tr/spor/brezilyadan-buyuk-cebelitarik_540053)
