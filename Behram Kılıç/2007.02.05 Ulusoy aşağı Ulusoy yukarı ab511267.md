# Ulusoy aşağı Ulusoy yukarı

*Behram Kılıç 2007.02.05*

<div class="pNewsDetailMainContent ctx_content" itemprop="articleBody">
 Filmin konusu Futbol Federasyonu seçimleri. Başrollerde Haluk Ulusoy, M.Ali Şahin, Özhan Canaydın, Levent Kızıl, Aziz Yıldırım, Nuri Albayrak, Yıldırım Demirören ve diğerleri.Federasyon başkanlarının ayda bir değiştiği günlerdi. Büyük kulüplerin havuzu paramparça ederek naklen yayın gelirlerini kasalarına koymak istedikleri günler... Türk futbolunun zor zamanlarında çıktı ortaya. Kararlı ve cesur duruşuyla büyüklere karşı koydu. Şenes Erzik'in belli bir yerlere taşıdığı federasyonu hem kurumsal hem de finansal yönden adeta zirveye çıkarttı. Sportif anlamda da Türk futbolunun en büyük zaferleri onun döneminde elde edildi. G.Saray UEFA Kupası'nı müzesine götürdü, A Millî Takım 2002 Dünya Kupası'nda üçüncü olarak tarihe geçti. Tam 7 yıl görevde kalan bu federasyon başkanı Haluk Ulusoy'dan başkası değildi.
 <br/>
 <br/>
 Ama tüm bunlara rağmen, federasyonun özellikle F.Bahçe kulübüyle alışılagelmiş kavgasını önleyemedi. Bunun yanında bir dönemin spor bakanı Fikret Ünlü'yle de çekişmeler yaşadı. Ancak yine de koltuğuna sağlam yapışacak, Anadolu kulüplerine yardıma devam edecek, Türk futbolunun altyapısı için kaynak aktaracaktı. Tabii tüm bunları yönetim kurulundaki arkadaşlarıyla beraber hayata geçirecekti.
 <br/>
 <br/>
 Ta ki 2004 yılının Nisan ayına kadar. 2002 Dünya Kupası'nda üçüncü olan ancak 2004 Avrupa Şampiyonası'na katılmayı baraj maçlarıyla kaçıran A Millî Takım Teknik Direktörü Şenol Güneş ile arasının açılmasına, Güneş'i sözleşmesinin bitmesine iki ay kala görevden almasına kadar. Bu olay Haluk Ulusoy için adeta sonun başlangıcı oldu. Görevde bulunduğu süre içerisinde Güneş'e maaşını tam ödememesi, sözleşmesine göre alması gereken tazminatı vermemesi günlerce kamuoyunda tartışıldı. Asıl önemlisi Gençlik Spor Genel Müdürü Mehmet Atalay'ın o ana kadar icraatlarını beğendiği Haluk Ulusoy'u haksız bulması ve Şenol Güneş yüzünden onunla arasının açılmasıydı. Hukukçu kimliğiyle tanıdığımız Başbakan Yardımcısı ve Spor Bakanı Mehmet Ali Şahin de Haluk Ulusoy'un Güneş'e yaptığının yanlış olduğunu dile getirecekti. O günden sonra hiçbir şey Ulusoy için eskisi gibi olmayacaktı.
 <br/>
 <br/>
 İlkin federasyon başkanının üniversite mezunu olmasına dair yasa gündeme geldi. Daha sonra Başbakanlık Teftiş Kurulu, Ulusoy'un görevde kaldığı dönemdeki harcamalarında usulsüzlük yapıp yapmadığına dair raporları konuşuldu. Hükümet artık Ulusoy'un karşısındaydı. Ayrıca beraber yola çıktığı arkadaşları da ona sırt çeviriyordu. Kısaca 2004'ten bugüne gelelim. Haluk Ulusoy 25 Haziran 2004'te yapılacak seçimde tek adaydı. Ancak seçime saatler kala G.Birliği delegesi Abdülkadir Aksoy'un Ankara 24. Asliye Hukuk Mahkemesi'nde açtığı dava sonucunda, genel kurul ihtiyati tedbir yoluyla durduruldu. 22 Temmuz'da yapılan seçime Ulusoy, üniversite mezunu olmadığı ve listesine müdahale edildiği için son anda girmedi.
 <br/>
 <br/>
 Seçimi hükümetin adayı olarak lanse edilen Levent Bıçakcı, M.Ali Yılmaz'a karşı 83 oya karşılık 109 oyla kazandı. İsviçre maçında yaşanan olaylardan sonra Bıçakcı federasyonu seçim kararı aldı. Ulusoy'un önündeki üniversite mezunu olma engeli Anayasa Mahkemesi tarafından 5 Ocak 2005'te kaldırıldı. 19 Ocak'ta yapılan seçimlere giren Ulusoy hükümetin desteklediği iddia edilen Ayhan Bermek'e karşı seçimi 102'ye 109 oyla kazanarak yeniden federasyon başkanlığı koltuğuna oturdu. Gazeteler Ulusoy 1 - Hükümet: 0 başlıkları attı. 20 Şubat'ta Ulusoy ve ekibi Başbakan Recep Tayyip Erdoğan'ı ziyaret eti. Erdoğan Ulusoy'a 35 dakika ayırdı. Ancak hükümetle Ulusoy arasındaki buzlar erimedi. Ve bu süreçte spor camiası da bir o yana bir bu yana sallandı durdu. Bu dönemde futbol camiası, bir Ulusoy'un yanında yer alan, bir karşısına geçenler; Ulusoy'a hep muhalif olanlar ve hep Ulusoy'un yanında olanlar diye üçe bölündü. İşte Nisan 2004'ten bu yana Haluk Ulusoy etrafında dönen spor camiasının hal-i pür melali.
 <br/>
 <br/>
 MEHMET ALİ ŞAHİN: Başbakan Yardımcısı ve Spor Bakanı, göreve geldiği ilk günler Ulusoy'un karşısında değildi. Ancak Ulusoy'un Şenol Güneş'e yaptığı haksızlığa dayanamadı. Belki de bu haksızlığı büyütmeyecekti. Ta ki Ulusoy'un 22 Temmuz 2004'te yapılan Federasyon Başkanlığı seçimlerinde hükümetin ekibine almasını önerdiği isimleri kabul etmemesine kadar. Hükümet futbolun kirlendiğini düşünüyordu. Ve bu kirliliğin altından mevcut özerk yapıyla kurtulmanın zor olduğuna inanıyordu. Çünkü delegelerin çoğu Ulusoy'un arkadaşıydı. Aynı tas aynı hamam düzeni değiştirilmeliydi.
 <br/>
 <br/>
 Ancak Ulusoy bu isimleri kabul etmedi ve seçime de girmedi. Onun girmediği seçimi M.Ali Yılmaz'a karşı Levent Bıçakcı kazandı. M.Ali Şahin her defasında Ulusoy'a karşı olmadığını, kanunların kendisine verdiği yetkiler çerçevesinde hareket ettiğini dile getirdi: "Bunu temiz spor, temiz toplum adına yapmak durumundayım. Söylediklerimden, yaptıklarımdan asla pişman değilim. Gerekeni yaptığıma inanıyorum. Burada eleştirilecek değil, takdir edilecek durum olduğunu düşünüyorum." Tarafsızlığına örnek olarak Levent Bıçakçı federasyonu için İsviçre maçından sonra yaptığı açıklamaları gösterdi. Şahin, İsviçre maçında yaşanan olaylardan sonra 'yetkililer gerekeni yapar' diyerek Bıçakçı federasyonunun seçime gitmesi için düğmeye basmıştı.
 <br/>
 <br/>
 MEHMET ATALAY: Gençlik Spor Genel Müdürü Mehmet Atalay, hemşehrisi Ulusoy ile çok iyi arkadaştı aslında. Ulusoy'un Şenol Güneş'e karşı tutumu Atalay'ın da moralini bozdu. Atalay, bu olayda Güneş'in yanında yer aldı. Ulusoy'a mesafeli durdu.
 <br/>
 <br/>
 MURAT AKSU: Bir dönem Ulusoy'un ekibinde yer alan İçişleri Bakanı Abdülkadir Aksu'nun oğlu Murat Aksu da temiz futbol için Ulusoy'un karşısına geçti. Onun bakan oğlu olması da kararında etkili oldu. Murat Aksu, Beşiktaş Başkanı Yıldırım Demirören'e rağmen Ulusoy'a karşı durmasıyla dikkat çekti.
 <br/>
 <br/>
 LEVENT KIZIL: Ulusoy'un ekibindeki isimlerden biri de Levent Kızıl'dı. Yıllarca Ümit Millî Takım sorumluluğu yaptı. Ancak daha sonra Ulusoy'a karşı oluşturulan cepheye geçti. Levent Bıçakcı'nın federasyon başkanı olmasında büyük emeği var. Bıçakcı federasyonundan umduğunu bulamayınca Ulusoy'la barışmak için araya aracılar soktu. Pişmanlığını dile getirdikten sonra tekrar Ulusoy'un yanında yer aldı. Bir süre sonra karşı cepheye geçen Kızıl, 2006'nın sonlarına doğru Futbol Federasyonu'nu seçime taşıyacak ve bugünkü zemini hazırlayacak yeterli imzalanın toplanması için kulüplerin kapısını tek tek çaldı. Ve 106 delegenin imzasını federasyona gönderdi. Kızıl bu durumu şöyle açıklıyor: "Geçmişte 4 sene başkanlığımı yapmış başkanın arkasında olduğumu söylemiştim. Ama insanlar nikâh yapıyor, ayrılıyor."
 <br/>
 <br/>
 MEHMET ALİ YILMAZ: Ulusoy ile çıkarları bir kesişen bir çatışan isimlerin başında geliyor. 2004 yılının Temmuz ayındaki seçimlerde Ulusoy'a rakip olarak hazırlanıyordu. Ancak Ulusoy'un son anda seçimlere girmeyeceğini açıklamasıyla bu sefer Ulusoy ile aynı safa geçti. Haluk Ulusoy'un da desteğini arkasına alarak Levent Bıçakcı'ya rakip oldu. Seçime saatler kala yaptığı çalışmalar ona seçimi kazandıracak imkânı vermedi. Yine de çok az bir oy farkıyla seçimi kaybetti.
 <br/>
 <br/>
 ŞENES ERZİK: Bu süreçte tarafsızlığını korumaya çalıştı. Açıktan kimsenin karşısında veya yanında yer almamaya gayret etti.
 <br/>
 <br/>
 FATİH TERİM: Levent Bıçakcı federasyonunun A Millî Takım teknik direktörlüğüne getirdiği Terim, son seçimlerde Ayhan Bermek'le yarışan Ulusoy'un karşısında yer aldı.
 <br/>
 <br/>
 ŞENOL GÜNEŞ: Başlangıçta çok iyi olduğu Ulusoy'a karşı cephenin adeta kıvılcımını ilk ateşleyen kişi oldu. Ulusoy'un kendisini görevden alması sonrası onun karşısındaki cephenin bayraktarlığını yapan kişi oldu.
 <br/>
 <br/>
 ÖZHAN CANAYDIN: G.Saray'ın menfaatlerini ön planda tuttu. İlkin Levent Bıçakcı'nın yanında yer aldı. Daha sonra Ulusoy'u destekleyen grupta. 6 Ocak 2006'da Kulüpler Birliği toplantısından başkanlık için Ulusoy lehine karar çıktı. Kulüpler Birliği Başkanı Özhan Canaydın, "Bütün diğer adaylara başarılar diliyoruz. Verdiğimiz karar hayırlı olsun. Türk futbolu inşallah verilen bu tip kararlarla ileriye adım atacaktır." diye konuşuyordu. Ancak 19 Ocak'ta yapılan seçimlerde Canaydın'ın son anda, Ulusoy'a karşı yarışan Ayhan Bermek'in safına geçtiği basına yansıdı. Kasım 2006'daki toplantıda Canaydın başkanlığındaki Kulüpler Birliği, Haluk Ulusoy'un yanında yer aldı. Canaydın da o an için seçim istemeyen kulüplerin safındaydı. Ancak daha sonra Ankara'da yaptığı temaslar sonucu Seyrantepe'nin üst kullanım hakkına dair hükümet çevrelerinden garanti alması onun tavrında da değişikliğe yol açtı. Bir ay sonraki kulüpler birliği toplantısında Ulusoy'a karşı saf değiştirdi. Kendisini dönek diye suçlayanlara 'ben dönek değilim' diye cevap verdi. Hatta, 'Kulüpler Birliği'nde azınlıkta kalan arkadaşlar kendi istedikleri olmadığı için bu beyanatları veriyorlar' açıklamasında bulunarak eleştirenlere cevap verdi.
 <br/>
 <br/>
 İLHAN CAVCAV: 25 yılı aşkın bir süredir G.Birliği'nin başkanlığını yapan, spor camiasının duâyeni Cavcav, kulübünün çıkarlarını ön planda tutan bir çizgi izliyor. Bu çizgi de onun samimiyetinin ölçüsü hakkında sağlıklı yorum yapılmasını engelliyor. Zaman zaman Ulusoy'a karşı en sert cephede yer aldı. Son Kulüpler Birliği toplantısında ise Ulusoy'un yanındaydı. Ancak 106 delegenin seçim isteği karşısında 'önce seçim zamanı değil' dedi sonra fikir değiştirerek seçim isteyen kulüplerin safına geçti.
 <br/>
 <br/>
 ŞEKİP NOSTUROĞLU: Yıllarca Haluk Ulusoy ile aynı yönetimdeydi. Daha sonra ona görev vermek isteyen Haluk Ulusoy'a, 'Başkanım seni çok seviyorum. Türk futboluna vermiş olduğun emekleri inkâr etmek mümkün değil. Futbol sensiz olmaz ama ben artık futbol federasyonunda hiçbir yerde görev almak istemiyorum. Artık işlerime bakmak istiyorum. Beni hiçbir yerde, hiçbir şekilde federasyonun içinde göremeyeceksin' dedi. Ama Levent Bıçakcı federasyonunda yer alarak Haluk Ulusoy gemisini ilk terk edenlerden oldu. Ardından da Ulusoy'a en sert muhalefet eden F.Bahçe Başkanı Aziz Yıldırım'ın yönetimine girdi.
 <br/>
 <br/>
 SERDAR GÜZELAYDIN: Ulusoy'un ekibindeydi. Daha sonra Levent Bıçakcı federasyonunda çalıştı.
 <br/>
 <br/>
 HASAN DOĞAN: Ulusoy'un arkadaşı. Onun sayesinde spor camiasını tanıma imkânı buldu. Ancak Hasan Doğan, Başbakan Recep Tayyip Erdoğan'ın da yakın arkadaşı olan Ramsey'in patronu Remzi Gür'ün ortağı. Ulusoy'a çok yıprandığını söyledi ve dinlenmesini tavsiye etti. Ulusoy bu tavsiyeyi dikkate almayınca da onun karşısındaki oluşumda yer aldı.
 <br/>
 <br/>
 NURİ ALBAYRAK: Başbakan Erdoğan'ın yıllardır hem yakınında yer aldı hem de Büyük Şehir Belediye Başkanlığı döneminde yıldızı parlayan isimlerden oldu. Trabzonspor Başkanı olduktan sonra ise hükümetle olan yakın ilişkisine rağmen Haluk Ulusoy'un arkasında durdu. Bugüne kadar bu duruşunda hiç geri adım atmayarak dikkat çekti.
 <br/>
 <br/>
 MELİH GÖKÇEK: Ankaraspor Onursal Başkanı, Haluk Ulusoy'un Ayhan Bermek ile yaptığı başkanlık yarışında Ulusoy'un yanında yer alarak hükümetin tarafsızlığına dair bir görüntü verdi. Ancak Gökçek, şu an Ulusoy'la aynı safta değil.
 <br/>
 <br/>
 MEHMET ÖZHASEKİ: Haluk Ulusoy'un çok yakınında olan Kayserispor Onursal Başkanı, iki arada bir derede kalmış isimlerden. Gönlü Ulusoy'u desteklese de sandıkta Ulusoy'un karşısında yer alıyor.
 <br/>
 <br/>
 HÜSNÜ HAYALİ: Haluk Ulusoy'un çocukluk arkadaşı. 42 yıl yedikleri içtikleri ayrı gitmedi. Federasyon'da da uzun yıllar birlikte çalıştılar. Ulusoy, son seçimlerde kamuoyunun karşı çıkması sebebiyle listesine almadığı Hayali'nin de desteğini kaybetti. Hayali, "Benim bundan sonra da onunla olma şansım yok. Ben bu defteri kapattım." diyor.
 <br/>
 <br/>
 ATA AKSU: Ulusoy'la birlikte yola çıkan Ata Aksu bugüne kadar Ulusoy'u terk etmedi.
 <br/>
 <br/>
 YILDIRIM DEMİRÖREN: Beşiktaş Başkanı, Ulusoy'a hiçbir zaman sırt çevirmedi. Aralarındaki akrabalık bu bağlılığın en büyük sebebi.
 <br/>
 <br/>
 AZİZ YILDIRIM: Futbol camiasında F.Bahçe geleneksel olarak bütün federasyon başkanlarının karşısında yer alır diye bir inanış var. Hal böyle olunca Haluk Ulusoy'un F.Bahçe'yle barışık olması beklenemezdi. Onun Federasyon Başkanlığı sırasında G.Saray'ın üst üste 4 kez şampiyon olması da Ulusoy ile F.Bahçe arasındaki gerilimin sebeplerindendi. Aziz Yıldırım'ın başkanlığı döneminde de kulübün Federasyon ile kavgası devam etti. Yıldırım, her defasında Ulusoy'u görevden indirmeye çalışan cephenin başında oldu. Bu tavrından geri adım atmadı.
 <br/>
 <br/>
 HALUK ULUSOY: Peki herkesin farklı tavırlar sergilediği bu âlemde Haluk Ulusoy sütten çıkmış ak kaşık mıydı? Ulusoy da mevcut ortamda farklı rollere büründü. Kendisine sırt çevirenlerle de kendisinin sırt çevirdikleriyle de belli dönemler aynı çatı altında buluştu. Federasyon başkanlığına aday olmadığı zaman, "Kendi isteğimle çekildim, çünkü önüme konan tabloyu içime, adamlığıma yediremedim. Benimle yola çıkıp daha sonra dışarıdan aldığı talimatlarla başkaları için çalışanları gördüm." açıklamasını yaparak kendisine yan çizenleri deşifre ediyor ama daha sonra onlarla menfaatleri uğruna bir araya geliyordu. Örneğin Levent Bıçakçı federasyonunun seçilmesinde başrol oynayan Levent Kızıl'la menfaatleri uğruna barıştı. Ardından tekrar arası açıldı. Canaydın'la bir aynı safta yer aldı, bir karşı safta. Federasyon Başkanı olarak herkese eşit uzaklıkta durmayı başaramadı.
 <br/>
 <br/>
 Velhasıl onun döneminde elde edilen başarılar tarihe geçti. Ama onun döneminde şike, teşvik primi, hakem hataları hiçbir dönemde olmadığı kadar çok konuşuldu. Yine onun döneminde temiz futbola gölge düşüren olaylar yaşandı. Açılan tüm şike soruşturmaları kılıfına uydurularak bir bir sümen altı edildi. Mevcut delege sistemi Haluk Ulusoy'un her zaman elini güçlü kılıyor. Yardım etmediği, sarılmadığı delege yok gibi. Kendi bırakıp gitmezse ya da hükümet daha ciddi baskı yapmazsa Ulusoy'u spor camiasında daha çok göreceğiz. Öyle bir yapı var ki kimin ne zaman nasıl bir tavır alacağı belli olmuyor. Olan ise Şenol Güneş gibilerin maaşına ve tazminatına oluyor...
 <br/>
</div>


Kaynak: [www.aksiyon.com.tr](http://www.aksiyon.com.tr:80/spor/ulusoy-asagi-ulusoy-yukari_518989), [web.archive.org (arşiv bağlantısı)](http://web.archive.org/web/20160212130111/http://www.aksiyon.com.tr:80/spor/ulusoy-asagi-ulusoy-yukari_518989)
