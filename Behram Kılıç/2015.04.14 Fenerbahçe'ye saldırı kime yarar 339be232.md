# Fenerbahçe'ye saldırı kime yarar?

*Behram Kılıç 2015.04.14*

<div class="pNewsDetailMainContent" itemprop="articleBody">
 <blockquote>
  <p>
   Çaykur Rizespor maçı sonrası Trabzon Havaalanı’na giden Fenerbahçe kafilesine silahlı saldırıda bulunuldu. Yaralanan şoför aracı durdurmayı başararak 41 kişiyi faciadan kurtardı. Peki, bu saldırı kimin işine yarar?
  </p>
 </blockquote>
 <p>
  Fenerbahçe camiası, Trabzon camiası, futbol ailesi, milyonlarca futbol hayranı, kısaca tüm Türkiye, 5 Nisan 2015 gecesi büyük bir badire atlattı. Çaykur Rizespor maçı sonrası karayoluyla Trabzon’a dönen Fenerbahçe kafilesine Sürmene ilçesi girişinde silahlı saldırıda bulunuldu. Saldırıda kurşunlara hedef olan otobüs şoförü Umut Kıran soğukkanlılıkla aracı durdurmayı başararak 41 kişiden oluşan kafileyi büyük bir faciadan kurtardı. Otobüsün şoför tarafındaki camı kırıldı, ön cam 5 ayrı noktadan hasar gördü. Sürücü Kıran ise başından yaralandı.
 </p>
 <p>
  Türkiye’yi şoke eden bu olaya verilen ilk tepkiler Fenerbahçe ile Trabzonspor arasında 3 Temmuz 2011’den beri devam eden şike davasına yönelikti. Otobüsten inen Fenerbahçe yöneticisi Mahmut Uslu’nun sıcağı sıcağına açıklamaları da buna yönelik ithamlar içeriyordu. Olayın fanatik bir taraftar tarafından yapıldığına dair şüpheler kısa zamanda sosyal medyada büyük bir tepki oluşturdu. Trabzon Valisi Abdil Celil Öz’ün ilk açıklamaları da bu algıya hizmet etti. Zira vali, otobüse taşlı saldırı olabileceğini söyledi. İlk andan itibaren canlı yayınlarla Trabzon’a bağlanan televizyon kanallarının da dilinde fanatizmin geldiği boyut vardı. Sıcağı sıcağına hiç kimse soğukkanlı tepki veremiyordu. Şoför hastaneye kaldırıldığında ilk gerçekleri öğrendik. Zira doktorlar şoförün elmacık kemiğinin altından vurulduğunu açıkladı. Bu bilgilerin ardından vali de düzeltme yaparak 22.15’te meydana gelen olaydan yaklaşık 2 saat sonra otobüse silahlı saldırı olduğunu söyledi.
 </p>
 <p>
  Ama olayı hâlâ fanatik taraftarların saldırısı gibi görenler vardı. Ertesi gün olayda kullanıldığı ve 2 el ateş edildiği iddia edilen tüfek bir dere kenarında bulundu. 7 Nisan’da Fenerbahçe camiası olayın bir taraftar saldırısından öte bir terör saldırısı olduğunu ve failleri yakalana kadar maçlara çıkmayacaklarını kamuoyuna duyurdu. Yönetici Deniz Tolga Aytöre, “Bu, Türkiye’nin sorunudur. Fenerbahçe üzerinden ciddi bir terör eylemidir” dedi.
 </p>
 <p>
  Aytöre haksız sayılmazdı; zira şekli, seçilen yer, av tüfeğinin seri numarasının olmaması gibi sebeplerden dolayı bu saldırının iki kulüp arasındaki şike husumetinden kaynaklandığını düşünmek çok güçtü. Saatte ortalama 100 kilometre hızla giden bir otobüse gecenin karanlığında 50-100 metre uzaklıktan ateş etmek, üstelik şoförü hedef seçmek fanatik bir taraftarın yapacağı eylem değildi. 2011’den beri -hatta öncesinde bile- Trabzonspor-F.Bahçe maçları gerilimli geçiyordu. Nice takım otobüsleri  de taşlandı ama otobüse silahlı saldırıda bulunma ilkti. Üstelik aracın şoförünün seçilmesi niyetin öldürme, büyük bir facia amacı taşıdığının açık deliliydi. Olayın verdiği ilk intiba işin profesyonel bir saldırı olduğunu gösteriyordu.
 </p>
 <p>
  Trabzon Emniyeti, kısa süre sonra Emre Altıntaş (27) ve Nihat Saka (38) adındaki iki genci yakaladı. Vali, ilginç bir şekilde bu iki ismin saldırıyı gerçekleştirdiğine dair ciddi imalarda bulundu. Valiye göre zanlılardan biri kafileyle seyahat etti ve otobüsün söz konusu mevkiye geldiğini diğerine iletti. Bu iki genç teyze çocuklarıydı. Onları zanlı yapan ise Facebook’taki paylaşımlarıydı. Vali, ikilinin isimlerini hiç tereddüt etmeden medyaya verdi. Ancak yapılan parmak izi testleri sonrası bu isimlerin olayla alakalarının olmadığı anlaşıldı. Bu iki genç, 7 Nisan tarihli Sabah’ın birinci sayfasında ‘futbol teröristi’ yaftalamasına maruz kaldı. Bu iki ismin avukatı Turan Çelik ise bulunan tüfekte müvekkillerine ait parmak izi olmadığını belirtmekle kalmadı, önemli bir iddia ortaya attı: “Zaten ele geçirilen silah, olayda kullanılan silah değil.” Çelik’in bu açıklamasından sonra dosyaya gizlilik kararı getirildi.
 </p>
 <p>
  Emre Altıntaş’ın annesi Hatice Hanım ise yaşadıkları kâbus dolu saatlerden sonra oğluna kavuştuğu için mutluydu ama valiye sitem ediyordu: “Vali Bey, anlamadan dinlemeden evladımızı bir katil, bir terörist olarak lanse edip toplumun önüne attı. Kendi evladı olsa bunu yapar mı? Canım ciğerim yandı. Valinin ve Türkiye’nin bize özür borcu var.”
 </p>
 <p>
  Vali ve emniyetin hatasına benzer bir olay geçen yıl da yaşandı. 9 Ekim 2014 gecesi Bingöl’de Emniyet Müdürü Atalay Ürker ve beraberindekilere uzun namlulu silahlarla saldırı düzenlendi. Saldırıda Emniyet Müdür Yardımcısı Atif Şahin ile Başkomiser Hüseyin Hatipoğlu şehit oldu. Polis bu olaydan hemen sonra saldırıyı gerçekleştiren teröristlerin bulunduğunu ama birkaç gün sonra ise yakalanan isimlerin suçsuz olduğunu açıkladı. Bu tür hatalar nedense son zamanlarda artmaya başladı!
 </p>
 <p>
  Şehrin valisinin olayı iki gencin yaptığına dair açıklamalarda bulunması gibi Cumhurbaşkanı Erdoğan’ın 7 Nisan günü Saray’daki altıncı muhtarlar toplantısında “Şiddetin, hele hele silahlı saldırının olduğu yerde spor bitmiş, yerine vandallık gelmiş demektir. Futbolu bahane ederek vandallık yapanlar, sadece kendi takımlarına değil, tüm ülkeye, tüm millete ihanet ettiklerini bilmelidirler” açıklaması da enteresandı. Zira olayın futbolu bahane ederek vandallık yapanlar tarafından gerçekleştirildiğine dair henüz bir bulgu yoktu. Ya olay bir terör saldırısıysa? Ki buna yönelik güçlü emareler bulunuyordu…
 </p>
 <p>
  Yakın tarihe baktığımızda Trabzon’un bu tür terör olayları için seçilmiş bir yer olduğunu görüyoruz. Bu şehir ülkeyi karıştırmak isteyenlerin bazı dönemler üs olarak kullandığı illerimizden biriydi. 5 Nisan 2005’teki TAYAD eylemini hatırlayın. 4 TAYAD üyesi az daha linç ediliyordu. 5 Şubat 2006’da Rahip Santoro cinayeti bu şehirde işlendi. 19 Ocak 2007’deki Hrant Dink cinayetinde Trabzonlu isimlerin kullanıldığını hatırlayalım.
 </p>
 <p>
  Bazı önemli açıklamalar da bu şehirde yapılıyordu. Aralık 2009’da dönemin genelkurmay başkanı İlker Başbuğ’un kamuoyunu bilgilendirmek için tercih ettiği şehirdi Trabzon: “Özellikle basınla olan görüşmeyi -ki uzun süreler basınla görüşme yapmamıştık- herhalde niye Trabzon’da yaptığımın da özel bir anlamı var. Onu da sizlerle paylaşmak istedim. Herhâlde anladınız. Trabzon çünkü önemli.”
 </p>
 <p>
  Peki, böyle bir kaosun çıkmasından kim faydalanır? Spor yorumcusu Rıdvan Dilmen ve Konyaspor Teknik Direktörü Aykut Kocaman, 6 Nisan Pazar günü yaptıkları açıklamalarda birilerinin kaos ortamı oluşturmak istediklerini söyledi. Savcımız Mehmet Selim Kiraz’ın göz göre göre şehit edilmesi, yurt çapında elektriklerin kesilmesi, İstanbul Emniyet Müdürlüğü’ne yapılan saldırı ve F.Bahçe otobüsüne ateş açılması ülkede birilerinin kaos ortamı oluşturmak istediğinin delili. Hâlen tutuklu bulunan polis şefi Ömer Köse’nin “Biz bir yıl içinde yaptığımız operasyonlarla yaklaşık 200 DHKP/C örgüt mensubunu aldık... Paralel tiyatrosu başlayınca bunların hepsini serbest bıraktılar. Serbest bırakılan bu 200 örgüt mensubu, silahlı eylem potansiyeli bulunan militanlardı…” açıklamaları seçim sath-ı mailinde kaos çıkartmak isteyen grupların dışarıda elamanlarının bulunduğunun göstergesi. 6 Nisan 20015 tarihli Sabah’ta GENAR Başkanı İhsan Aktaş’ın “Ülkede istikrarı AK Parti temsil ediyor. Kaostan faydalanmak isteyenler hiçbir seçimde kazanamadı. Kaos planları AK Parti’yi güçlendirir” açıklamaları da ilginçti.
 </p>
 <p>
  Sanki bir kaos planı uygulanıyor Türkiye’de. Twitter’da Aktroll diye tanımlanan hesaplardan Alevi-Sünni kavgası körükleniyor, Berkin Elvan olayı ısrarla kaşınıyor, Kabataş yalanı sürdürülüyor, savcımızın şehit edilmesinden sonra Doğan Grubu, Geziciler ve Hizmet Hareketi hedefe konuluyor… Kitlesel tepkiler vermekten çekinmeyen Fenerbahçeliler ve Trabzonluların damarına basılıyor…
 </p>
 <p>
  Fenerbahçe camiasına büyük geçmiş olsun diyoruz. Umarız bu karanlık eylem en kısa sürede aydınlanır.
  <br>
   ____________________________________________
  </br>
 </p>
 <p>
  <strong>
   DENİZ TOLGA AYTÖRE (Fenerbahçe yöneticisi):
   <br>
    FENERBAHÇE’YE YÖNELİK SUİKASTTIR
   </br>
  </strong>
 </p>
 <p>
  Bu eylem Fenerbahçe’ye yönelik bir suikasttır. Ülkemizin içinde olduğu hassas durumun farkındayız. Bu eylem bir Fenerbahçe-Trabzonspor çekişmesi değil, ciddi bir terör eylemidir. Fenerbahçe olarak bu eylemi bir camiaya, bir bölgeye mal etmek gibi bir anlayışımız yoktur. Bir toplumsal zıtlaşmanın, kutuplaşmanın hiçbir yerinde Fenerbahçe olmayacaktır. Hatta Trabzon’u kutuplaşmanın parçası yapmamak için elimizden geleni yapıyoruz. Türkiye’de seçim öncesi kaos çıkarmak isteyenlere karşı mevcut fay hatlarını ortadan kaldırmak için çalışacağız.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/fenerbahceye-saldiri-kime-yarar_550555), [web.archive.org (arşiv bağlantısı)](http://web.archive.org/web/20150802024450/http://www.aksiyon.com.tr/guncel/fenerbahceye-saldiri-kime-yarar_550555)
