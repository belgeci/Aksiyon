# Türk teknik direktörlerin gurbet karnesi

*Behram Kılıç 2014.01.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk teknik direktörler, son birkaç aydır arka arkaya yurtdışına gitmeye başladı. Özellikle Tayfun Korkut’un Bundesliga’da Hannover’in başına geçmesi hepimizi gururlandırdı. Bugüne kadar ülkemizi yurtdışında temsil eden teknik direktörlere mercek tuttuk.
  </font>
 </div>
 <div id="newsText">
  <font class="detail-text">
   <p>
    ‘Futbolculuğum sona erdikten sonra yeşil sahalara bir daha adım atmam diyordum. Ama şu an teknik direktörüm.’ Futbola veda eden birçok spor adamından bu sözü duyduk. İçlerinde futbola veda etmeden teknik direktör olmayı düşünenlerin olduğu da bir gerçek. Her yıl onlarca futbolcu jübile yapıyor. Ve her yıl onlarcası teknik direktör diploması alıyor. Hâliyle ülkemizde ciddi oranda antrenör fazlalığı var. Birkaç yıl öncesine ait bir istatistiğe göre Türkiye’de 11 bin 89 futbol antrenörü vardı. Profesyonel liglerde ise 164 takım. 52 takımın yer aldığı 2 Lig’de A lisanslı antrenörler görev yaparken, bu belgeye sahip antrenör sayısı ise Türkiye’de toplam 2 bin 794 kişiydi.
   </p>
   <p>
    Hâl böyle olunca teknik direktörlerimizin kendilerine başka kapılar araması kaçınılmazdı. Belki de dünyaya futbolcu ihraç eden Brezilya gibi bizim de dünyaya teknik direktör ihraç etmemiz gerekiyordu. Ama böyle bir şey bugüne kadar hiç yaşanmadı. Yılın son günlerinde ise bu yönde birkaç iyi haber geldi. Genç teknik direktörlerimizden Tayfun Korkut, Almanya’nın Hannover 96 takımı ile anlaştı. Güvenç Kurtar, Azerbaycan takımlarından Revan Bakü ile kontrat imzaladı. Umm Salal ile anlaşan Bülent Uygun, Katar’ın  yolunu tuttu.
   </p>
   <p>
    Hannover 96 ile 30 Haziran 2016’ya kadar sözleşme imzalayan Korkut, 1978’de Hamburg’u çalıştıran Özcan Arkoç’tan sonra Bundesliga’da görev yapan ikinci Türk hoca. “Hayattaki fırsatları kullanmak lazım. Bunu da en iyi şekilde değerlendirmek istiyorum.” diyen Korkut’tan takımı ilk 10 içerisinde tutması bekleniyor. Almanya doğumlu Korkut, kariyeri boyunca değişik ülkelerde yaşama ve oynama imkânı buldu. İspanya’da yıllarca ter döktü. 2011’de bir süre Stuttgart’ın 19 yaş altı takımını çalıştırdı. A Millî Takım’da Abdullah Avcı’nın yardımcılığını yaptı. 3 dil biliyor. Korkut; cesareti ve hedefi olan, reaksiyon gösteren değil, hareketli ve sahada dayanışma içinde olan bir takım hedefliyor. Alman Millî Takımı Teknik Direktörü Joahim Löw de 39 yaşındaki Korkut’a yeni görevinde destek verdi.
   </p>
   <p>
    Bundesliga’da takım çalıştıran ilk Türk, 8 sezon Hamburg forması giyen Özcan Arkoç’tu. 1977-78 sezonunda Hamburg teknik direktörlüğüne getirilen Arkoç; Beşiktaş, F.Bahçe, Austria Wien ve Hamburg’da kalecilik yaptı. Futbolu bıraktıktan sonra yine Hamburg’da antrenör yardımcılığına başladı. 1977’de Avrupa Kupa Galipleri Kupası şampiyonu oldular. 1978’de Hamburg’un hocasıydı. Burada 10 ay görevde kalan 38 yaşındaki Arkoç’un talebeleri arasında Kevin Keegan, Manfred Kaltz, Felix Magath gibi oyuncular vardı.
   </p>
   <p>
    Yurtdışında takım çalıştıran Türk teknik direktör deyince akla ilk gelen isimlerden biri hiç kuşkusuz Mustafa Denizli. Halen Azerbaycan’da Hazar Lankaran’ın teknik direktörlüğünü yapan Denizli, Almanya’da bir, İran’da iki takım çalıştırdı. 1988-89 sezonunda G.Saray’a Avrupa’da yarı final oynatan Denizli’nin bir sonraki takımı Alman 2. Ligi’ndeki Alemannia Aachen’dı. Ligde 10 haftadır galip gelemeyen Aachen’ın başında ilk maçına 30 Eylül 1989’da çıkan Denizli, ilk dört maçını kazandı. Ancak daha sonra büyük bir düşüşe geçti, taraftarın protestosuna maruz kalan Denizli, Aachen ile sezonu tamamlayamadan yollarını ayırdı. Mustafa Denizli, Aachen’dayken 7 galibiyet, 2 beraberlik ve 8 mağlubiyet gördü.
   </p>
   <p>
    <span>
     <strong>
      Denizli üçüncü ülkesinde
     </strong>
    </span>
   </p>
   <p>
    Denizli’nin ikinci ülkesi İran oldu. 2004-05 sezonunun ikinci yarısında Pas ile sözleşme imzalayan Denizli, ligde 11. sırada yer alan takımını sezon sonunda 6. sıraya kadar taşıdı. 2005-06 sezonunun tamamlanmasına 5 hafta kala yönetimle anlaşamadığını belirtip görevi bıraktığını açıkladı. Ancak daha sonra tekrar aynı takıma geri döndü. Ligin son haftasına liderin bir puan gerisinde giren Pas, şampiyonluk yarışındaki rakibi İstiklal’in son maçını kazanmasıyla ligi ikinci bitirdi. Denizli, Ağustos 2006’da bir başka İran takımı Persepolis’le anlaştı. Tecrübeli teknik adam, Persepolis’i lig üçüncüsü yaptıktan sonra tekrar Türkiye’ye döndü. Denizli, 2011’de 3. İran seferine çıktı. Persepolis’le 24 Aralık 2011’de 1,5 yıllık sözleşme imzaladı. Takımı ligi 12. bitirdi. Persepolis, Asya Şampiyonlar Ligi’nden de elenince Denizli, 21 Haziran 2012’de görevinden istifa etti.
   </p>
   <p>
    Denizli’nin yurtdışı serüveni devam ediyor. Tecrübeli çalıştırıcı bu sezon Azerbaycan Ligi’nde oynadığı 15 karşılaşmada 15 puan toplayan ve 10 takımlı ligde 8. sırada bulunan Hazar Lankaran’la 1,5 yıllık sözleşme imzaladı. Yardımcılığını ise Oğuz Çetin yapıyor. Azeri takımını Denizli’den önce John Benjamin Toscack çalıştırıyordu.
   </p>
   <p>
    Azerbaycan, Türk teknik adamlar için yeni bir iş kapısı değil. Rasim Kara, Azerbaycan’da 2005’te Hazar Lankaran’ı çalıştırdı. Takımı ligde ikinci oldu. 2006’da Karabağ’ın başına geçti. Ardından tekrar Lankaran’a döndü. Kara’nın ilk yurtdışı deneyimi ise Kanada’nın Ottowa Wizards takımıydı. 2001’de bu takıma Kanada şampiyonluğu yaşatmıştı. G.Saray’ın efsane oyuncularından Bülent Korkmaz ise 2009-2010 sezonunda Azerbaycan’ın FK Bakü takımını çalıştırdı. Korkmaz, Bakü’nün başında 21 maça çıktıktan sonra görevinden ayrıldı. Geçen hafta ise Güvenç Kurtar, Revan Bakü ile anlaştı. Revan Bakü 9 puanla ligde 9. sırada yer alıyor. Kurtar’ın bu takımın başına geçmesi de oldukça ilginç olmuş. TRT 3’te yayımlanan bir programda söyledikleri Azeri yetkililerin ilgisini çekmiş. Ve sonrasında da hocayla temasa geçilerek anlaşma imzalanmış.
   </p>
   <p>
    <span>
     <strong>
      Ertuğral’ın tercihi Afrika
     </strong>
    </span>
   </p>
   <p>
    Yurtdışında en fazla çalışan hocalardan biri de hiç kuşkusuz Muhsin Ertuğral. Onun tercih ettiği kıta Afrika. Ertuğral hâlen bu kıtanın futbolda gelişen ülkelerinden Güney Afrika Süper Ligi takımlarından Ajax Cape Town’u çalıştırıyor. Futbolu bıraktıktan sonra Almanya’da yaşayan Ertuğral, burada teknik direktörlük kursuna gitti. Marcello Lippi’nin gözlemciliğini yaptı. 1995’te o zamanki adıyla Zaire olan Demokratik Kongo’nun başına getirildi. 1999’da Güney Afrika takımlarından Kaizer Chiefs’in başına geçti. Özellikle 2000-01 sezonu Kaiser Chiefs tarihinin en başarılı sezonu oldu. 4 ay içinde 4 büyük kupa kazandı. Bu kupalardan biri Afrika Kupa Galipleri Kupası’ydı. Bu performansı ile 2001’de “En İyi Afrika Takımı” seçildi. 2003’te Güney Afrika’da Santos Football Club’a geçti. 2003-04 sezonunda ise Tunus’a geçip Club Africain’i çalıştırdı, ancak başarılı olamadı. 2005’te ise Mısır takımı Ismaily’nin başındaydı. 2006-07 sezonunda Ajax Cape Town’un hocasıydı. Sonraki sezon ise Kaiser Chiefs’in. 2009’da yeniden Ajax Cape Town’a döndü. Afrika’da çok başarılı olan Ertuğral halen bu takımı çalıştırıyor.
   </p>
   <p>
    Futbolda söz sahibi olmak isteyen Katar’da da teknik direktörümüz var. 2 ay önce Bülent Uygun, Katar takımı Umm Salal’ın başına geçti. Uygun’dan önce ligde hiç kazanamayan Salal, yeni teknik direktörüyle çıktığı ilk karşılaşmadan galibiyetle ayrıldı. 2,5 yıllık sözleşme imzalayan Uygun, Katar’da spor diplomasisi yürüterek âdeta bir spor elçisi gibi çalışacağını söylüyor.
   </p>
   <p>
    Şüphesiz yabancı diyarlara açılan Türk teknik direktörler içerisinde en dikkat çeken isim Fatih Terim. 2000 yılında G.Saray ile UEFA Kupası’nı kazanan Terim, sezon biter bitmez İtalya’nın yolunu tuttu. İtalya’da ilk Türk teknik direktör olmayı başaran Terim’in takımı Fiorentina’ydı. Terim bu takımı İtalya Kupası’nda finale çıkarttı. Milan’ı 4-0 mağlup etti. Bir ara takımı ligde 3. sıraya kadar çıkarttı. 23 maçta 10 galibiyet 9 beraberliği vardı. Sezon sonuna doğru yönetimle anlaşamadığı için kendi isteği ile istifa etti. Ama onun bu başarısı İtalya’da büyük yankı uyandırdı. Sezon sonu Milan’ın teklifini kabul ederek bu takımın başına geçti. Milan ile ligde 9 maça çıktı. 4 galibiyet, 3 beraberlik, 2 yenilgi sonrasında kulüp 4 Kasım 2001’de görevine son verdi. Milan tarihinde görevine en erken son verilen teknik direktör oldu.
   </p>
   <p>
    Yurtdışı deneyimi yaşayan başarılı teknik direktörlerimizden biri de Şenol Güneş. Türkiye’ye 2002’de dünya üçüncülüğü yaşatan Güneş, şampiyonanın düzenlendiği Güney Kore’nin kendisine gösterdiği sevgiyi karşılıksız bırakmadı. 2007’de bu ülkenin FC Seul takımıyla anlaştı. Güneş, Seul’e ligde final oynattı. Finalde Suwon’a 2-1 ve 1-1’lik skorlarla kaybetti. Takımının başında toplam 110 maça çıkan Güneş, FC Seul’u 2009’da ise Asya Şampiyonlar Ligi’nde çeyrek finale çıkartma başarısı gösterdi.
   </p>
   <p>
    Görüldüğü gibi Türk hocalar genelde Doğu ülkelerinden, gelişmemiş liglerden davet alıyorlar. Bu liglerden biri de Türkmenistan. Bir zamanlar G.Saray ve F.Bahçe’de top koşturan Semih Yuvakuran, 2012-13 sezonunda Türkmenistan Ligi takımlarından Balkan’ı çalıştırdı ve takımı şampiyonluğa taşıdı. Yuvakuran bu ülkede takım çalıştıran ilk yabancıydı.
   </p>
   <hr/>
   <h3>
    <span>
     <strong>
      Menajer Bayram Dağdeviren: Dil yok, vizyon yok, danışman yok
     </strong>
    </span>
   </h3>
   <p>
    Hocaların bu konuda bir isteğinin olmadığını düşünüyorum. Yurtdışına açılma hazırlığı yok. Burada alıştıkları bir ortam var ve bir şekilde gidiyor. Bunu değiştirmek istemiyorlar. Çoğu hocamızın dil öğrenme, bir yerlerde maç takip etme gayreti yok. Oysa bu yönlerini geliştirseler yurtdışında çok iyi iş yapacak hocalarımız var. Süper Lig’in marka değerinin düşük olması, yurtdışında ligimizin izlenmemesi de onların önünü kesiyor. Uluslararası arenada bizim takımlarımızın sadece Şampiyonlar Ligi ve UEFA Avrupa Ligi maçları takip ediliyor. Oraya katılan takımlarımızın başında da daha çok yabancı hocalar var. Önemli sorunlardan biri de hocalarımızın bir danışman ya da menajerle çalışmaması. Hocalar şöyle düşünüyor: Yurtdışından birileri gelsin bizi bulsun. Ama bu böyle olmuyor. Sizi birilerinin yurtdışında anlatması lazım. Bir menajerle, bir danışmanla çalışmaları gerektiğinin farkında değiller. Geçmişte Mustafa Denizli ve Ersun Yanal’ı Brezilya’da birkaç takıma önerdik. Önerirken Millî Takım’ı referans gösterdik. Zira oralarda Gençlerbirliği’ni, Eskişehirspor’u, Çaykur Rize’yi kimse tanımıyor. Bu sene Hikmet Karaman’ı Malmö’ye tavsiye ettik. Ciddi ciddi düşündüler ama transfer gerçekleşmedi. Bir sonraki teknik direktör arayışında ise Karaman’ın varlığından haberdar olacaklar. Brezilya’da fazla yabancı hoca yok. Onlar şöyle düşünüyorlar: Yabancı hocalar bizim lige uyum sağlayamıyor. Ama yurtdışına çok hoca gönderiyorlar. Bizim de bunu yapmamız lazım.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-37600-turk-teknik-direktorlerin-gurbet-karnesi.html), [web.archive.org (arşiv bağlantısı)](http://web.archive.org/web/20140330054442/http://aksiyon.com.tr/aksiyon/haber-37600-turk-teknik-direktorlerin-gurbet-karnesi.html)
