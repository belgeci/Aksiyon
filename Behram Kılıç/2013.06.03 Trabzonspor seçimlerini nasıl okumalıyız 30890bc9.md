# Trabzonspor seçimlerini nasıl okumalıyız?

*Behram Kılıç 2013.06.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Trabzon halkı, ilk etapta Trabzonspor’un geleceğini kurtaracak, takımı çağdaş vizyona taşıyacak, şampiyonluklar yaşatacak bir başkandan ziyade mevcut düzenle hesaplaşacak birine oy verdi.
  </font>
 </div>
 <div id="newsText">
  <font class="detail-text">
   <p>
    Seçimden bir gün önce görüştüğümüz yılların kongre üyesi, “Korkarım İbrahim Hacıosmanoğlu kazanacak.” dedi. Sebebi basitti. Ona göre Hacıosmanoğlu tribüne oynuyordu. Muharrem Usta’yı destekleyeceğini söyleyen duayenimiz, adaylardan Metin Atasoy’un Usta’nın oylarını böleceğini iddia ediyordu. Üstelik Usta’nın “AK Parti’nin adayı” yaftası da boynunda asılıydı. Seçim döneminde Usta, İstanbul ve Ankara’nın 5 yıldızlı otellerinde yemekli programlar organize edip projelerini seçkin ortamlarda anlattı. Trabzon’un paraya ihtiyacı vardı ve bu parayı bulabileceğine inandırmıştı. Mantıklı bakıldığında seçimi kazanması Trabzonspor’un geleceği açısından yerinde bir karar olacaktı. Ancak AK Parti’ye yakın oluşu ve ‘3 Temmuz süreci’ ona bu şansı tanımadı. Birçok açıdan Trabzonspor seçimlerini iyi okumak gerekiyor.
   </p>
   <p>
    Trabzon halkı, ilk etapta Trabzonspor’un geleceğini kurtaracak, kulübe çağdaş bir vizyon getirecek, şampiyonluklar yaşatacak bir başkandan ziyade, şike sebebiyle alınamadığını düşündükleri kupayı müzelerine koyacak birini tercih etti. Hacıosmanoğlu’nun Başbakan’ı şike süreci dışında tutan açıklamaları da bu seçimde dikkat çeken unsurlardandı. O, başbakanı sürece dahil etmeyerek kazanmayı bildi. Ancak onu tercih eden delegeler, Muharrem Usta’ya, başbakana yakın olduğu için oy vermedi. Usta’nın ‘şike sürecinde Bordo-Mavili takımın yanında yer almayan AK Parti’nin adayı olduğu’ dedikoduları bazı çevreler tarafından sürekli gündeme getirildi. Burada bir çelişki vardı ama burası Trabzon’du. Oysa ‘büyükşehir’ statüsüne geçen Trabzon, AK Parti’nin adeta kalesi haline gelmişti.
   </p>
   <p>
    Zengin bir iş adamı değildi, Oflu olduğu için Trabzon merkezde çok sevilmiyordu, ulusal ve yerel medya patronlarıyla da içli dışlı değildi. Bunca dezavantajlarına rağmen Hacıosmanoğlu’nun kazanmasındaki tek sebep ‘3 Temmuz süreci’ idi. Yeni başkan, 5 adayın yarıştığı seçimde ilk sandıklardaki merkez oyların (3 adaya) bölünmesinin avantajını yaşayarak çevreden aldığı oylarla ipi göğüsledi. Bunun yanında gençlerin çoğu da onu tercih etti. Son anda camianın etkili simalarından İbrahim Usta’nın onun safına geçmesi de kazanmasında kilit rol oynadı. Yarışta çok dillendirilmese de Trabzon’daki MHP’lilerin desteği de ondan yanaydı. Gerçi Trabzon’daki AK Parti çevrelerinin Usta, CHP’lilerin de Metin Atasoy için çalıştığını belirtmekte fayda var. Camianın önde gelenleri her defasında “Trabzonspor siyaset üstüdür” dese de bu seçimlerde ilk kez siyasi kamplaşmaların olduğu gözlendi.
   </p>
   <p>
    İbrahim Hacıosmanoğlu’nun tüm bu olan bitenin dışında 2009’dan beri başkanlık için çalışmalar yaptığını da kayda düşmek gerek. Zira o, Muharrem Usta ve diğer adaylar gibi günlük gelişmeler sonucunda son anda ortaya çıkan bir isim değildi.
   </p>
   <p>
    Hacıosmanoğlu, Sadri Şener’den moralsiz, borç batağında bir kulüp devraldı. Bu aşamada yapması gerekenler çok ancak yapmaması gerekenlerden biri, ‘taraftarı büyük beklentiye sokmak.’ Mevcut ekonomik durumuyla kulübün Galatasaray ve Fenerbahçe ile yarışması zor. Yapılması gereken uzun vadeli düşünüp iyi bir jenerasyon yakalamaya çalışmak ve birkaç yıl sonrası için şampiyonluğu kovalayabilecek kadronun temelini atmak olmalı. Bu açıdan bakıldığında yeni başkanın teknik direktörlük koltuğuna 1461 Trabzon’un hocası Mustafa Reşit Akçay’ı getirmesi yerinde bir karar. Zira Trabzonspor’un bugün tam da 1461 Trabzon’un ruhuna ihtiyacı var. Akçay, gerek entelektüel birikimi gerekse şehrin çocuğu olması hasebiyle yüklendiği sorumluluğun altından kalkabilecek donanıma sahip.
   </p>
   <p>
    <span>
     Hacıosmanoğlu’nun göreve gelmeden önce ‘sportif direktörüm’ diyerek kamuoyuna açıkladığı Fatih Tekke de doğru bir tercihti. Ancak Hacıosmanoğlu bu seçim vaadini yerine getirmedi. Tekke, 2003-2006 yılları arasında ter döktüğü Trabzonspor’da kaptanlık yapmış, takım ruhunu tesis etmiş, futbolcuları aynı hedef etrafında toparlayarak takımı zirve yarışı içinde tutmuş önemli oyunculardan biriydi. Başkanın ona sormadan yaptığı hamleler Fatih Tekke’yi daha göreve başlamadan işinden soğuttu. Başkan da onun yerine Ünal Karaman’ı sportif direktörlük koltuğuna oturttu. Ünal hoca da gerek bilgi birikimi gerek tecrübesiyle bu görevini hakkıyla yerine getirebilecek bir isim. Başkanın Tolunay hocayla ve Fatih Tekke ile yollarını ayırma üslubu onun hanesine eksi puan olarak yazıldı.
    </span>
   </p>
   <p>
    2010-11 sezonunun şampiyonluk kupasını Trabzon’a getireceğini vadeden Hacıosmanoğlu’nun bunu gerçekleştirememesi halinde koltukta çok uzun süre oturması zor. Bunun yanında ‘derin Trabzon’un şimdiden ona burun kıvırdığını, 6 ay içinde yeni bir seçim için kolları sıvadığını belirtelim.
   </p>
   <p>
    Bu seçim, Trabzonspor camiasındaki bölünmüşlüğü, kopukluğu daha da artırdı. Bakalım yeni başkan özlenen birlikteliği tesis edebilecek mi? Bunu hep beraber bekleyip göreceğiz.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-35695-trabzonspor-secimlerini--nasil-okumaliyiz.html), [web.archive.org (arşiv bağlantısı)](http://web.archive.org/web/20130622211623/http://www.aksiyon.com.tr:80/aksiyon/haber-35695-trabzonspor-secimlerini--nasil-okumaliyiz.html)
