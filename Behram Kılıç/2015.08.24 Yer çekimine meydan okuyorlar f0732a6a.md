# Yer çekimine meydan okuyorlar

*Behram Kılıç 2015.08.24*

<div class="pNewsDetailMainContent" itemprop="articleBody">
 <p>
  Tarihî Mostar Köprüsü, Uçurum Dalışı Dünya Serisi’ne ev sahipliği yaptı. Ünlü sporcular yeryüzünde en çok atlayış gerçekleştirilen bir köprüde buluşmanın mutluluğunu yaşadı.
 </p>
 <p>
  Asırlar boyunca Bosna’da hoşgörü ve kültürel çeşitliliğin sembolü olan tarihî Mostar Köprüsü, 449 yıldır gözü pek, cesur sporcular tarafından atlama platformu olarak kullanıldı. Neretva Nehri üzerine 1566’da inşa edilen köprüde o tarihten bu yana sürdürülen atlama şölenleri, köprünün Hırvat topçuları tarafından 9 Mayıs 1993’te yıkılmasına rağmen devam etti. Mostarlılar savaşa aldırmadan geleneksel atlama yarışlarını sürdürdü. Bunun yanında şehrin erkekleri, kimi zaman nişanlılarına cesaretlerini ispatlamak için düğün öncesinde bu köprüden atladı. Kimi zaman da şehri ziyarete gelen turistlerden aldıkları paralar karşılığında... Böylesine bir tarihe ve geleneğe sahip köprü geçen hafta dünya çapında bir organizasyona ev sahipliği yaptı. Red Bull Cliff Diving (Uçurum Dalışı) Dünya Serisi’nin 6. ayağı bu köprüde düzenlendi. Dünyaca ünlü uçurum dalışı sporcuları yeryüzünde en çok atlayış gerçekleştirilen bir köprüde buluşmanın gururunu yaşadı.
 </p>
 <p>
  Bu organizasyonun ilki 2009’da düzenlenmişti. Bu uç sporun en büyük özelliği, yeryüzündeki zorluk derecesi yüksek uçurumlardan, kayalıklardan suya dalmak. Bugüne kadar dünyanın 23 farklı ülkesinde atlayışlar gerçekleştirildi. Bu spor dalıyla ilgilenen sporcu sayısı da 30’u geçmiyor. Mostar’da birbirinden zor hareketler yaparak 27 metre yükseklikten suya dalış gerçekleştiren bu özel insanlar âdeta yer çekimine meydan okuyor.
  <br/>
  27 metreden suya dalmak… Bu öyle sanıldığı gibi kolay bir şey değil. Uzun yıllara dayanan bir deneyim, maksimum düzeyde fiziksel dayanıklılık ve müthiş bir konsantrasyon gerektiriyor. Birçok sporcu maksimum teknik becerilerine ve fiziksel olgunluklarına yaklaşık 30’lu yaşlarda ulaşıyor. Yapılan atlayışın zorluk derecesi rampadan sıçrayış biçimi, salto sayısı, burgu sayısı, suya giriş gibi özelliklere bakılarak değerlendiriliyor.
  <br/>
  Yaralanmaların en risklisi suya tam dalarken gerçekleşiyor. Çünkü vücudun bir kısmının hızı aniden kesilirken, suyun üzerinde kalan bölümü hâlâ son hızda oluyor. Sporcu, suya çarptıktan hemen sonra, suyun kuvvetiyle oluşan tazyikten etkilenmemek için ve vücudunun herhangi bir parçasının burkulmaması için hemen yüzeye çıkıyor.
 </p>
 <p>
  O yükseklikten suya yatay çarpma, 13 metreden beton zemine çarpmayla aynı. Dolayısıyla dünyada bu sporu yapan sadece üç dört düzine sporcu var. Sporcular 3 saniye içinde havadaki gösterilerini tamamlamak zorunda. Saatte 85 kilometre hızla suya dalıyorlar. Her spor dalının bir kahramanı vardır. Kolombiyalı Orlando Duque, Cliff Diving’de profesyonel olmayı arzulayan diğer tüm sporcular için standartları belirleyen sporcu.
  <br/>
  Duque, platformdan suya atlamadan önce biraz korktuğunu söylüyor. Kolombiyalı sporcu, bir başka disiplin olan yüksekten atlayış dalında şimdiye kadar 9 dünya şampiyonluğu kazandı. Bir atlayış sırasında hakemlerin hepsinden 10 tam puan alma başarısı göstererek Guinnes Rekorlar Kitabı’na giren Duque, “Çok iyi konsantre olmalı ve o üç saniye içinde asla yanlış bir hareket yapmamalısınız. Su beton etkisi yapabilir. Yanlış hareket vücudunuzun bir kürdan gibi ikiye bölünmesine yol açabilir.” diyor. Mostar’da birinci olan Meksikalı Jonathan Paredes ise “Her şey iyi giderse kendinizi muhteşem hissediyorsunuz. Tersi durumda ise 3 saniye bir ömür gibi geliyor.” şeklinde konuşuyor.
 </p>
 <p>
  Bırakın atlamayı, yere bakmaya bile zor kalkışacağımız tarihî köprüden kendilerini suya bırakan 14 sporcunun bu spor dalından kazandığı para ise oldukça komik. Mostar’da dereceye girenlere toplamda sadece 31,5 bin Euro dağıtıldı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/yer-cekimine-meydan-okuyorlar_552064), [web.archive.org (arşiv bağlantısı)](http://web.archive.org/web/20150831022806/http://www.aksiyon.com.tr:80/dosyalar/yer-cekimine-meydan-okuyorlar_552064)
