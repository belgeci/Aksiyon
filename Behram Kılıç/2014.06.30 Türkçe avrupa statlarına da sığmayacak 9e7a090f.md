# Türkçe avrupa statlarına da sığmayacak

*Behram Kılıç 2014.06.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkçe, ‘acı vatan’ Almanya’yı bir anda anavatana çevirdi. Daha birkaç yıl öncesine kadar en üst perdeden ‘çok kültürlülük ölmüştür’ anlayışını dillendiren Almanlar, bugün ise tam da bu ruhu hayata geçirmeye çalışan bir festivale ellerinden gelen bütün desteği verdi.
  </font>
 </div>
 <div id="newsText">
  <font class="detail-text">
   <p>
    Türkçe Olimpiyatları 12. yılında gurbete açıldı. Bu güzel insanlar, bu güzel çocuklar, bu güzel organizasyon Almanya’da da salonlara sığmadı. Türkiye’de ‘size stat, hatta su yok’ denmesine aldırış etmeden yola çıkan Türkçe sevdalılarına önce Etiyopya, sonra Romanya ve son olarak Almanya sahip çıktı. Takınılan tavır karşısında belki insanlar üzüldü, gönüller kırıldı, birçok açıdan sıkıntı yaşandı ama bu yıl 12.si düzenlenen Dil ve Kültür Festivali yeni bir doğuma imza atmanın mutluluğunu yaşadı.
   </p>
   <p>
    Festivalin kapanış programı 21 Haziran gecesi Almanya’nın Düsseldorf şehrinin ISS Dome salonunda gerçekleşti. Biz de Türkiye’den 25 kişilik bir gazeteci grubuyla yollara düştük. Daha pasaport kuyruğunda başladı kolaylıklar. 5 dakika bile beklemeden girdik Almanya topraklarına. Oysa Şampiyonlar Ligi’nde G.Saray’ın Schalke ile oynadığı maç için bir uçak dolusu taraftarla Düsseldorf’a gelmiş, tam 2,5 saatte çıkamamıştık pasaport kuyruğundan. “Neden geldiniz?” diye sordu Alman polisi. “Türk festivaline geldik.” deyince de bastı mührü.
   </p>
   <p>
    Bildiğiniz gibi Türkiye, Türkçenin çocuklarına bu yıl vize problemi de çıkarttı. Oysa Almanya, sadece bize değil, 145 ülkeden gelen 250 öğrenciye ve o öğrencilerin öğretmenlerine de vize konusunda büyük kolaylık sağladı. Almanların yabancılara vize vermede çok titiz bir ülke olduğu hepimizin malumu. Daha birkaç yıl öncesine kadar en üst perdeden ‘çok kültürlülük ölmüştür’ anlayışını dillendiren Almanlar, bugün ise tam da ülkenin doğasına uygun bir festivale ellerinden gelen desteği veriyorlardı.
   </p>
   <p>
    Düsseldorf; sessiz, sakin, düzenli bir şehirdi. Saat 17.30 gibi gazeteci grubuyla birlikte salona vardık. 70 milyon Euro’ya yapılan ve 2006’da açılan ISS Dome, Düsseldorfer EG’nin sahasıydı. Salon, konserlerde 12 bin 500, maçlarda ise 13 bin 400 kişilik kapasiteye sahipti. Organizasyon yetkililerinden öğrendiğimize göre buranın seçilmesinin de özel sebepleri vardı.  En fazla Türk’ün yaşadığı Kuzey Ren Vestfalya eyaletinin başkentiydi. Aynı zamanda en fazla Türk’ün yaşadığı eyaletti. Salona 1-1,5 saatlik mesafede yaklaşık 250 bin Türk yaşıyordu. Bunun yanında Hollanda ve Belçika da şehre yaklaşık 45 dakikalık mesafedeydi.
   </p>
   <p>
    Aslında ISS Dome, gelecek yıl için bir test özelliği de taşıyordu. TÜRKÇEDER yetkilileri, daha büyük bir salon ya da statta festivali düzenleme fikrini taşıyorlardı. Ama neticede burası gurbetti ve Türklerin nasıl bir tepki göstereceği bilinmiyordu. Almanlar, Türk takımlarının burada oynadıkları hazırlık maçlarına, taşkınlık çıkarttıkları için gurbetçilerimizi almıyor. Ama bu sefer onlar da çok farklı bir etkinlikle karşı karşıya olduklarının farkında. Hatta ‘Sizin olduğunuz yerde sıkıntı yaşanmaz’ diyerek 12 bin 500 kişilik salona sadece 45 güvenlik görevlisi yerleştirdiler.
   </p>
   <p>
    <img alt="" height="291" src="http://web.archive.org/web/20140916231130im_/http://medya.aksiyon.com.tr/aksiyon/2014/06/30/turkce2.jpg"/>
   </p>
   <p>
    Az sonra hep beraber salondaki yerlerimize geçtik. Programın başlamasına henüz bir saat vardı ve tribünlerde yer yoktu. Karşılaştığımız her gurbetçinin gözlerinde büyük bir mutluluk vardı. Ta başından itibaren gurbet havasını hissetmemenin şaşkınlığı içindeydik. Sanki Türkçe evinde gibiydi. Sanki bu yıl bu şehirde bu festivalin 12.si düzenleniyordu. Müthiş bir sahiplenme, müthiş bir coşku hâkimdi salonda. Ve üstelik prova şarkılar söyleniyordu henüz.
   </p>
   <p>
    Programı Kemal Gülen ve Türk okullarında okuyan iki öğrenci birlikte sundu. Merve Şimşek Almanca, İrma Tukterava ise Türkçe sundu proğramı. Bu tercih bile başlı başına mesajdı. Program ‘Namın Duyulsun’ parçasıyla başladı. “Almanya’ya dertleri de paylaşmaya geldik, sevinçleri de…” diyordu Kemal Gülen ilerleyen saatlerde. Ve başlangıçtaki coşku daha da artıyordu.
   </p>
   <p>
    12 bini aşkın izleyicinin ellerinde dünyanın 145 ülkesinin bayrağı sallanıyordu. Bayrağımızı dünyanın dört bir tarafına götüren öğretmenlerin meyvelerini görüyorduk sahnede. Sevgi, kardeşlik, barış için söylüyordu çocuklar şarkılarını. Kimi Fransızca, kimi Almanca, kimi İngilizce, kimi de Türkçe... ‘Dünyanın Renkleri’ vardı salonda. İzleyiciler arasında Alman vekiller de bulunuyordu. Bu vekillerden biri Türkçe Özel Ödülü’nü vermek için sahneye davet edildi. Ödülü alan ise Almanya’da uzun yıllardır kadın ve insan haklarını savunan ünlü bir isim, avukat Seyran Ateş’ti. Ateş, gelecek hafta Alman Cumhurbaşkanı’ndan devlet liyakat nişanı alacak. Bu nişan ilk kez yabancı kökenli birine verilecek. Şu sözler ona aitti: “Ben kimsenin önünde boyun eğmem ama bu çocukların önünde eğiliyorum.” Ateş’e ödülünü Sosyal Demokrat Parti Milletvekili Volker Münchow verdi. Münchow, programdan o kadar etkilenmişti ki Türkçe bilmediği için seyircilerden özür diledi. Sonra da Almanya’nın farklı kültürlere ne kadar açık olduğunu görmenin mutluluğunu yaşadığını söyledi.
   </p>
   <p>
    Filipinler ve Gürcistan’dan katılan Graciella Estrella ile Irina Khechanovi ‘Karlı Kayın Ormanı’ düetiyle sahneye çıkarken; Azerbaycan’dan Sonaxanim Şironava ile Tunus’tan Nurhan Zayed, Attila İlhan’ın ‘Ben Sana Mecburum’ şiirini okudu. Güney Afrika, Uganda ve Azerbaycan’dan öğrencilerin birlikte hazırladığı halk oyunları gösterisi ‘Reng-i Ahenk’ izleyicilere görsel bir şov yaşattı. Seyircilerin yoğun isteği üzerine ekip danslarını tekrar sergiledi. Almanya’da Âşık Veysel bir başka güzeldi. Horon bir başka coşkuluydu. Gazeteci arkadaşlarla kendi aramızda 3 farklı ülkeden çocukların aynı horon halkasında olmasına hayret ediyor ve “Nasıl oluyor da birkaç gün önce bir araya gelmiş farklı ülkelerin çocukları zor figürlerin yer aldığı bu horunu 3-4 yıldır bir aradaymış gibi bu kadar kusursuz oynayabiliyor?” diye birbirimize soruyorduk.
   </p>
   <p>
    <strong>
     Türkçe olimpiyatlarının hicreti
    </strong>
   </p>
   <p>
    Afrika’dan, Kafkasya’dan gelip zor bir koreografide buluşan çocukların büyük bir ahenkle dans etmeleri, siyah ile beyazın kaynaşması… Pek çoklarının hayal bile edemeyeceği görüntülerdi. Bir ara sahnede sanki Anadolu Ateşi var sandık. Bu festival bize olmaz deneni gösteriyordu zaten. Almanya’da finali yapamazlar diyenler vardı mesela. O salon dolmaz diyenler de. Ama final de oluyor, salon da doluyordu. Öyle ki ‘Almanya mı gurbet, yoksa anavatan mı gurbet?’ diye soracaktı sunucu Kemal Gülen.
   </p>
   <p>
    Bu güzelliklerin öncüsü Fethullah Gülen Hocaefendi’nin mesajını Bülent Özveren’in sesinden dinledik. Mesajında ‘dil kalbin aynasıdır’ diyen Hocaefendi, yeryüzünün farklı coğrafyalarında öfke, nefret ve savaşın hüküm sürdüğü bir zaman diliminde bazı kimselerin barışa giden yolu çok uzak ve uzun görmelerine rağmen, bir Japon atasözünü hatırlatıyordu: “Yanında iyi bir dostun varsa sana hiçbir yol uzun değildir.” Almanya’da Türkçenin yanında çok iyi dostlar olduğunu gördük. Hocaefendi’nin, hukukun üstünlüğüne, insan haklarına ve özgürlüklere değer veren, millî marşlarında dahi birlik, adalet ve hürriyete vurgu yapan insanların yurdu Almanya’ya 145 ülkeden gelen çocuklara ev sahipliği yapmalarından dolayı teşekkür etmesi dikkatlerden kaçmadı. Festivale katılan ünlü emlakçı Christian Runkel, Hocaefendi’nin programa ev sahipliğinden ötürü bu teşekkürlerini çok asil kelimeler seçerek ifade buyurduğunu söylüyordu program sonunda. “Ayrıca Almanya’nın millî marşında yer alan ‘birlik’, ‘hukuk’ ve ‘hürriyet’ ifadelerini hatırlattı ve bu ülkede bunlara fevkalade saygı duyulduğunu söyledi. Bu incelik beni çok memnun etti.” sözleri de Runkel’e aitti.
   </p>
   <p>
    Bazı Türkler festivale Alman komşularını da getirdi. Program Twitter’da ‘Dünyanın Renkleri’ etiketiyle o geceye damgasını vurarak ‘Trend Topic’ oldu. Oysa aynı saatlerde dünyanın diğer yarımküresinde Arjantin ile İran futbol takımları karşı karşıya geliyordu. Milyarlarca insanın izlediği bu maç bile Twitter’da ilk sırada değildi.
   </p>
   <p>
    2 saat 48 dakika süren program bittikten sonra öğrencileri hüzün kapladı. Zira ayrılık vakti gelmişti. Sahne arkasında gözyaşları oluk gibi aktı. Öyle bir tablo vardı ki âdeta 250 öğrenci tek vücut gibiydi. Duygularını dile getiren bazı çocuklar Almanya’da olmanın mutluluğunu yaşadıklarını ama sene başında Türkiye’yi görme hayaliyle bu yarışmaya katıldıklarını söylediler. Olimpiyatlara Tunus Türk Kolejleri’nden katılan 16 yaşındaki Nourane Zayen, “Öğrendiğim ve sevdiğim dili keşke vatanında seslendirseydim.” diyordu mesela. Kuzey Iraklı Kazhe Honwta da “Türkçe Olimpiyatları için Türkiye’de olmamız gerekirdi.” diyenlerdendi. Ama tüm bu olup bitenleri en güzel Kaynak Holding Yönetim Kurulu Başkanı Naci Tosun’un şu sözleri özetliyordu: “Sadece insanlar hicret etmiyor. Kültürler de hicret ediyor. Bu da Türkçe Olimpiyatı’nın hicreti.”
   </p>
   <p>
    <img alt="" height="438" src="http://web.archive.org/web/20140916231130im_/http://medya.aksiyon.com.tr/aksiyon/2014/06/30/hedef.jpg"/>
   </p>
   <p>
    <strong>
     Hedefler büyüdü
    </strong>
   </p>
   <p>
    Avukat Seyran Ateş’in ifadesiyle programın Almanya’da olması ciddi bir bereketti. Hizmet Hareketi’nin evrensel boyutu bu vesileyle Almanya’ya ve tüm dünyaya gösteriliyordu. Gelen çocuklar da Almanya’yı yakından tanıma fırsatı buldu. Bakanlarla, belediye başkanlarıyla, kendi ülkelerinin büyükelçileriyle görüştüler. Eskiden Türk siyasetçiler ‘Dünyanın Renkleri’ni misafir ediyor, içlerinden bazıları “50 yıllık siyasi hayatım, sizin şu bir saatte yaptığınıza denk değil.” diyordu.
   </p>
   <p>
    ISS Dome’daki final coşkusu ve katılımın üst düzey olması, dernek yetkililerini seneye farklı bir arayışa itecek gibi görünüyor. Bizim önerimiz, böylesine kucaklayıcı ve barış dilini konuşan bir organizasyonun dünyanın sayılı statlarından olan Münih’teki 66 bin kişilik Allianz Arena’da gerçekleştirilmesi. Almanya’daki coşku ve organizasyon becerisinden gördüğümüz kadarıyla bu stadın dolması pekâlâ mümkün. Zira 12 bin 500 kişilik salona talep beklenilenden yüksekti. Gelen misafirleri mağdur etmemek için dernek yetkilileri fazla bilet dağıtımına gitmedi. Her eyalete belli sayıda bilet ayrıldı. Mesela Ulm’den 5 otobüs organizasyona gelmek için bilet istedi, sadece 50 bilet verilebileceği söylendi. Danimarka’dan 500 kişi gelmek için bilet ayırttı. Ancak talep yoğunluğu sebebiyle sayı 300’e indirildi. Türkiye’den de organizasyona gelmek isteyen binlerce kişinin talebi geri çevrildi. Buna rağmen 1200 kadar Türkçe sevdalısı yurdumuzun dört bir tarafından gelip Düsseldorf’taki gurbetçilerle buluştu. Tüm bunları göz önüne aldığımızda Allianz Arena’nın organizasyona ev sahipliği yapması hiç de imkânsız değil.
   </p>
   <p>
    Ertesi gün Türkiye’ye döndüğümüzde şöyle bir haberle karşılaştık: “İzmir’de, Türkçeyi barış ve sevginin ortak dili yapanlara sokak ve meydanlar yasaklandı.”
   </p>
   <p>
    <strong>
     Gurbet şu an Türkiye bizlere
    </strong>
   </p>
   <p>
    <strong>
     Kemal Gülen:
    </strong>
    Almanya’da daha önce sunuculuk yapmıştım. Ama bu en görkemlisiydi. Diğer sunucu kardeşlerimiz öğrencilerdendi. Onlarla 4-5 kez bir araya geldik. Kendilerini rahat hissedecekleri metinler oluşturmaya gayret ettim. Sahneden bakınca 2,5 saat gibi uzun sayılabilecek bir süre olmasına rağmen seyircideki heyecan hiç bitmedi. Burada kendimizi evimizde gibi hissettik. Programda da söyledim; gurbet şu an Türkiye bizlere.”
   </p>
   <p>
    (Program Sunucusu-STV Ana Haber Spikeri):
   </p>
   <p>
    <strong>
     YANLIŞ TUTUM, BAŞKA AÇILIMLARA YOL AÇTI
    </strong>
   </p>
   <p>
    <strong>
     Sadık Gültekin:
    </strong>
    Organizasyon mükemmeldi. İlk defa geldim ve hayran kaldım. Tek kelimeyle mükemmeldi. Birkaç önerim var. Türkçeyi öğretiyoruz, bu çok güzel; ama ben isterim ki böyle bir olimpiyata nerede yapıyorsak oranın ünlü bir sanatçısı da gelmeli. Böylelikle medya daha da fazla ilgi gösterir. Bundan sonraki olimpiyatlarda şarkı ve şiir olsun ama bunun yanında akrobasi hareketleri yapan çocuklar da olsun. Bu durum salondaki insanları daha da coşturur. Keşke Türkiye’de olsaydı demedim. Bence o yanlış tutum, başka açılımlara yol açtı. İyi de oldu. Salonun enerjisini çok iyi buldum. Ama bana sorarsan üç tane sunucu çok fazlaydı.
   </p>
   <p>
    (Vatan Gazetesi ve NTV’nin eğitim uzmanı)
   </p>
   <p>
   </p>
   <p>
    <strong>
     ENGELLEMEYİ
    </strong>
    <strong>
     ANLAMAK MÜMKÜN DEĞİL
    </strong>
   </p>
   <p>
    <strong>
     Sedat Bozkurt:
    </strong>
    Program Avru-pa’da yaşayan Türkleri bir araya getirdi. O tarafından bakmak lazım. Tabii ki yasakları savunmak mümkün değil. Sonuçta burada her şeyi bırakın çocuklar eğleniyor. Kişilik kimlik buluyor, bir şey yapmanın keyfini yaşıyor, ülkelerinden uzak bir yerde başarılı bir gösteri gerçekleştiriyor. Bunları engellemeyi anlamak mümkün değil. Ama olumlu tarafından bakmak, bunlara takılmamak lazım. Yaptığınız işin doğru olduğunu düşünüyorsanız er ya da geç bu doğru gelir herkesi bulur. Ben burada doğru bir iş yapıldığını düşünüyorum. Çocukların eğlendiğini de gördüm zaten. O beni keyifli kıldı. Almanya’da, Türkiye’de ya da Afrika’nın bir başka yerinde bu insanlar bir araya geleceklerdi ve bu işten keyif alacaklardı. Bu sefer burada keyif aldılar. Türkiye’de keyif almaları daha mı iyi olurdu? Daha iyi olurdu, bu nedenlerle engellenmeseydi daha iyi olurdu. Yasaklamalarla buraya gelmiş olmak bir kırgınlık oluşturabilir ama dediğim gibi takılmamak lazım.
   </p>
   <p>
    (Fox TV Ankara Temsilcisi)
   </p>
   <p>
    <strong>
     DÜNYAYA MAL OLMANIN ÖNÜ AÇILDI
    </strong>
   </p>
   <p>
    <strong>
     Sevgi Akarçeşme:
    </strong>
    Birleşen gönülleri ve idealist ruhları durdurmanın imkânsız olduğunu anlayamayanlar, bu meselenin bir mekândan ibaret olduğunu sanmıştı ama Düsseldorf’taki devasa salonu dolduran herkes orada fizikî şartların ötesinde bir sevgi dilinin hâkim olduğunu rahatlıkla hissederdi. Hazımsızlıkları her türlü demokratik prensibin önüne geçmiş olanlar, aslında Türkçe Olimpiyatları’nı yasaklamak isterken, meyvelerinden sadece birisi çocukları Türkçede birleştirmek olan hareketi dünyaya mal etmenin önünü açtı.
   </p>
   <p>
    (Zaman Gazetesi Yazarı)
   </p>
   <p>
   </p>
   <p>
    <strong>
     ÇOK İYİ NİYETLE
    </strong>
    <strong>
     HAREKET EDİLDİĞİ AÇIK
    </strong>
   </p>
   <p>
    <strong>
     Martin Philippen:
    </strong>
    Uluslararası Dil ve Kültür Festivali’nin kapanış programı gerçekten müthişti. Çok iyi niyetle hareket edildiği açık. 145 ülkeden çocuklar 3-5 gündür bir aradalar. Genç insanların ruhları buradaki programa hakikaten yansıdı. İnanılmaz bir etkinlik. Etkilenmemek mümkün değil. Programın ortak değerleri, bütün insanlığı ilgilendiren değerler. Barış, sevgi, hoşgörü… Burada bu söylemlerin bizzat hayata geçirilmiş olduğuna şahit oluyoruz.
   </p>
   <p>
    (Düsseldorf Eyaleti Encümen Başkanı)
   </p>
   <p>
    <em>
     TANIDIKÇA İLK DÜŞÜNDÜKLERİMİN TAM TERSİNİ YAŞIYORUM
    </em>
   </p>
   <p>
    <em>
     Avukat Seyran Ateş:
    </em>
    Dünyanın her yerinde insanlarla Nazım Hikmet’i, Âşık Veysel’i, Yunus Emre’yi, Mevlana’yı, bizim duygularımızı paylaşabiliyoruz. Bu çocuklar barış içinde ırksız ve ırkçılık yapmadan sevgi ve aşk içinde yaşıyorsa, hiç kimsenin önünde eğilmeyen ben bu çocukların önünde eğilirim. Hizmet Hareketi’ne ilk başlarda ön yargı ile baktım. Sonrasında bambaşka bir tablo ile karşılaştım, bunu açıkça söylüyorum. Herkes diyordu ki “Seyran Ateş gibi biri nasıl olur da Fethullah Gülen ile bir araya gelir?” Onları tanıdıkça ilk düşündüklerimin tam tersini yaşıyorum. Gülen’in fikrini canlandıran insanları görmeye ihtiyaç var. Onunla tanışmak istiyorum. Tanıştığımda kendisine “İnsanlara sevgi verdiğiniz için ben de size minnettarım.” diyeceğim.
   </p>
   <p>
    (İnsan hakları savunucusu)
   </p>
   <p>
   </p>
   <p>
    <strong>
     ZATEN YURTDIŞINA
    </strong>
   </p>
   <p>
    <strong>
     AÇILMA VAKTİ GELMİŞTİ
    </strong>
   </p>
   <p>
    <strong>
     Cemil Özen:
    </strong>
    Olimpiyatlar bilinirliğini artırmış ve hedef olarak global bir anlayışı seçmiş bir organizasyon. 11.sinden itibaren yurtdışına açılacağının sinyalini veriyordu. Bu yıla nasip oldu. Organizasyon, dünya markası olma yönünde ilerliyor. Kendimizi olimpiyatlar veya Eurovizyon gibi büyük organizasyonlarla kıyaslıyoruz, bunun da gururunu yaşıyoruz. Hem artık sadece Türklerle değil, yerli-yabancı pek çok çözüm ortağımız var. Teknik ekibimiz Almanya ve Polonya’dan, yayın ekibimiz Romanya’dan. Sanat ekibimizde Azerbaycan, Kırgızistan, Romanya, Bulgaristan ve Endonezya’dan arkadaşlarımız var.
   </p>
   <p>
    (Türkçe Olimpiyatları Sanat Yönetmeni)
   </p>
   <p>
   </p>
   <p>
    <strong>
     GÖNÜL İSTERDİ Kİ BU COŞKUYU TÜRKİYE’DE DE YAŞAYABİLSEYDİK
    </strong>
   </p>
   <p>
    <strong>
     Ali Ursavaş:
    </strong>
    Bizler buradaki dostluğun geleceğe ait olduğunu bildiğimiz için dünya adına umutlanıyoruz. 2003’te mini bir çırpınışla yola çıkan Türkçe Olimpiyatları, 12. yılın heyecanını dünyanın çeşitli ülkelerinde yaşadı. Festivalin hedefi dünyada evrensel insani referansları dikkate alan yepyeni bir kültürler mozaiğinin oluşmasına katkı sağlamaktı. Gönül isterdi ki bu coşkuyu Türkiye’de de yaşayabilseydik. 55 yıl önce Almanya Türk insanına kapılarını açmıştı. Şimdi de Uluslararası Kültür ve Dil Festivali’ne ev sahipliği yaptı. Bize bu imkânı verenlere teşekkür ederiz.
   </p>
   <p>
    (TÜRKÇEDER Başkanı)
   </p>
   <p>
    <img alt="" height="523" src="http://web.archive.org/web/20140916231130im_/http://medya.aksiyon.com.tr/aksiyon/2014/06/30/hedef2.jpg"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-38888-turkce-avrupa-statlarina-da-sigmayacak.html), [web.archive.org (arşiv bağlantısı)](http://web.archive.org/web/20140916231130/http://www.aksiyon.com.tr/aksiyon/haber-38888-turkce-avrupa-statlarina-da-sigmayacak.html)
