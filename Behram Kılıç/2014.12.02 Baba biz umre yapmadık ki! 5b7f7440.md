# Baba biz umre yapmadık ki!

*Behram Kılıç 2014.12.02*

<div class="pNewsDetailMainContent" itemprop="articleBody">
 <p>
  Umre sezonu açıldı. Nüans Tur Genel Müdürü Güngör Kabak, kutsal beldelere gidilecek firmanın çok önemli olduğunu söylüyor.,
 </p>
 <p>
  “Geçen gün bir arkadaşım anlattı. Kızı bir firmayla umreye gitmiş. Mekke’den sonra Medine’ye geçmişler ve son gün Uhud’a varmışlar. O sırada bizim Selman Bey (İlahiyatçı Selman Kuzu) bir grubumuza Uhud Savaşı’nda yaşananları anlatıyormuş. Arkadaşımın kızı Selman Bey’in anlattıklarına dikkat kesilmiş. Dinledikleri karşısında bir hayli etkilenmiş. Türkiye’ye döndüğünde babası ‘Umren nasıl geçti kızım?’ diye sormuş. ‘Baba, bizi Nüans’la göndermedin, bir de umren nasıl geçti diye soruyorsun. Biz umre yapmadık ki.’ diye cevap vermiş.”
  <br/>
  Malumunuz, hac mevsimi geride kaldı. Uygulanan kota sebebiyle 55-60 bin civarında Türk kutsal topraklara gidebildi. Milyonlarca hacı adayımız ise ümitlerini seneye bıraktı. Ama önümüzdeki hafta umre sezonu açılıyor. Umre deyince akla ilk gelen şirketlerden biri, Nüans Tur. 12 yıl önce kurulan, 6 yıldır hac-umre organizasyonları yapan ve kısa sürede farkını fark ettiren Nüans Tur’un yeni genel müdürü Güngör Kabak ile bir araya geldik. Yukarıda anlattığımız olayı bizzat yaşayan Kabak ile hem umreyi hem de şirketin diğer operasyonlarını konuştuk.
  <br/>
  İlk sorumuz, “Nüans’ı umre turlarında diğer şirketlerden ayıran en önemli özellik nedir?” oldu. “Rehberliğimiz ve operasyonel gücümüz.” diye cevap veriyor Kabak. Pek çok insan umreye ömründe bir kez gidiyor. Nüans Tur bunu dikkate alarak yürüyüş mesafesindeki otellerde program yapmaya çalışıyor. “Bu çok önemli.” diyor Güngör Kabak, “Mesela, 7 kilometre uzaklıktan Kâbe’ye varmak zor. Biz ise müşterilerimiz hem gece hem gündüz istediği an Kâbe’ye gidebilsin diye otellerimizi yakın mesafeden seçiyoruz.”
  <br/>
  Bunun yanında daha müşteriler otele varmadan oda anahtarları hazır hâle getiriliyor. Bu aslında basit gibi görünen ama önemli bir ayrıntı. Zira insanlar kutsal topraklara vardıklarında bir an önce Kâbe’yi, eğer Medine’de iseler Efendimiz’in (SAV) kabrini ziyaret etmek istiyor. Bu yüzden otel lobisinde beklemek bir nevi zulüm gibi bir şey oluyor.
  <br/>
  Güngör Kabak, operasyonel farklarını saymakla bitiremiyor ama rehberlik onlar için daha önemli. Çünkü çoğu kişi kutsal topraklar hakkında yeterince bilgi sahibi olmadan buralara geliyor. Hem onların bu bilgi açığını kapatmak hem de buralardan heybelerini doldurup gitmelerini sağlamak için son derece deneyimli bir kadro ile hizmet vermeye çalıştıklarını söylüyor. Bu bağlamda Mekke’de bulunan Osman Korkmaz’ı tanımanızı isteriz. Her gelen grubun ilk umresini büyük bir aşkla ve şevkle o yaptırıyor. Korkmaz, 9 senedir Mekke’de. Güngör Kabak, “Kâbe’nin bilinmeyenlerini, önemli noktalarını ondan dinlemek ayrıcalık.” diyor.
  <br/>
  Nüans, en az 3 umreyi grup hâlinde yaptırıyor. Medine’de de konusunda uzman bir isim var: Selman Kuzu... Çoğumuz onu ekranlardan tanıyoruz. Rehberlik konusunda fark oluşturmalarının sebebi sadece ellerindeki uzman kadro değil. Önceden derslerine çalışmış olmaları da artıları: “Kâbe’yi, Medine’yi nasıl anlatacağız? Medine-Mekke arasındaki yolculukta neler aktaracağız? Hepsini önceden belirliyoruz.” diyor Kabak.
  <br/>
  Umreye gitmeden önce kutsal topraklar hakkında bilgi sahibi olmak çok önemli. Nüans Tur, İstanbul’daki genel merkezinde her çarşamba saat 14.00 ile 16.00 arası, umreye gideceklere seminer veriyor. Bu seminerlere hangi firmayla gidecekse gitsin herkes katılabiliyor. Güngör Kabak, umreye gidilecek firmanın çok önemli olduğunu söylüyor. “İnsanlar elliye, yüze takılmasınlar, doğru dürüst firmayla gitsinler.” diyor.
  <br/>
  Umre sırasında başka işlerle uğraşan, niye say yaptığını bilmeyen, Kâbe’yi dört duvar zannedenler bile var. Güngör Kabak, ilk defa umreye gideceklere “Bir kere bu topraklarda ibadet maksatlı bulunduğunuzu aklınızdan çıkarmayın.” tavsiyesinde bulunuyor. Bize ilahiyatçı Ahmet Kurucan’ın hac hatıralarını anlattığı kitabından örnekler de veriyor. Kurucan, söz konusu hatıralarında “Bir sene önce hacca gitmeyi kafama koydum.” diyor. Bir sene evvelinden eşiyle birlikte Kâbe’yi gördüğünde hangi duaları okuyacağına, Efendimiz’in (SAV) huzuruna çıktığında nasıl davranacağına dair bilgiler ediniyor. Bu noktada Güngör Kabak, “Efendimiz’in (SAV) boyutunu farklı düşünmemiz lazım.” diyor: “Biz onu sağlığındaki gibi ziyaret ediyoruz. Öyleyse ona bir hediye götürmeliyiz.” En güzel hediyenin de Kuran hatmi olduğunu belirtiyor.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/baba-biz-umre-yapmadik-ki_540104), [web.archive.org (arşiv bağlantısı)](http://web.archive.org/web/20150205075800/http://www.aksiyon.com.tr:80/dosyalar/baba-biz-umre-yapmadik-ki_540104)
