# 'Hakkari'den yıldız oyuncu çıkartacağım'

*Behram Kılıç Bilinmeyen-tarih*

<div>
 <p>
  <font>
   Bir zamanların ünlü futbolcusu İsfendiyar Açıksöz, Türkiye'de yıldız futbolcu yetiştirilmesi ile ilgili bir proje hazırladı. Projesini Aksiyon ile paylaşan Açıksöz, istediklerinin gerçekleşmesi halinde Türkiye'nin dört bir yanından yıldız oyuncular çıkartacağını iddia ediyor.
   <br/>
   <br/>
   Türkiye Milli Olimpiyat Komitesi (TMOK)  Başkanı Sinan Erdem 2003 yılının Nisan ayında makamına bir zamanların ünlü oyuncusunu çağırdı. 'Türkiye'de sistemli bir şekilde yıldız futbolcu yetiştirmek için ne yapabiliriz.? diye sordu. 'Senden önce Feyyaz'la (Uçar), Metin'le (Tekin), Serpil Hamdi ile (Tüzün) görüştüm. Onların fikirlerini aldım. Onlara da aynı soruyu sordum' dedi.
   <br>
    <br>
     Sözkonusu futbolcu bu konuşmadan sonra evine gitti. Günlerce düşündü. Neden Türkiye'de yıldız futbolcu yetişmiyordu? O sıralar gündemde de habire bu konu konuşuluyor, UEFA Asbaşkanı Şenes Erzik kendisiyle yapılan her röportajda bu konuya vurgu yapıyordu. Ünlü futbolcu; futbola başladığı yılları, aldığı eğitimi, hocası Molnar'ı, yöneticilik yaptığı senelerde karşılaştıklarını, iş hayatının verdiği tecrübeleri bir bir kafasından geçirdi. Sonunda da bunca yılın birikimiyle bir proje hazırlayıp Sinan Erdem'e sunmaya karar verdi.
     <br>
      <br>
       Tam işe koyulmuşken Sinan Erdem vefat etti. Bu ölüm haberi onu bir hayli sarstı. Ama kararından vazgeçmedi. Hemen bir taslak hazırladı. İlk olarak taslağı TMOK Başkan yardımcısı Erdoğan Arıpınar'a götürdü. Arıpınar taslak üzerinde bazı oynamalar yapabileceğini belirterek onu destek olması için Türkiye Spor Yazarları Derneği Başkanı Onur Belge'ye gönderdi. Belge, kendisiyle çok ilgilenmedi. Futbol Federasyonu Eğitim Dairesinin yolunu tuttu. Ancak başkanlık seçimlerinden dolayı bir muhatap bulamadı. Bu arada günden güne taslağını geliştirdi. Sonunda Spor Bakanı Mehmet Ali Şahin'e bir yazı yazdı. Şahin cevabi yazıda projeyi değerlendireceklerini belirtti. Bir zamanların bu ünlü oyuncusu İsfendiyar Açıksöz'dü. G.Saray'da yıllarca top oynamış, adı rüzgarın oğluna çıkmış, Türkiye'nin gelmiş geçmiş en iyi futbolcuları arasına girmiş İsfendiyar Açıksöz projesini Türk basınında da ilk kez Aksiyon'la paylaştı.
       <br>
        <br>
         Milyarlara gerek yok
         <br/>
         <br/>
         Amacımız, 'Aileye, mahalleye, varoşlara, Doğu ve Güney Doğu Anadolu'ya giderek şimdiye kadar kimsenin aklına gelmeyen yöntemlerle Türk futbolunun Süreyya Ayhan'larını yetiştirmek' diyor Açıksöz ilkin. Ve başlıyor anlatmaya: "Hatırlar mısın Nihat'ı sattıklarında Beşiktaşlıların feryadlarını?. 'Alacakları para ile Nihat kalitesinde bir oyuncu bulmaları zor. Nihat Beşiktaş iskeletinin can damarı' diye yazmıştı gazeteler. Benim bu projem sayesinde Türkiye'nin dört bir yanındaki Nihat'lara ulaşacağız. Çalışmaların hedefi kırsal kesim, varoşlar, nispeten maddi olanakları az tatmin edilmiş mekanlar olacak. Mesela Hakkari, neden oradan bir yıldız oyuncu çıkartmayalım ki?."
         <br/>
         <br/>
         Bu proje için çok şey istemiyor Açıksöz. Öyle milyarlar falan, altyapı tesisleri olmasa da olur. "Projenin asıl amacı futbolu çok küçük yaşlardan itibaren çocuklara sevdirmek. Bunun için ilk okula başlama yaşı çok uygun. Çocuğa daha o yaşta bazı temel eğitimleri vermeyi hedefliyoruz. Öyle okullarda minyatür kalelerde yıldız yetiştirilmez. Bize bir nizami kale, sarkaç top, duvar pası yapacak bir platform lazım. Onun dışında da çocukları kontrol edecek antrenör gerekiyor."
         <br/>
         <br/>
         Küçük sponsorlar bularak gerekli malzemeleri temin edebilceklerini anlatıyor Açıksöz, "Bu malzemeleri okullara, mahalleye, parka yerleştirebiliriz. Çocuklar buralarda belirli saatlerde toplu olarak çalışma yaparlar. Başlarında da bir antrenör bulunur. İçlerinden sıyrılanları bir kulübe kaydırırız. Çok az masrafla çok büyük yıldızlar yetiştirebiliriz.".
         <br/>
         <br/>
         Çocuklara rehberlikte yapacağız
         <br/>
         <br/>
         'Antrenörler çocuklara eksik yönlerini söyler, çocuk eksik yönlerini de geliştirmek için çalışır' diyen Açıksöz, futbol oynadığı yıllarda başından geçen ilginç bir olayı da anlatıyor: "Ben topa iyi kafa vuramazdım. Ama bunu bana hiç kimse de söylememişti. Bir gün milli takımdayız. Antrenman yapıyoruz. Bir hava topu geldi. Kafa vurdum. Hocamız Molnar idmanı anında durdurdu. 'O ne biçim kafa vurmak öyle' diyerek beni azarladı. Sonra da bana yarım saat topa nasıl kafa vurulacağını öğretti. Hatta çalışma esnasında bir top burnuma geldi. Burnum kanadı. ".
         <br/>
         <br/>
         Çocuğun düşünceleri filizlenmeye başladığında ona yapılacak düzeyli telkinlerle, rehberlik yapacaklarını da belirten Açıksöz, 'Sinan Erdem'in isteği olimpiyat ruhuna sahip gençler yetiştirmekti. Çocuklara önce ahlaki eğitimi vermeliyiz."diyor.
         <br/>
         <br/>
         “Antrenörler biz sizin ileri sürdüğünüz fikirleri, denedik, başarabileceğinizi sanmıyoruz“ diyebileceklerinin altını çizen Açıksöz, “Ama biz bu işi nasıl yapacağımızı onlara anlatacağız. Bu işi başarabileceğimize onları ikna edeceğiz. Uygulamaları hep birlikte yapacağız."” diye konuşuyor.
         <br/>
         <br/>
         Denetim şart
         <br/>
         <br/>
         Açıksöz, çalışmaların sürekli kendi denetimi altında olmasını da şart koşuyor. Bu nasıl olacak? sorumuza da, "İnterneti kullanacağız. Çağımızın bu bilgi ağı sayesinde uzakları yakın edeceğiz. İnternet üzerinden doneleri bölgelerdeki hocalara göndereceğiz. Ne yapmaları gerektiğini onlara kuracağımız bir web sitesi üzerinden aktaracağız." diye cevap veriyor.
         <br/>
         <br/>
         Başarılı olacağına inandığını anlatan Açıksöz, "Yeterki kulüplere, ailelere, mahallelelere, yıldız olabilecek nitelikteki futbolculara ulaşabilelim." diyor. Projede ısrarla üzerinde duracakları bir konunun da sporcuların günlük yaşamlarını daha iyi düzenleyebilmeleri için neler yapmaları gerektiği olacak. "Sporcu günlük yaşamının ne kadarını fiziksel çalışmalara, ne kadarını fikri çalışmalara tahsis edecek?. Bunu belirleyeceğiz. Sonra da çocukların düzenli olarak bunu uygulamalarını sağlayacağız."
         <br/>
         <br/>
         Model Fransız kökenli
         <br/>
         <br/>
         Modelin Fransız kökenli bir uygulama olduğunu anlatan İsfendiyar Açıksöz, "Fransa'da antrenörler sürekli taşra kulüplerini dolaşarak dersler veriyorlar. Burada teknik çalışmalara küçük yaşlarda başlanıyor. Yıldız futbolcu olabilecekler ayırt ediliyor. Yıldız futbolcu olmaya aday futbolcular sürekli olarak İnstitut National du Sport et de L'Education Phssique'de eğitiliyor. Başlarında işini iyi yapan futbol ustaları var.
         <br/>
         <br/>
         İNSEP'in bütün Fransa'da sporu yönlendirdiğini, denetlediğini anlatan Açıksöz, "Antrenörlere, menejerlere çağdaş değişimlerle ilgili bilgiler aktarıyor. Özellikle yüksek performanslı, yıldız olabilecek nitelikteki sporcuları sürekli takip ediyor. Onlara psikolojik, sosyal içerikli hizmetler veriyor. Bu seviyede yüksek danışmanlık yapabilecek nitelikte personel kadroları bulunuyor".
         <br/>
         <br/>
         YÖK bünyesinde İNSEP ile işbirliği yapılarak bir Danışma Kurulu tesis edilebileceğini kaydeden Açıksöz, projenin hayata geçmesi için ise aşılması gereken çok önemli engeller bulunduğunu belirtiyor. “İlçeler bazında sadece futbol kulüplerinin değil tüm ilk ve orta öğretim kurullarını da içine alacak şekilde yıldız futbolcu yetiştirilmesine yönelik araç gereç donanımı, salonlarına monte edilmeli. İl belediyeleri resen bir uygulama için girişimde bulunamıyor. Onlara talimat verilmeli. Spor bakanlığı ve Milli Eğitim Bakanlığı projeyi desteklemeli” diyerek yapılması gerekenleri özetliyor.
         <br/>
         <br/>
         İSFENDİYAR AÇIKSÖZ KİMDİR?
         <br/>
         <br/>
         1929 yılında Kastamonu'da doğdu. Babası Hüsnü Açıksöz Kurtuluş savaşı yıllarında Kastamonu civarında önemli hizmetlerde bulunmuş, daha sonra aynı bölgeden milletvekili olmuş birisidir. O dönemde Kastamonu'da yayınlanan açıksöz Gazetesi bir hayli ünlüdür. Hatta İstiklal Marşı ilk defa bu gazetede yayınlanmıştır. Aile soyadı olarak Açıksöz ismini seçer. İsfendiyar daha on yaşında iken basasını kaybeder. Babası vasiyetinde oğlunun G.Saray Lisesi'nde okumasını ister. Bu şekilde İstanbul'a gelen İsfendiyar'ın futbol kabiliyetini gören öğretmenleri onu bu spora teşvik eder.
         <br/>
         <br/>
         1946 yılında G.Saray takımında oynamaya başlar. 1950-52 yıllarında Vefa'da top koşturur. 1958'de tekrar G.Saray'a döner. Türkiye liglerinin sağ kanattaki en etkili oyuncularından biri olur. 16 kez A Milli Takım formasını giyen İsfendiyar, futbolu bıraktıktan sonra G.Saray'da yöneticilik yapmanın yanında bir dönem dış ticaret raportörü olarak çalışır.
         <br/>
         <br/>
         EKİM’DE DOĞANIN ŞANSI DAHA FAZLA
         <br/>
         <br/>
         Avrupa Futbol Şampiyonası'nda akıllarda kalan yıldız futbolcu çıkmaması futbol otoritelerini kara kara düşündürüyor. Tüm dünya yıldız futbolcu yetiştirmek için çeşitli araştırmalar yapıyor. İngiliz bankası Barclay'ın kredi kartı şirketi Barclaycard, futbolcuların temelden yetiştirilmesi amacıyla başlattığı 4 milyon sterlinlik (9 trilyon Türk Lirası) proje kapsamında İngiltere 1. Ligi'nde top koşturan 543 oyuncu üzerinde bir araştırma yaptı.
         <br/>
         <br/>
         Exeter Üniversitesi'nden Psikolog Michael Howe bu araştırmaya dayananarak "Geleceğin Futbolcularına Teşvik" adlı bir rapor hazırladı. Raporda, ekim ayında doğan çocukların, eğitim yılı başladığında yaşlarını tam doldurdukları için diğer çocuklara oranla fiziksel olarak daha güçlü oldukları belirtildi. Ekim doğumlu çoçukların bu sayede okul takımına seçilip özel ilgi görme fırsatı buldukları kaydedilen raporda doğuştan değil, eğitimle iyi futbolcu olunabileceği de vurgulandı. Raporda çocuklarının futbol yıldızı olmasını isteyen ailelere de; çocuğunuz beş yaşına gelmeden önce mutlaka topla tanışsın, ilk maçını yedi yaşına gelmeden önce yapsın, arkadaşlarıyla takım ortamında top oynasın, 10 yıl sıkı bir futbol eğitimi görsün, kendisine destek olan bir yetişkin her zaman onunla birlikte olsun tavsiyeleri yapıldı. Bunun yanında ailelerden özellikle çocuğun ekim doğumlu olması için de özen göstermeleri istendi.
         <br/>
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1263 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=14795), [web.archive.org (arşiv bağlantısı)](http://web.archive.org/web/20050213060024/http://www.aksiyon.com.tr:80/yazdir.php?id=14795)
