# 19 yaşında futbolu bırakın!

*Behram Kılıç 2006.04.10*

<div>
 <p>
  <font>
   GS'li efsane futbolcu İsmail Demiriz: '19 yaşındaki bir oyuncu 1.Lig’de oynamıyorsa futbolu bırakıp okuluna devam etsin.'
   <br/>
   <br/>
   Türkiye'de birçok futbolcu mesleği bıraktıktan sonra sıkıntılı günler yaşıyor. Meşin yuvarlak peşinde 10 yıl kadar süren kovalamacanın ardından yeşil sahalara veda ile başlayan bir sıkıntı bu. Eğer teknik direktör ya da spor yazarı olamadıysanız vay halinize. Ya alkole yenik düşüyorsunuz, ya kahve köşelerinde hayatınızı sürdürüyorsunuz ya da gözden uzak mekânları kendinize seçiyorsunuz. Eğer bir iş kurup hayata tutunmayı başarabildiyseniz çok şanslısınız.
   <br>
    <br>
     G.Saray'da unutulmaz başarılara imza atan oyunculardan İsmail Demiriz iş kurup hayata tutunan eski futbolculardan biri. Futbolu bıraktığı 1993 yılından sonra kısa süreli Kasımpaşa, Karabük ve Eskişehir gibi takımlarda teknik direktörlük yapan İsmail Demiriz, üç ortağı ile birlikte kurduğu sanal alışveriş mağazası ile hem iyi para kazanıyor hem de birçok insana iş imkânı sağlıyor. Bir zamanların başarılı futbolcusu şimdilerin başarılı iş adamıyla günümüz Türk futbolcusunun futbol sonrası neden işsiz kaldığını, onlara tavsiyelerini ve kendisinin de tattığı şöhreti konuştuk.
     <br>
      <br>
       İsmail Demiriz, şöhretin özellikle futbolcular için çok tehlikeli olduğunu belirterek başlıyor sözlerine. Ama onun bu söyledikleri Türkiye için geçerli. Çünkü ülkemiz futbolcusunun çoğu fakir aile çocuğu ve yeterli eğitimi alamamış gençlerden oluşuyor. Ona göre, zengin ailenin çocuğu yağmurda, çamurda, dağda bayırda,  top oynamaz. “Futbolu gariban çocuklar oynar. Annesi sokaklara salar çocuğu. Bunlar okuyamadıkları için de cahiller. Futbolla şöhreti yakalıyor, hayran kitlesine sahip oluyor, para kazanıyor. Bir anda oluyor her şey. Geldiğin yer belli. Artı maneviyatın da yok. Şöhreti, parayı yakaladıktan sonra şaşıracaklar tabii. Başka bir şey yapabilirler mi yani?”
       <br>
        <br>
         Burada herkesin suçlu olduğunu ifade eden Demiriz, kendi hayatıyla ilgili örnek veriyor. “Ben hep şunu söyledim. Eğer İslam'la tanışmasaydım aynı hayatı ben de yaşardım. Bir insan Allah'a inanmıyorsa, ahirete inanmıyorsa, bu tür hareketlerde bulunmaması, hele hele bu imkanlara sahip olduğu halde aptallıktır. O yüzden bu gençlere Allah'ı, ahireti öğretmek lazım. Ancak öyle şöhretin belalarından uzak durabilirler. Sen istediğin kadar profesyonelim de. Hepsi boş. Diyorlar ki Avrupalılar profesyonel. Onlarla bizimkilerin yetişme tarzı hangi yönden benziyor ki? Onlar daha çocukken alışıyorlar profesyonel hayata.” diyor.
         <br/>
         <br/>
         Türkiye'de genelde 4 büyüklerde oynayan futbolcuların iyi paralar kazandığını dile getiren İsmail Demiriz, “Diğer takımlarda, özellikle 2.Lig'de senelik 20 milyar transfer ücreti alan oyuncu var. Bu adam gençliğini harcıyor. 30-35 yaşına gelene kadar kazandığı paralarla anca geçiniyor. Futbol bitiyor, ne yapacak şimdi? Hiçbir şey. Çünkü elinde meslek yok. Ülkemizin şartları bu. Bu şartlarda ya futbolcu olmayacaksınız, ya da çok iyi futbolcu olacaksınız. Bana göre 18-19 yaşına gelmiş bir futbolcu Süper Lig'de oynadı oynadı. Oynamadı bence futbolu bıraksın. Okuluna devam etsin. Çünkü onun futbol yaşantısı geriye gitmeye başlar. Üç ordan, beş burdan kazanır. Futbol oynadığı sürece de ancak geçimini sağlar. 30-35 yaşına kadar sürer bu. O yaşa gelince elinde hiçbir şey kalmaz. Futbolu bıraktıktan sonra ne yapacağını şaşırır. Ya alkole başlar ya başka bir şeye.”
         <br/>
         <br/>
         ANTRENÖRLÜK AYAĞA DÜŞTÜ
         <br/>
         <br/>
         Burada felaket tellallığı yapmadığını, Türkiye gerçeklerini dile getirdiğini ifade eden İsmail Demiriz, “Çoğu eski oyuncunun cebinde beş kuruş para yok. O zaman, bunlar okusalardı bir meslek sahibi olsalardı az ama öz kazanıp hayatlarını kanaatle geçindirselerdi daha iyi olmaz mıydı diye düşünmeye başlıyor insan.” diyor. Futbolu bırakmış çoğu oyuncunun mecburen antrenör olmaya çalıştığını hatırlatıyor: “Kursa gidip diploma almak için uğraşıyorlar. Talep fazla olunca bu iş de ayağa düşüyor. Ben kınamıyorum. 10 binin üzerinde antrenör var. Kaç takım var: 550. İkişer üçer koy çalıştır, mümkün değil. Ben G.Saray'lı İsmail olarak antrenörlük yapamıyorsam sen nasıl yapacaksın? Yalakalık başlıyor, birbirlerinin arkasından konuşmalar oluyor, o kadar çirkinleşiyor ki. Bunları yaşamamak için geleceği iyi görmek lazım.”
         <br/>
         <br/>
         İsmail Demiriz, Türkiye'de futbolcuların geleceklerini garanti altına almaları için tavsiyelerde bulunuyor: “İyi para kazananlar yatırım yapsınlar. En güzel yatırım gayrimenkul almak. Ufak tefek, kendini riske sokmayacak iş kursunlar. Sen diyorsun ufak bir iş yapayım ama birileri geliyor kafanı karıştırıyor. Bu çok futbolcunun başına geldi. Futbolcu ticareti bilmez ki. Adam senin sermayeni alıyor, sonra olmadı baba iflas ettik diyor. Bu gibi güvenilmeyecek insanlardan uzak dursunlar.”
         <br/>
         <br/>
         Kendisinin güvenilir insanlarla bir araya gelerek iş kurduğunu dile getirerek, “Allah'a şükür işler iyi gidiyor. Ama benim kafamda hep antrenörlük var.” diye konuşuyor. 4-5 kulüpte çalıştığını kaydeden Demiriz, “İyi antrenör diye bir şey yok. İyi bağlantılar kurabiliyorsan çalışırsın bu piyasada. Biz onu yapamıyoruz. Manevi tarafınızı biliyor insanlar. O da etkili oldu ilk zamanlar çalışamamamızda.” diyor.
         <br/>
         <br/>
         Bundan sonra eften püften bir takıma gitmem diyerek sözlerini şöyle noktalıyor: “Kasımpaşa'da, Karabük'te çalıştım. Şartlar hiç iyi değildi. Hiçbir şey olmayacağını bildiğin halde, yöneticisi, basını, futbolcusuyla uğraşıyorsun. Hesap soruyorlar sana. Ne imkânlar verdin ki hesap soruyorsun. Küçük takımlara gittiğin zaman işin rezilliğini çekiyorsun. Ha şu var. Bana bir şans verilse. Elimden birileri tutsa, G.Antep, G.Birliği gibi şöyle derli toplu takımlarda birkaç sene çalışsam ve ondan sonra başarısız olsam derim ben iyi antrenör değilim. Kasımpaşa'da İsmail nasıl başarılı olsun. Elinde sihirli değnek yok ki. Fatih Terim'i getir başarılı olamaz orada.”
         <br/>
         <br/>
         İSMAİL DEMİRİZ KİMDİR?
         <br/>
         <br/>
         İzmirspor'da yetişen İsmail Demiriz 1984-1993 yılları arasında G.Saray'da futbol oynadı. Sarı-Kırmızılı takımın kaptanlığını da yapan Demiriz, 4 lig, 5 Türkiye Kupası şampiyonluğu yaşadı. Avrupa Şampiyon Kulüpler Kupası'nda G.Saray'ın yarı finale çıkma başarısı gösterdiği kadro da bulunan Demiriz, 41 kez A Milli Takım forması giydi.
         <br/>
         <br/>
         İLK VE TEK ÇOK KATLI SANAL ALIŞVERİŞ MERKEZİ
         <br/>
         <br/>
         İsmail Demiriz üç ortağı ile birlikte 2004 müşterilerine kazançlı ve güvenli alışverişi garantileyen ekonomikticaret.com'u kurdu. Alışveriş merkezi ve mağazacılık sistemini Türkiye'de ilk defa e-ticaretle buluşturan ekonomikticaret.com Rad Grup bünyesinde yer alıyor. Futbolcu arkadaşı Uğur Tütüneker ile birlikte açtığı Valide Sultan Sofrası isimli restoranı satarak bu işe girdiğini belirten İsmail Demiriz, “Türkiye'de en iyi 4 firmadan biriyiz. Dünyanın ve Türkiye'nin her yerinden müşterilerimiz var.” diyor. Yaklaşık 50-60 bin ürünü internet üzerinden müşterilere sunduklarını anlatan Demiriz, seçilen ürünü 3 günde adrese teslim ettiklerini belirtiyor. Şu anda 23 kattan oluşan sanal alışveriş merkezinde her katta farklı ürün grubu ve markalara yer verdiklerini dile getiren başarılı işadamı, sitenin markaya göre arama imkanı sunduğunu belirtiyor: “Sitemiz, Bosch, BMW, Sony, Vestel, Panasonic, HP, IBM, Siemens, Samsung, Nokia,Tefal, Taç, T-Box, Turkcell, Paşabahçe ve  Nivea  gibi dünyanın ve Türkiye'nin en iyi markalarına tek tıkla ulaşım sağlıyor. Tüm kredi kartlarıyla alışveriş yapılabiliyor. Posta çeki ya da havale ile yapılan ödemelerde yüzde 4 indirim uyguluyoruz.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 1008 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=23844), [web.archive.org (arşiv bağlantısı)](http://web.archive.org/web/20060422145355/http://www.aksiyon.com.tr:80/yazdir.php?id=23844)
