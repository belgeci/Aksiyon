# Sisteme değil insana inanırım

*Behram Kılıç 2007.01.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Marcello Lippi geçtiğimiz hafta Türkiye'deydi. Holger Osieck ve Josef Venglos'un da katıldığı seminerde konuşan Lippi, 2006 Dünya Kupası'nı nasıl kazandıklarını anlattı.
  </font>
 </div>
 <div id="newsText">
  <font class="detail-text">
   Ne herkesin favorisi Brezilya, ne tecrübeliler topluluğu Fransa, ne ev sahibi Almanya, ne de kolektif futboldan zevkli pasajlar sunan Arjantin 2006 Dünya Kupası'nı pek çoklarının favori göstermediği İtalya kazandı. Şike çalkantılarının ayyuka çıktığı, kupadan çekilmesinin tartışıldığı, taraftarı, medyasının bile çok inanmadığı İtalya. Peki, İtalya, Dünya Kupası'nı nasıl kazanmıştı? Bu soruyu hiç kuşkusuz en iyi cevaplayacak kişi teknik direktör Marcello Lippi'ydi.
   <br/>
   <br/>
   Geçen hafta Antalya, Dünya Şampiyonu İtalya'nın hocası Marcello Lippi'yi ağırladı. 20.si düzenlenen Teknik Direktör Gelişim Semineri'nin konukları arasında yer alan Lippi, 600'ü aşkın Türk antrenöre İtalya'nın kupayı nasıl kazandığını anlatırken adeta bir takım nasıl oluşturulurun dersini verdi. Seminerin iki ağır topu daha vardı. FIFA Teknik Kurulu Başkanı Holger Osieck ve aynı ekipte görev yapan Josef Venglos. Bu iki hoca da dünya futbolunun nereye gittiği hakkında ufuk açıcı konuşmalar yaptı.
   <br/>
   <br/>
   Seminerin ilk önemli oturumunda Osieck sahnedeydi. Alman hoca son Dünya Kupası'nın teknik analizini gerçekleştirdi. Son kupada 5 takımın 3-5-2, 1 takımın 4-3-3, 7 takımın 4-5-1, 19 takımın ise 4-4-2 oynadığını dile getirerek en fazla çeşitliliğin orta sahada yaşandığına dikkat çekti. Osieck, kalecilerden başlayarak forvet hattına kadar takımlardaki değişimleri de anlattı. Kalecilerin topla daha iyi oynadıklarını kaydeden Osieck, "Almanya, Kahn ile Lehman arasında tercih yaparken neden Lehman'ı seçti? Çünkü Lehman topla daha iyi oynuyordu. Topu daha iyi oyuna sokuyordu."
   <br/>
   <br/>
   Yarı finale çıkan İtalya, Almanya, Portekiz ve Fransa defanslarının ileriye katkı yapmakta diğer takımlara göre daha başarılı olduğunun altını çizen Osieck, "Artık defans oyuncularının topa dan dun vurma devri kapandı. Gerideki oyuncular da en az orta saha oyuncuları kadar iyi pas vermek zorundalar." dedi. Orta sahadaki oyunculara da değinen Alman çalıştırıcı, bu mevkide defansif ağırlıklı bir oyuncu barındırıldığına işaret etti. Bu turnuvada klasik kanat organizasyonu ile sadece 1 gol atıldığı istatistiğini veren Alman hoca, klasik kanat akınlarının bu kupada pek denenmediğini dile getirdi.
   <br/>
   <br/>
   İlk golü atan takımların genelde kazandığını (41 maçta ilk golü atan kazandı, 8 maç berabere bitti), çeyrek final maçlarında kontratak golü yiyen tek takımın Almanya olduğunu anlatan Osieck, "Takımlar karşı atağa maruz kalmadı. Çünkü defanslar güçlüydü. Orta sahalarda bir bütünleşme vardı. Ama asıl önemlisi karşı atağa çıkacak takımların bir oyun planı yoktu." dedi. Takımların top çevirme yüzdelerinin bu kupada arttığını kaydeden Osieck, ölü toplara da dikkat çekti. İtalya'nın ölü toplardan 7 gol attığını ve bu sayının hiç de küçümsenmeyecek bir rakam olduğunu anlatan Alman hoca, maç içindeki sistem değişikliklerinde ise oyuncuların kafasının karıştığını belirtti. "Brezilya, Fransa maçına sistemini değiştirerek çıktı. Geriye düştükten sonra eski sisteme döndü ama iş işten geçmişti."
   <br/>
   <br/>
   Osieck konuşmasının son bölümünde genç oyuncularla ilgili bilgiler verdi. Kupada 1985 ve üzeri doğumlu 41 oyuncunun kadrolarda yer aldığını, bu oyunculardan 14'ünün hiç forma bulamadığını dile getirerek, "Fransa takımında bir tane bile genç oyuncu yoktu." dedi. Osieck'in rakamlarla süslediği sunumu Türk teknik direktörler tarafından bir hayli takdir gördü.
   <br/>
   <br/>
   Seminerin ilk gününün bir başka konuğu ise Millî Takımlar Teknik Direktörü Fatih Terim'di. Terim ilk günkü konuşmasında Millî Takıma nasıl oyuncu seçtiğini salondakilerle paylaştı. Oyuncu seçiminde istikrara, tecrübeye, sağlık durumuna bakmanın yanında, esnek, uyumlu, çok yönlü oyuncuları kadroya çağırdığını dile getiren Terim, felsefesini de 'gerçekler zafere giden yolu daha da berraklaştırır' şeklinde özetledi.
   <br/>
   <br/>
   Seminerin ikinci gününün ağır topu Marcello Lippi'ydi. Terim'in davetlisi olarak seminere katılan Lippi'yi dinlemek için tüm teknik direktörler salondaydı. Program gereği Lippi'yle Terim söyleşi gerçekleştirecek, Terim soracak İtalyan hoca cevaplayacaktı. Terim'in İtalyanca yönelttiği ilk soru Güney Amerika takımlarının Dünya Kupası'nda hayal kırıklığı oluşturmasının sebebi üzerineydi. Lippi bu soruya cevap vermeden önce uzun uzadıya bir konuşma yaparak 2004 yılından beri İtalya Futbol Federasyonu ile çalışmaya başlamasından görevi bıraktığı ana kadarki serüvenini anlattı: "Göreve geldiğimde ilk amacım bir takım oluşturmaktı. Herkesin kendini iyi hissettiği, birbirine saygılı olduğu, herkesin kendisini birinci rolde hissettiği bir takım. Bu kolay bir şey değildi. Millî takım söz konusu olduğunda daha da zordu."
   <br/>
   <br/>
   İtalyan hoca işe koyulurken bir iki maç kazanan takım oluşturmak amacında olmadığını söylüyordu: "İnsanî özellikleri yüksek bir takım yapmak amacındaydım. Bu tip oyuncular seçtim. Almanya'ya belki en iyi İtalyan oyuncularını götürmedim, ama birbirine bağlı, takım ruhu ile hareket eden bir oyuncu grubunu götürdüm."
   <br/>
   <br/>
   İSİMSİZ OYUNCULAR ALDIM
   <br/>
   <br/>
   Göreve gelmeden önceki tabloyu da çizen Lippi, İtalya'nın G.Kore ve Japonya'da yapılan Dünya Kupası'nda başarısız olduğunu, ülkesinde millî takıma olan sevginin azaldığını, halkın millî oyuncuların güzel kadınlar peşinde koştuğuna inanmaya başladığını belirterek, "Bu yargıları yıkıp yeni bir takım oluşturmalıydık. İnsanların sevgisini tekrar kazanan bir takım." dedi. Takımı birbirine yardımcı olan oyunculardan kurmaya başladığını anlatan Lippi, 13-14 oyuncunun eski teknik direktör Trapattoni'nin talebeleri olduğunu ifade etti: "Ben öyle bir ekip yapmalıydım ki 30-35 kişi olmalıydı ve içlerinden en iyileri seçmeliydim. Fiorentina, Palermo, Udinese gibi takımlardan oyuncular aldım. Bu takımların oyuncuları deneyimli değildi. İsimleri duyulmamıştı. Millî takım forması ağırdır. Bu ağırlıktan kurtulmak için tecrübesiz oyuncuların 5-6 maç oynamaları gerekiyordu. Tecrübesizlere dostluk maçları ayarlayarak deneyim kazandırdım. Tecrübelileri bazı maçlarda oynatmayarak dinlendirdim. İlk yılımı böyle tamamladım. Grosso, Barzagli, Toni, Bonera gibi oyuncuları sizler ilk kez duyuyordunuz."
   <br/>
   <br/>
   2. yılında ise oyuncuları ile bir konuşma yaptığını kaydeden Lippi, "Onlara yapmamız gerekeni söyledim. İnşaatı bitirmem gerekiyordu. 35 oyuncuyu belirlemiştim. Ama 23'ünü Dünya Kupası'na götürecektim. Oyuncularıma eğer Dünya Kupası'na gideceksek Norveç, Slovenya gibi takımları yenmeliyiz. Ama eğer Dünya Kupası'nı kazanmak istiyorsak Brezilya, Almanya, Fransa gibi takımlarla baş etmeliyiz dedim. Taktik açıdan iyi bir konuma gelmiştik. Dünyanın büyük takımları ciddi oyun kurgularına sahiptiler. Onları yenmek için ciddi organize olmamız gerekiyordu. İyi bir kalecim vardı. İleride de üç oyuncu tutarsam onlar iyi sonuçları mutlaka alırlar diye düşünüyordum. Mesele üç tane kaliteli oyuncunun ileride oynamasıydı. Bu düşüncemi 2. yılımda hayata geçirmeye başladım." dedi.
   <br/>
   <br/>
   Bu süreçte elemeleri rahat geçtiklerini, kupaya katılmaya hak kazandıklarını kaydeden İtalyan hoca, kupa öncesi birbirinden zorlu üç dostluk maçı ayarlamak istedikleri süreçte yaşadıklarını da bizlerle paylaştı: "Brezilya, Almanya ve 2 yıldır yenilmeyen Hollanda ile oynamak istedim. Brezilya ile oynamak mümkün olmadı. Çünkü çok para istediler. Hep öyledirler zaten. Hollanda'yı 3-1 yendik. Almanya'yı da 4-1'le geçtik. Bu maçlar psikolojik açıdan bir basamak daha yükselmemizi sağladı. Almanya maçından sonra kendi kendime 'bu takım artık oldu' dedim. Bu takımın başrol oyuncuları yoktu. İdealist oyuncuları vardı."
   <br/>
   <br/>
   AFRİKA'DAN ŞAMPİYON ÇIKMAZ
   <br/>
   <br/>
   O sıralar ülkesinde şike davasının sürdüğünü hatırlatan Lippi, "Biz bu olaydan etkilenmemeliydik. Ekip birbirine kenetlenerek tüm olumsuzluklara göğüs gerdi. Olumsuzlukları olumluya çevirmeyi başardık." diye konuştu. Lippi, kupada 23 oyuncudan 21'ine şans verdiğini ve hedefe kilitlenmiş bir takım oluşturduğunu anlatarak, "Herkese büyük projenin bir parçası olduğunu hissettirdim. Sadece 2 yedek kaleciyi oynatmadım." dedi.
   <br/>
   <br/>
   İtalyan hoca konuşmasının burasında 'biri beni susturmasa yaptıklarımı saatlerce anlatabilirim' diyerek Terim'in Güney Amerika takımları ile ilgili sorusuna geçti. "Arjantin çok iyi oynuyordu. Klas oyuncuları vardı. Akıllı ve rasyonel uygulamalar sergiliyorlardı. Almanya'ya penaltılarla elendiler. Eğer kaybetmeseydiler bizim başımıza ciddi bir dert açabilirlerdi. Brezilya ise herkesin favorisiydi. Muhteşem oyuncuları vardı. Ama kendi performanslarını gösteremediler. Belki kendilerine aşırı güvenlerinden kaynaklandı bu. Belki rakipleri küçümsemelerinden. Gerçek bir takımla karşı karşıya geldiklerinde (Fransa) kaybettiler. Meksika iyi maçlar oynadı. Birkaç yıldır Güney Amerika takımları biraz Avrupalılaşmaya başladı. Teknik açıdan herkesin üzerindeler. Buna somutluğu ve akılcılığı da katmaya çalışıyorlar."
   <br/>
   <br/>
   Terim'in Lippi'ye ikinci sorusu Afrika ülkelerinin Avrupa ve Güney Amerika takımlarının Dünya Kupası kazanma geleneğine son verip veremeyeceği ile ilgiliydi. "Ben geçen yılın Nisan ayında Mısır'a gittim. Afrika şampiyonasına katılan Gana'yı görmek için. Gana gruptaki rakibimizdi. Orada Senegal, Kamerun, Nijerya'yı da görme fırsatım oldu. Bu takımlar Togo, Angola gibi takımlardan iyiydiler ama Dünya Kupası'nda yoktular. Fildişi Sahilleri'nde de iyi oyuncular vardı. Afrika'da kulüp takımları bir hayli zayıf. Ben bu şartlarda Avrupa ve Güney Amerika futbolunun önüne geçecek adımı atacaklarına ihtimal vermiyorum. Tek maçlarda belki çok iyi oynuyorlar. Ama kupa bir turnuva işi. Ve o turnuvadan şampiyon çıkmak çok kolay değil."
   <br/>
   <br/>
   Lippi'ye üçüncü soru sistemle ilgili oldu. Lippi sisteme mi oyunculara mı inanıyordu? Şampiyon hoca bu soruya ilginç cevap verdi: "Ben her şeyden önce insanlara inanıyorum. Herhangi bir iş sektöründe gerçek insanlar varsa başarı gelir. Gerçek insanlarla takım kurarsanız başarılı olursunuz."
   <br/>
   <br/>
   Fatih Terim'in Lippi'ye son sorusu ise kazandığı kupalar ile ilgiliydi. Halen dünyada hem Şampiyonlar Ligi'ni hem Dünya Kupası'nı kazanan tek hoca Marcello Lippi. İtalyan hocanın bunun yanı sıra sayısız kupaları var. Hangi kupa onun hayatında daha önemliydi? "En önemli hisleri, en büyük heyecanı Dünya Kupası'nı kazandığım zaman yaşadım. Esasında Almanya'da çok büyük güçlük çekmedim. Turnuvada oynamaktan ziyade turnuva için yaptığım 2 yıllık hazırlık çalışmaları yorucu oldu. Oyuncu seçmek, basına kulak tıkamak, halkın düşüncelerini görmezden gelmek ve en doğru kararları almak. Bu gerçekten zor bir süreçti. Üstelik ülkemdeki gazetelerin bazıları şike olayları sebebiyle Dünya Kupası'na katılmamamız gerektiğini yazıyordu. Almanya'ya gittik. Orada rahat ettik. Ve kupayı kazandık. İyi bir takım kurduğun zaman herkesle mücadele edebilirsin. Herkes Brezilya diyordu. Ama onlar gerçek gücünü gösteremeyince kendinden daha emin takım kazandı. Biz kazandık." İtalyan hoca Türk futbolu ile ilgili olarak ise İtalya ile oynanan hazırlık karşılaşmasında gözüne bazı oyuncuların çarptığını ve bu oyuncuların kendisini bir hayli etkilediğini ama şımarmamaları için isim vermeyeceğini belirtti.
   <br/>
   <br/>
   Seminerin öğleden sonraki bölümünde söz bir zamanlar F.Bahçe'yi çalıştıran Josef Venglos'undu. Slovak hoca dünyada futbolun kalitesinin her geçen gün yükseldiğine dikkat çekti. Venglos, ülkeler arasındaki uçurumun gittikçe kapandığına ve her takımın iyi kondisyona sahip hale geldiğine vurgu yaptı.
   <br/>
   <br/>
   İki gün süren seminerde Türk antrenörler İtalya'nın neden Dünya Kupası'nı kazandığını öğrendi. Umarız tüm teknik direktörler Lippi'nin zafere giden yolda engellere rağmen izlediği yöntemi kendi takımlarına da uygulama becerisi gösterir. Ve umarız kendilerini yetiştirmeleri gerektiğini, birbirlerinin ayağını kaydırarak geleceği inşa etmelerinin zor olduğunu anlarlar.
   <br/>
   <br/>
   <br/>
   <br/>
   FUTBOL BİLİME MUHTAÇ MI?
   <br/>
   <br/>
   Antalya'daki seminerin son günü futbol ve bilim konuşuldu. Bu oturum öncesi 600'ü aşkın teknik direktörün çoğu uçak biletlerini okeyletmiş ve dönüşe geçmiş durumdaydı. Marcello Lippi, Terim ve Venglos bilim adamı Thomas Reilly'nin yönettiği oturumda önemli açıklamalar yaptı. Lippi, artık futbolun değiştiğini ve yalnız teknik özelliklerle maçların kazanılmadığını söyledi. "Artık büyük yeteneklerle maç kazanabileceğinizi düşünemezsiniz. Bugün bir futbol takımının başarısı için saha dışında da çok önemli çalışmalar gerçekleştirmek gerekiyor." diye konuştu.
   <br/>
   <br/>
   Konuşmacılar sporun bilimi inkar edemeyeceğine vurgu yaparak, kendi takımları hakkında bilgi sahibi olmanın yanı sıra rakibi incelemek için de bilime ihtiyaç duyulduğuna işaret etti. Lippi, eskiden maç günleri; pilav, biftek yediklerini, çok sonraları bu yemeklerin hazmı zor yiyecekler olduğunu öğrendiklerini anlatarak, "Bugün diyetisyen uzmanları var. Sakatlıklar karşısında neler yapmamızı söyleyen doktorlar var. Takımın arkasında çok güçlü bilimsel destekler var." diye konuştu.
   <br/>
   <br/>
   Fatih Terim ise yılda 60 maç üzerinde oynayan oyuncuların daha iyi beslenmeleri, daha iyi antrene edilmeleri için bilimden faydalanmanın gerekliliğine vurgu yaptı. Terim ayrıca son kupada Brezilya'nın çok iyi generalleri olduğunu ama kazanamadığını İtalya'nın ise çok iyi askerleri olduğunu ve başında iyi bir generalle zafere gittiğini söyledi.
   <br/>
   <br/>
   Venglos, bireysel yeteneklerin takım oyunu içinde çok iyi harmanlandığını, özellikle son 4 yarı finalist takımdaki teknik direktörlerin antrenörlük sanatından pasajlar sunduğunu dile getirdi. Slovak hoca bu 4 takımın antrenörünün stresle başarıyla mücadele ettiğine de dikkat çekti. Lippi ise iyi bir takımın stresi yönetebileceğini iddia etti. İtalyan hoca, "Bana göre stres kendini yeterli görmeyen, beklentilere cevap veremeyecek insanlarda olur." dedi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-19107-sisteme-degil-insana-inanirim.html), [web.archive.org (arşiv bağlantısı)](http://web.archive.org/web/20130529025701/http://www.aksiyon.com.tr:80/aksiyon/haber-19107-sisteme-degil-insana-inanirim.html)
