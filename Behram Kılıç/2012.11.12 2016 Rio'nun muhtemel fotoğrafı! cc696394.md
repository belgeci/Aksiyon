# 2016 Rio’nun muhtemel fotoğrafı!

*Behram Kılıç 2012.11.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   <span>
    2012 Londra Olimpiyatları’nda atletizm ve tekvando dışında yüzümüzü güldüren branş olmamıştı. Güreşten gelen bronz madalya beklentilerin çok altındaydı.
   </span>
  </font>
 </div>
 <div id="newsText">
  <font class="detail-text">
   <p>
    Basketbol ve voleyboldaki kıpırdanma sadece takdir görmüştü. Bunun dışında genel bir başarısızlık vardı. Tüm federasyonlardan şapkayı önlerine koyup gerekeni yapmalarını bekliyorduk. Spor Bakanı Suat Kılıç, Londra sonrası medya temsilcileriyle bir araya geldiği değerlendirme toplantısında da federasyonların gerektiği gibi çalışmadığından dem vurmuş, birkaçı hariç sponsorluk anlaşması yapan federasyonun bulunmadığını, sporun tüm yükünün devletin omuzlarında olduğunu dile getirmişti. Bakan da dertliydi mevcut durumdan. 114 sporcuyla katılıp sadece 5 madalyayla döndüğümüz Londra sonrası başarısızlığı sahiplenen olmamıştı. Spor kamuoyu ise 2016 Rio Olimpiyatları öncesinde yeni bir jenerasyonun, heyecanlı kadroların sporun yönetiminde olmasının vaktinin çoktan geldiği üzerinde hemfikirdi. Başkanların bu başarısızlık karşısında gerekeni yapıp kenara çekilmelerini bekleyenlerin sayısı hiç de az değildi. Ancak olimpiyat sonrası arka arkaya yapılan seçimlerde mevcut başkanların çoğu yeniden göreve seçildi. Zaten mevcut başkanların çoğu oy çalışmalarına daha Londra’da başlamış, orada oy peşinde koşmuştu. Bu çalışmalarının karşılığını da yeniden seçilerek aldılar! 2012’deki başarısızlık sonrası gereğini yapan bir tek Güreş Federasyonu Başkanı Bekir Çeker oldu. Çeker, tekrar aday olmadı. Yeni başkan ise Avrupa, dünya ve olimpiyat şampiyonu Hamza Yerlikaya’ydı. Ama herkes Bekir Çeker gibi şapkayı önüne koyacak yürekliliği gösteremedi. Londra sonrası 52 özerk federasyon, seçim sürecine girdi. Seçime gidecek federasyonlarda mevcut başkanların görev süreleri 31 yıla kadar değişiyordu. 1981’te göreve gelen Cimnastik Federasyonu Başkanı Atilla Örsel, 31 yıl görevde kaldı. 1992’de göreve seçilen Basketbol Federasyonu Başkanı Turgay Demirel 20 yılı aştı. Demirel, bir kez daha başkanlığa seçildi. Üniversite Sporları Federasyonu Başkanı Kemal Tamer 15 yılı geride bıraktı. “Bir dönem daha görevde kalmak istiyorum.” diyerek yeniden koltuğa oturdu. Dağcılık Federasyonu Başkanı Alaattin Karaca, 15 yıldır koltukta. Son seçimlerden sonra 4 yıl daha oturmayı garantiledi. Masa Tenisi Federasyonu Başkanı Oktay Çimen, 12 yılı geride bıraktı. O da yeniden başkanlığa seçildiği için 4 yıl daha görevde. 2008 Pekin’de Türkiye, halterde hayal kırıklığı yaşadı. Halil Mutlu’nun yokluğundaki halter kafilesinde olimpiyat şampiyonu Nurcan Taylan, 56 kiloda yarışan Sedat Artuç, 77 kilo sporcumuz Taner Sağır ‘sıfır’ çekti. Dönemin federasyon başkanı Hasan Akkuş, Pekin’de alınan başarısız sonuçların sorumluluğunu, kendisinin başkanlığındaki federasyon yönetiminin üstlenmesi gerektiğini belirtti ve “Ekimdeki seçimde yeniden aday olmayı düşünmüyorum. Bazı şeyleri doğru yapamamışız. Bu durumda başarısızlığın bedelini de ödememiz gerekir.” diye konuştu. Ama ekimde aday olup yeniden başkanlığa oturdu. Onun başkanlığındaki Türk halteri Londra’da da hayal kırıklığı yaşadı. Ne ilginç ki Akkuş, Londra’dan sonra da aday oldu ve başkan seçildi. Türk halteri, iki olimpiyatta başarısız olan bir federasyon başkanıyla 2016 Rio’ya gidecekti. Saltanat başkanlarda! Mevcut yapıda Akkuş ve onun gibi başarısız başkanları koltuktan delegelerden başkası indiremez. Çünkü federasyonlar özerk. Özerk oldukları için de onlara müdahale etmek çok zor. Özellikle de Spor Bakanlığı’nın müdahalesi... Düşünün, federasyonların çoğu kaynak oluşturamıyor, üstüne üstlük bütçelerinin büyük kısmını devletten alıyorlar. Düzenlenen organizasyonların da arkasında devlet garantisi var. Tüm bunlara rağmen devlet, seçimlerde söz sahibi değil. Sadece yüzde 10’luk bir etki etme hakkı var. Son genelgeyle o etkinin gücü de azaltıldı. Gizli oy açık tasnif sistemi getirildi. Spor Bakanlığı’nın birtakım yönlendirmeleri olsa da genel fotoğraf böyleydi. Başarısız başkandan federasyonu kurtarmak, sadece delegelerin göreviydi. Delegeler birtakım hesaplar ve beklentiler içine girince de 4 yıl daha başarısız bir federasyon başkanının icraatlarını(!) çekmek ülkenin boynunun borcuydu. Bakan Kılıç, federasyonlardan sporcu yetiştirmelerini istiyor. Ancak çoğu federasyon, iyi antrenör ve iyi sporcu bulmayı bile devletten bekliyor. Kılıç’a göre, 4 yıl federasyon başkanlığı yapıp bir Avrupa şampiyonluğu kazanamayan federasyonun üzerine gidilmeli. Ancak bunu kanunlar gereği kendisinin yapması mümkün değil. Bu ülkede 31 yıl federasyon başkanlığı yapan ama 31 yıl boyunca o branştan bir tek sporcusunu olimpiyatlara gönderemeyen federasyon başkanı var. Devlet özerkleşmeyi yaptı, parayı verdi, salonu, tesisi inşa etti, malzemeyi buldu, organizasyonlara destek oldu ancak yönetimi özerkleştirerek sanki bir yerlerde hata yaptı. Özerklik kulağa hoş gelen demokratik bir yönetim oluşturdu. Ancak bu yönetimin içini dolduracak kriterler, yaptırımlar, hesap sormalar belki de yeniden düzenlenmeli. Onca başarısızlığa rağmen federasyon başkanları koltuğa tekrar oturuyor. Hem bakan hem de Spor Genel Müdürü Mehmet Baykan federasyonların mevcut başarısızlıklarından rahatsız. Baykan’a göre federasyon yöneticisinin görevi sporcu yetiştirmek olmalı. Federasyon yöneticiliği yapmak, menfaat peşinde, belli güç odaklarının peşinde koşmak olmamalı. Binicilik Federasyonu’nun koskoca bir yılı sadece 717 lisanslı sporcuyla geçirdiği bir ülkede yaşıyoruz. 31 yıl Jimnastik Federasyonu başkanlığı yapmak, buna rağmen toplam bin 164 lisanslı sporcu sayısına ulaşmak nasıl bir başarıdır! Amatör branşları yakından takip eden spor yazarı Bülent Gürkan, mevcut yapı içerisinde bir federasyon başkanının -kendisi istemediği sürece- başkan seçilememesinin çok zor olduğunu söylüyor. Gürkan’a göre başkanlar, seçimde oy kullanacak delegelerin isimleri üzerinde etkili olabiliyor. Bu, çerçeve statülerin değiştirilmesi şeklinde gerçekleşiyor. Mesela, Basketbol Federasyonu seçimlerinde oy kullanacak delegelerle ilgili statü son anda değiştirilmişti. F.Bahçe Başkanı Aziz Yıldırım kongre günü bu duruma itiraz etmiş ancak itirazı dikkate alınmamıştı. Tenis Federasyonu’nun seçim statüsünde de benzer bir değişiklik yapıldı. Bu yapı içerisinde başarılı federasyonlar da var. Mesela tekvando, mesela atletizm, mesela karate… Bu federasyonlar seçime tek liste hâlinde gitti. Tekvando Federasyonu Başkanı Metin Şahin, 229 oyun 215’ini aldı. 9 oy geçersiz sayıldı. 2 oy iptal edildi, 3 oy boş çıktı. Tekvando Federasyonu, faaliyetlere en fazla sporcu gönderen ama bütçeyi de en ekonomik kullanan federasyonların başında geliyordu. 2003’te göreve başlayan Metin Şahin, 95 binlerde olan sporcu sayısını 250 binlere taşıdı. 322 ile devraldığı antrenör sayısı 2000’leri geçti. Olimpiyatlarda 2004’te gümüş, 2008’de bir gümüş, bir bronzla yoluna devam etti. Başında olduğu federasyon, 2012 Londra Olimpiyatları’ndan bir altın ve bir gümüşle döndü. Atletizm Federasyonu Başkanı Mehmet Terzi, 2004’te oturduğu koltuğun hakkını verenlerin en başında geleniydi. 155 delegenin oy kullandığı genel kurulda 149 oy aldı. Birçok başarı onun döneminde gerçekleşti. En büyük başarı da Londra Olimpiyatları’nda kadınlar 1500 metrede Aslı Çakır Alptekin ve Gamze Bulut’un ilk iki sırada yer almasıydı.
   </p>
   <p>
    <img alt="" height="690" src="http://web.archive.org/web/20121130200007im_/http://medya.aksiyon.com.tr/aksiyon/2012/11/12/federasyon.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34059-2016-rionun-muhtemel-fotografi.html), [web.archive.org (arşiv bağlantısı)](http://web.archive.org/web/20121130200007/http://www.aksiyon.com.tr/aksiyon/haber-34059-2016-rionun-muhtemel-fotografi.html)
