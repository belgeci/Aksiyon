# Tek kullanımlık tesisler

*Behram Kılıç 2014.07.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Erzurum’da atlama kulesi çökünce akıllara tek kullanımlık tesisler geldi. İzmir’de düzenlenen 2005 Üniversite Oyunları ile başladı bu furya. Sonra Erzurum uydu modaya. Trabzon geri kalır mıydı? Şimdilerde Mersin’i aynı kader bekliyor.
  </font>
 </div>
 <div id="newsText">
  <font class="detail-text">
   <p>
    Ülkemize sporcu yağacak”, “Dünyada eşi benzeri görülmemiş tesis”, “Adriyatik’ten Çin Seddi’ne kadarki bölgede böyle bir tesis yok”, “600 milyon lira harcadık”, “Biz yaptık biz”, “Bu tesislerden sporcu fışkıracak”, “Artık olimpiyatlar düşünsün”, “Spor sayesinde milyonlarca turist gelecek, şu kadar milyon avro kasaya girecek”, “Avrupa ve dünyanın en elit sporcuları antrenmanlarını burada yapacak”, “Tüm dünya bu tesislere hayran kalacak”...
   </p>
   <p>
    Son 10 yıldır bu ve buna benzer haberlerle uyutulduk. Hatta itiraf edelim kandırıldık. Çok güvendik bu demeçleri veren yetkililere, bürokratlara. Oysa ne ülkemize sporcu yağdı ne de o tesisleri yaptığımız şehirlere daha sonra uluslararası organizasyon verildi. Doğru olan bir şey vardı sadece: Yıllarca gıpta ettiğimiz tesislere kavuştuğumuz. Bu tesisleri yaparken 100 milyonlarca avro harcamakla gurur duyuyorduk. Ne kadar çok para harcarsak o kadar iyi tesis olacağını sanıyorduk. Avrupa’nın ekonomik kriz yaşadığı bir dönemde dünyaya hava atıyorduk.
   </p>
   <p>
    Bu tesisleri inşa etmeden önce para vererek organizasyonları ülkemize alıyorduk. Hak yemeyelim, bazılarında lobi çalışmalarımızın da rolü vardı. Mesela Formula 1’i paramızla ülkemize getirdik. Getirdikten sonra da tesisi yaptık. Sonra dünyanın en elit 8 kadın tenisçisinin katıldığı WTA Tour Champioship’i de 3 yıl için 120 milyon lira vererek İstanbul’a aldık. Ama şu soruyu sormadık: 3 yıl için bu kadar para vermek mantıklı bir şey miydi? Trabzon’daki Avrupa Gençlik Oyunları, İzmir ve Erzurum’daki Üniversite Oyunları için de milyonlarca avro harcadık. Paramızla organizasyon alıyor ve bununla gurur duyuyorduk. Oysa Avrupa kâr getirmeyen organizasyonlardan bir bir kaçıyordu. Ve asla bu tip organizasyonlar için 500 milyon dolarlar harcayacak kadar bonkör değillerdi. Ama tesisleri çok çabuk yapıyorduk. Bu tesisler bize kalacak ve bu tesislerden sporcu fışkıracaktı. Bununla da kalmayacak, rakip ülkelerin gıpta ile baktığı bu tesisler dünya çapında sporcular için de antrenman merkezleri olacaktı. Ama beklendiği gibi olmadı. Ömrü hayatında sadece bir şampiyonaya, bir organizasyona ev sahipliği yapan onca tesis sonrasında kaderine terk edildi.
   </p>
   <p>
    Bu tesislerden biri de geçen hafta Erzurum’da heyelan sonucu çöken Atlama Kuleleri’ydi. 2011 Üniversiad Kış Oyunları’na ev sahipliği yapan güzel şehrimiz Erzurum’da yapılan toplam 9 tesis için ilk açıklanan maliyet rakamı 500 milyon liraydı. Sonra bu rakam tesislerin bitmesine az bir süre kala bir anda 600 milyon lira oldu. Aradaki 100 milyonun hesabını Başbakan Recep Tayyip Erdoğan soracak diyordu bize o dönem görüştüğümüz bir bürokrat. O 100 milyona ne olduğu hâlâ muamma. Ama Erzurum’un farklı semtlerine dağıtılan tesisler çok güzeldi. Ve bu tesisler içinde Atlama Kuleleri görüntüsüyle fark oluşturuyordu. Pek çoklarına göre tarihi Çifte Minareli Medrese’nin pabucu dama atılacak, bu kuleler Erzurum’un yeni sembolü olacaktı. Dağ artık kar değil, kâr getirecekti. Şehre artık kar değil, bal yağacaktı. Ne sözler söylendi, ne vaatlerde bulunuldu. 2011 Üniversite Oyunları, bu sözler ve vaatlerin ışığında görkemli bir şekilde yapıldı. Milyonlarca lira harcanarak inşa edilen tesislerden en önemlisi olan Atlama Kulesi, Ortadoğu’yu bırakın, Çin’e kadar benzeri olmayan bir tesis diyerek anlatıldı. Artık Avrupa’nın elit sporcuları bu tesise gelecekti. Erzurum’dan milli sporcular fışkıracaktı. Ama gelin görün ki bu tesis 2011’den sonra sadece bir uluslararası organizasyona ev sahipliği yaptı. 2011’in eylül ayında bir organizasyona daha yelken açıyordu ki o fareler işi bozdu. Elektrik kablolarını kemirmişlerdi. Resmi makamların ‘yeterince katılım olmadı’ açıklamaları altında organizasyon iptal edildi. Farelerden kimse bahsetmedi. Biz farelerin Erzurum’a milyonlarca avronun gelmesine engel olduğunu sonradan öğrendik. Yetkililer bizleri ve kamuoyunu uyutmayı başarmıştı!
   </p>
   <p>
    <strong>
     Trabzon’da üstü açılır havuz!
    </strong>
   </p>
   <p>
    Ama bu tesisin başına gelecekler bununla sınırlı değildi. Gel zaman git zaman bu mükemmel tesis ilgisizlikten küsmesin diye tam tepesine, hani şehri iki yandan gören o en güzel yerine bir kafe konduruldu. Adı da büyük harflerle yazıldı: Atlama Kulesi Kule Cafe. Turnikelerden giriş 1 TL’ydi. Manzarası harikaydı. Dünyada ilk kez böylesine önemli bir atlama kulesinin en tepesine halka açık kafe açılmıştı. Zaman ilerliyor ama Erzurum’un karını kâra dönüştürecek organizasyonlar ortalıkta gözükmüyordu. Bu iş için kimsecikler kulis çalışması da yapmıyordu. 100 milyon liralık açığın hesabı da bir türlü sorulmuyordu. Tesisler kaderine terk edilmişken güm diye bir ses duyuldu Kiremitliktepe’den. Dadaşlar deprem oldu sandı. Hayır, deprem değildi bu. Kulelerin o hiçbir ülkede bulunmayan pistleri heyelan sebebiyle çökmüştü. İlk duyduğumuzda bizler de inanamadık. Henüz yeni, üstelik deprem bölgesine yapılmış bir tesis 3 yıl geçmeden çöker miydi? Çöktü işte. Yetkililer araştıracağız, bakacağız diyerek sessizliğe büründü. Soma’da da maden çökmüştü birkaç ay önce. Oradan tanıyorduk bu sessizliği.
   </p>
   <p>
    <img alt="" height="291" src="http://web.archive.org/web/20140728084338im_/http://medya.aksiyon.com.tr/aksiyon/2014/07/21/tek-kullanim4.jpg"/>
   </p>
   <p>
    <span>
     <em>
      Trabzon'daki tesisler
     </em>
    </span>
   </p>
   <p>
    Gelin Erzurum’u bu talihsiz kaderiyle baş başa bırakıp zamanı geri-ileri saralım ve kuzeye, 2011’in yaz aylarında Trabzon’da düzenlenen Avrupa Gençlik Oyunları’na gidelim. Tıpkı Erzurum gibi şehrin her tarafından çekiç sesleri geliyordu organizasyonun başlamasına günler kala. Maliyetleri organizasyonla birlikte 350 milyonu bulan dev tesisler yükseliyordu Trabzon’da. 14-17 yaş arasındaki çocuklar için yapılıyordu bu dev tesisler. Trabzon gibi futbol şehrinin bu tesislere ihtiyacı var mıydı diye kimse sormuyordu. Dev bir jimnastik salonu yapıldı. Çok büyüktü, çok. Sonra sahil kenarına biri merkez kort olmak üzere 12 tane tenis kortu, hemen yanlarına belki yağmur yağar diye 3 tane daha kapalı tenis kortu inşa edildi. O tenis kortları aynı anda sadece Avrupa’dan gelen bu çocuklar için kullanıldı. Sonra bir daha hiç kimse o tesisleri bütünüyle işgal edemedi! Yalnızlığa alışan o kortlar yaz-kış demeden Karadeniz’in dalgalarını dinleyip durdu. O jimnastik salonunda da doğru dürüst organizasyon yapılmadı.  Ama Trabzon’daki tesis çöplüğü bununla da bitmiyordu. Büyük övünç duyduğumuz üstü açılır kapanır olimpik yüzme havuzu vardı şehirde. Bu tesisle de gurur duymalıydı Türkiye. Zira bu Türkiye’nin ilk üstü açılır kapanır yüzme havuzuydu. Gurur duyduk bizler de. Gözlerimiz yaşardı. Ama şunu sormadık o günlerde; senenin büyük bir bölümünü yağışlı geçiren bu ilimize niçin üstü açılır kapalı bir yüzme havuzu yaparsınız ey yetkililer? Üstelik bu normal bir olimpik havuza göre 3 kat daha maliyetliydi. Siz mesela neden Antalya’ya yapmadınız bu üstü açılır kapanır tesisi? Trabzon Gençlik Hizmetleri ve Spor İl Müdürlüğü’nün resmi sitesini ziyaret ettiğimizde, bu tesislerde lise ve orta okullar için birkaç organizasyon yapıldığını görmenin dışında kayda değer bir organizasyona rastlayamadık. Yazık değil mi bunca paranın akıtıldığı tesislerin kullanılamamasına?
   </p>
   <p>
    <strong>
     Formula 1, oldu Formula ‘sıfır’!
    </strong>
   </p>
   <p>
    Trabzon’da bozulan moralimizi tamir etmek için İstanbul’daki Formula 1 yarışlarının düzenlendiği İstanbul Park’a gidelim mi? Burada, 2013’te Kenan Sofuoğlu’nun yarıştığı motosiklet yarışına. Biliyorsunuz Formula 1 için 2 milyon 215 bin metrekarelik alana yapılan İstanbul Park başlangıçta 60 milyon dolara mal olacaktı. Ancak zaman ilerledikçe bu rakam 220 milyon doları buldu. Nasıl oldu, niçin oldu bunu da kamuoyu bir türlü öğrenemedi. Burada ilk Formula 1 yarışı 2005’te düzenlendi. Son yarış da 2010’da... Oysa biz Formula 1’in patronu Bernie Ecclestone ile kanka olduğumuzu zannediyorduk. Ama sonradan öğrendik ki tesisi yaparak biz ona hizmet etmişiz. Hem o yeni ve gizemli bir şehirde organizasyon düzenlemiş hem de burada organizasyon düzenlediği için her yıl bizden 13.5 milyon dolarlık yıllık garanti para almış. Bu 5 yıl böyle sürdü. 5 yılın sonunda Eccleston rest çekti. Adam tüccardı. Kendisine daha iyi teklifler vardı. Bizden 26 milyon dolar istedi. Vermedik haliyle. O da İstanbul’u yarış takviminden çıkartıp Rusya’ya gitti. Formula 1, oldu Formula ‘0’… Arada Motosiklet Federasyonu’nun da burada Moto GP’yi organize etmeyi başardığını görüyoruz. Mutluyduk, 220 milyon dolar harcadığımız tesisimiz kullanılıyordu. Motosiklet Federasyonu Başkanı daha da ileri gidiyor, Moto GP’yi düzenlemekle ülkenin hatırı sayılır paralar kazanacağını iddia ediyordu. Ama gerçekte öyle olmadı. Moto GP, 3 yıl düzenlendi. Seyirci gelmediği için zarar etmeye başlayınca 2 yıl daha hakkımız olduğu halde yarışları düzenlememe kararı alındı. Formula 1’e gelmeyen seyirci Moto GP’ye gelir miydi hiç?
   </p>
   <p>
    Zarar eden pist için bir formül bulundu. Üst kullanım hakkı ihale ile satışa çıkartıldı. İhale sonucu yıllık 10.5 milyon lira bedelle 10 yıllığına İntercity tarafından kiralandı. Firmanın patronu Vural Ak, Formula 1’in 2012 yarış takvimine İstanbul Park’ı sokmak için bir kez daha Bernie Ecclestone’un kapısını çaldı. 26 milyon dolarlık isteğin 20 milyona düşmesi konusunda anlaştı. Ak, soluğu Başbakan Erdoğan’ın yanında aldı. “Devletin bu organizasyonu düzenlemek için her yıl verdiği 13.5 milyon doları siz verin, üstünü ben tamamlayayım.” dedi. İstanbul Park’ta yer alan 8. viraj bir daha Formula 1 pilotlarına selam çakabilecek miydi? Çakamadı. Zira geçmiş yıllarda “Bu tesis İstanbul’u dünyaya tanıtacak” gibi açıklamalar yapan Erdoğan’dan onay çıkmadı. Bunun üzerine İntercity’nin patronu atıl durumda kalan İstanbul Park’ın para kazanması için yeni arayışlara girdi. Zira tesis günlük 50 bin liraya yakın masraf çıkartıyordu. Bu arayışlar sonrası 2013’te Kenan Sofuoğlu’nun yer aldığı motosiklet kategorisi olan Süper Bike Dünya Şampiyonası’nın 11. ayağı burada düzenlendi. 15 Eylül 2013’te Kenan Sofuoğlu ilk kez kendi seyircisi önünde yarıştı ve birinci oldu. Ancak iddiaya göre o gün Motosiklet Federasyonu Başkanı Bekir Yunus Uçar’ın pist alanına ve kupa töreninin yapıldığı alana giriş kartı bulunmuyordu. Bunun üzerine Uçar’ın korumaları güvenlik görevlilerine zorluk çıkarttı. Uçar, Ak’ı tüccar olmakla suçladı. Haliyle durumdan rahatsız olan tesisin 10 yıllık sahibi İntercity’nin patronu Vural Ak, bir açıklama yaparak Uçar gidene kadar İstanbul’da motor yarışı düzenlenmeyeceğini söyledi. Böylesine bir tesisin şahsi kavgalara kurban gitmesi Türkiye’den başka bir Avrupa ülkesinde yaşanır mı sizce?
   </p>
   <p>
    <strong>
     Ölüm-piyad stadı!
    </strong>
   </p>
   <p>
    <img alt="" height="291" src="http://web.archive.org/web/20140728084338im_/http://medya.aksiyon.com.tr/aksiyon/2014/07/21/tek-kullanim3.jpg"/>
    Peki, İstanbul’un sadece Anadolu yakasında mı tek kullanımlık tesis yaptık? Hayır, öyle şey olur mu! İstanbul’da olimpiyat düzenleme hayalimiz vardı bizim. Bu hayal için de bir projemiz. Yapımına 1999’da başlanan Atatürk Olimpiyat Stadı 2002’de açıldı. Ama ne açılış? Açılışa gidenler sabaha yakın evlerine dönebildi. Stadın yolu yoktu. Ama sadece yol yapmayı unutmamıştık bu tesisi yaparken. Rüzgâr panelleri koymayı, stadın konumunu rüzgâr istikametine uygun konumlandırmayı da unutmuştuk. 80 bin kişilik stadımız 130 milyon liraya mal oldu. Tabii bunca maliyet sadece bir olimpiyat düzenlemek için olamazdı, olimpiyatları beklerken burası boş duracak değildi ya. Bu yüzden 2005’te Şampiyonlar Ligi finalini Şenes Erzik’in sayesinde bu statta düzenledik. Hakkını yemeyelim Liverpool ve Milan arasında tarihi bir maç oynandı. Penaltılarla Liverpool kupayı kazandı. Ama ondan sonra ne oldu? Bu stat İstanbul Büyükşehir Belediyespor’a kaldı. Belediye takımı da yılda 15-20 maç yaparak stadı kullandı. Onlar bile bu stattan bıktılar ve şimdilerde Başakşehir’de yeni bir stadyuma geçmeye hazırlanıyorlar. Milyonlarca dolarlık stadyum artık ölü bir vaziyette İkitelli’de beklemeye çekildi.
   </p>
   <p>
    2005 kupa finalinden hemen sonra İzmir’de düzenlenen Dünya Üniversite Oyunları’na gidelim. “Türk spor tarihinin en büyük organizasyonunu gerçekleştiriyoruz. İzmir Üniversite Oyunları’ndan da alnımızın akıyla çıkacağız.” diyordu dönemin Spor Bakanı Mehmet Ali Şahin. 10’u yeni, 49’u mevcut tesislerin iyileştirilmesi sonucu 59 tesise kavuştu İzmir ve çevresi. Oyunlar öncesi yine büyük propaganda yapılıyordu. 700 bin kişi oyunları izleyecekti. Sanki Dünya Kupası! 700 bin olmasa da 191 bin 396 biletli kişi oyunları izledi. Yapılan tesislerin içinde en önemlisi Halkapınar Spor Salonu’ydu. Burada basketbol finali oynandı. Bu tesis sonraki yıllarda birkaç Türkiye Şampiyonası’na, birkaç Türkiye Kupası maçına da ev sahipliği yaptı. 2010’da da Türkiye’de düzenlenen Dünya Basketbol Şampiyonası’nın grup maçlarından bazıları burada oynandı. Sadece o kadar. Şu an tesis sporcu ve taraftar bekliyor. Ne gelen var ne giden. Örnekköy’de inşa edilen 10 tenis sahasının da Wimbledon düzeyinde olduğu belirtiliyordu. Sonraki 9 yılda burada ne Wimbledon’a benzer ne de o ayarda bir tenis maçı oynandı.
   </p>
   <p>
    <img alt="" height="400" src="http://web.archive.org/web/20140728084338im_/http://medya.aksiyon.com.tr/aksiyon/2014/07/21/tek-kullanim2.jpg"/>
   </p>
   <p>
    İzmir’deki tesislerin atıl kalması sonraki yıllarda çok konuşuldu. Trabzon, Erzurum ve son olarak Mersin’deki organizasyonlar öncesi hep bu tesisler akla geldi. Ancak durmak yok yola devamdı. Tesislerin atıl hale gelmesi kimin umurundaydı? Son durağımız Mersin. Bu şehir 2013’te 17. Akdeniz Oyunları’nı düzenledi. Oyunlar için söz konusu tesisler ve oyunlar köyü 18 ay gibi kısa bir sürede hazır hale getirilmeliydi. Başlangıçta dönemin spor bakanı 350 milyon liralık bir maliyete 11 yeni tesis yapacaklarını söyledi. 43 tesis ise bakım ve onarımdan geçecekti. Ancak gelin görün ki 18 ay sonra yapılan basın toplantısında tesislerin 500 milyon liraya mal olduğu kamuoyuyla paylaşıldı. Ne oldu da 150 milyonluk bir artış oldu? Bilinmiyor. Mersin’de de bildik propagandalar vardı. Bugüne kadar yapılan en iyi oyunlar burada düzenlenecekti. 2020 Olimpiyat adaylığımız öncesi buradaki organizasyon vitrin olacaktı. Mersin kısa zamanda az kusurlu bir organizasyona ev sahipliği yaptı. Ama ya sonra? Oradaki tesisler de şimdilik beklemeye geçti. Belki Mersin’in kaderi diğerleri gibi olmaz. Buranın bahtı açılır ve birbirinden güzel bu tesislerde organizasyon üstüne organizasyonlar gerçekleşir. Ama şu bir gerçek ki ülkemizde çok iyi ağırlanan Olimpiyat Komitesi üyeleri her zamanki gibi büyük bir iş başardığımızı bizlere söyleyecek ve bizlerle gurur duyacaklardı! Zaten bizim itici gücümüz de onlardı. Onların bu gazıyla tesisleri zamanından önce bitirmeyi başarıyorduk.
   </p>
   <p>
    <strong>
     Durmak yok, inşaata devam
    </strong>
   </p>
   <p>
    Görünen o ki tek kullanımlık tesis yapmaya bundan sonra da devam edeceğiz. Bu bizim felsefemiz oldu! Genlerimize işledi. Şu an memleketin 23 ilinde 25 yeni stadyum inşaatı var. Yaklaşık 1 milyar dolarlık bir kaynak bu statların yapımına aktarılmış durumda. Aklımıza hemen şu soru geliyor: Stat ihalelerini alan firmalar bu paranın ne kadarını havuza aktarıyor ya da aktarıyor mu?
   </p>
   <p>
    Bu statlardan biri de Konya’da yapılıyor. 42 bin kişilik. Maliyeti yaklaşık 160 milyon lira. Kayseri’deki stadyumu hatırlayın, yılda bir-iki maç hariç Kayseri takımlarının boş tribünlere oynadığı stadı. Muhtemelen Konya da öyle olacak. Stat senede bir-iki maç ya dolar ya dolmaz. Oysa ne gerek vardı böylesine büyük bir stada değil mi? Şehrin ihtiyacına göre daha düşük seyirci kapasiteli bir stat yapılamaz mıydı?
   </p>
   <p>
    Şanlıurfa’daki stadyumla bitirelim. Yapımı yıllarca süren 30 bin kişilik stat bugüne kadar sadece bir kez doldu. O da 2010 yılında Fenerbahçe ile Trabzonspor’u karşı karşıya getiren Türkiye Kupası finaliydi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-39062-tek-kullanimlik-tesisler.html), [web.archive.org (arşiv bağlantısı)](http://web.archive.org/web/20140728084338/http://www.aksiyon.com.tr:80/aksiyon/haber-39062-tek-kullanimlik-tesisler.html)
