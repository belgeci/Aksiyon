# Hasan Doğan'ın Türk futboluna vasiyeti

*Behram Kılıç 2008.07.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   143 gün görevde kaldı. Az zamanda çok işler yapacağını gösterdi. Birçok projesi vardı. Özerkliğin denetlenmesinden tutun da hakemlere kadar çok sayıda atılım... İşte Hasan Doğan’ın Türk futboluna çağ atlatacak projeleri.
  </font>
 </div>
 <div id="newsText">
  <font class="detail-text">
   ‘Olumlu, anlayışlı, samimi, içten tavırları; engin tecrübeleri ve geleceğe yönelik projeleriyle gönlümüzde taht kuran sayın başkanımıza Allah’tan rahmet, yakınlarına sabır diliyorum. Artık Türk futbolu emin ellerde dediğimiz bir vakitte seni zamansız yitirdik. Daha dünya kupası ve diğer şampiyonluklar vardı. Gerçekten yakınımı kaybetmiş şekilde üzülüyor ve ağlıyorum. Seni o kadar benimsemiş, o kadar kabul etmiştik ki… Sana o kadar çok inanmıştık ki... Ne yazıktır ki seni geç bulduk, erken kaybettik. Bundan sonra hepimizin yapması gereken, başkanımıza layık olmaktır. Onun çizdiği yolda yürümek ve projelerini devam ettirmektir. Eminim ki bizi oradan da görecektir. Tüm Türkiye’nin başı sağ olsun, mekânı cennet olsun. Seni unutmayacağız.” (Tuba Üzel - Türk futbolseveri)
   <br/>
   <br/>
   Geçtiğimiz günlerde aramızdan ayrılan Hasan Doğan için Futbol Federasyonu’nun resmî internet sitesine gelen binlerce mesajdan biriydi bu. Ağrı’dan Edirne’ye, Trabzon’dan Diyarbakır’a her kesimden insanımızın mesajları yağdı siteye. Doğan’ın İstanbul Fatih Camii’nde kılınan cenaze namazına on binlerce vatandaşımız katıldı. Kısaca Türkiye onun için ağladı.
   <br/>
   <br/>
   FUTBOL İHRACATÇISI TÜRKİYE
   <br/>
   <br/>
   Hasan Doğan, az zamanda çok ve büyük işler yaptı. Kimseyle kavga etmedi. Taşın altına elini soktu. Samimi davrandı. Herkese tebessüm etti. Laf değil iş üretti. Daha başkanlığında 143. gün dolmamıştı ki aramızdan ayrıldı. Cenazesinde bile âdeta “yapılacak çok iş var, birbirinizle kavga ederek değil uzlaşarak bunları yapalım” mesajı verdi.
   <br/>
   <br/>
   Peki Hasan Doğan’ın projeleri ve hedefleri neydi?
   <br/>
   <br/>
   Hasan Doğan’ın en büyük projesi bir futbolcu fabrikası gibi gördüğü Türkiye’yi dünyaya futbolcu ihraç eden bir coğrafyaya çevirmekti. Brezilya’nın futbol sayesinde kazandığı paraları göz önüne alıyor ve Türkiye’nin de yetenekli gençleri sayesinde futbolda söz sahibi bir ülke olabileceğine inanıyordu. Bu amaçla ‘Türkiye Futbolu Kucaklıyor’ projesini başlattı. Mayıs ayında Antalya’da tanıtımı yapılan projenin hedefi halihazırda 200 bin civarında olan lisanslı sporcu sayısını 3-4 yıl gibi bir zamanda 1 milyona çıkartmaktı. Projenin başında ise Merkez Hakem Kurulu’nun eski başkanı Ahmet Güvener vardı.
   <br/>
   <br/>
   Bu proje için Avrupa Birliği fonlarından yararlanıldı. AB Komisyonu’nun Genişlemeden Sorumlu Üyesi Olli Rehn ile görüşüldü. Doğan, Rehn’in ‘eğitim projelerine destek veririz’ sözünden sonra da projeyi hayata geçirdi. Hasan Doğan’ın bu proje için en büyük güvencesi Türkiye’deki 16 milyon ilk ve orta öğretim öğrencisiydi. Federasyon’un parası, AB’nin kaynakları, Gençlik ve Spor Genel Müdürlüğü’nün tesis ve imkânlarını tek bir proje hâline getirmeyi başardı. Ona göre futbola yapılacak en büyük hizmet buydu ve proje tam randımanlı gerçekleştirildiğinde Türkiye futbolcu fabrikası hâlini alacaktı. Projenin adında Türkiye Futbol Federasyonu görünmüyordu: “Türkiye futbolu kucaklıyor.” Millî Eğitim Bakanlığı’nı, Gençlik ve Spor Genel Müdürlüğü’nü, belediyeleri, beden eğitimi ve spor yüksek okullarını işin içine katmayı amaçlıyordu.
   <br/>
   <br/>
   AVRUPA ŞAMPİYONASI, FUTBOL AKADEMİSİ…
   <br/>
   <br/>
   Hasan Doğan’ın bir başka hedefi de 2016’da yapılacak Avrupa Futbol Şampiyonası’nı Türkiye’ye getirmekti. Bu amaçla büyük şehirlerin merkezinde kalan önemli statların arazilerini satıp elde edilecek parayla şehir dışına modern statlar yapmak için hazırlıklar içindeydi. Proje Başbakan Recep Tayip Erdoğan’ın onayına da sunulmuştu.
   <br/>
   <br/>
   2011 sonuna kadar Bank Asya ve Turkcell Süper Lig’de mücadele eden takımların futbol akademisi kurmaları bir başka projesiydi. Bunu özendirmek için TFF’nin ikisi İstanbul, biri Ankara’da 3 futbol akademisi kurması hedefleniyordu. Başkan, bu projeyle ilgili olarak “Bizim futbol oynamak için yeterince kalp akademimiz var ama eğitim akademimiz yok. Biz Avrupalılardan teknik bilgi alacağız, onlara da futbol nasıl kalple oynanır onu göstereceğiz” diyordu.
   <br/>
   <br/>
   Yine altyapı ile ilgili olarak bir başka sosyal proje ile sokak çocuklarının futbol oynaması planlanıyordu. Çocuk Esirgeme Kurumu ile ortak yapılan projenin ilk uygulaması Ankara Sincan’da başlatıldı. Çocuk Esirgeme Kurumu’nun Türkiye’deki tüm yurtlarına en az bir futbol sahası yapılması hedefleniyordu.
   <br/>
   <br/>
   Futbol Federasyonu’nun Riva’da bulunan tesisleri tamamen Millî Takımlar Kamp ve Eğitim Merkezi olacaktı. Bu konuda federasyonun sponsorlarından Turkcell’le mevcut anlaşma daha da geliştiriliyordu.
   <br/>
   <br/>
   Millî Takım futbolcularına sigorta koruması da gündemindeydi. Futbolcular, kulüplerinden Millî Takım’a geldikleri andan itibaren sigortalanacak, herhangi bir sakatlık hâlinde hak ettikleri tüm alacakları ödenecekti.
   <br/>
   <br/>
   FUTBOLUN PROFİLİNİ DEĞİŞTİRMEK
   <br/>
   <br/>
   Doğan’ın en önemli hedeflerinden biri statların fiziki şartlarını yükseltmekti. “Bunu yapamazsak, futbol ekonomisini büyütmemiz mümkün değildir” diyordu. Futbolu bir eğlence, taraftarı ise müşteri gibi görüyordu. Ona göre; müşteri, para ödeyerek bir eğlence hizmeti satın alıyordu. İyi hizmet verilmesi hâlinde iyi müşterilerin sayısı artardı. Türkiye’de futbol çok sevilmesine rağmen maddi imkânları yerinde olan insanlar maça gitmiyordu. Doğan, statların fiziki koşullarının iyileştirilmesi hâlinde seyirci profilinin değişeceğini; bu bağlamda futboldaki şiddetin de önüne geçileceğini düşünüyordu. Stat zeminleri için ayrıca yeni nesil suni çim projesi vardı. Bu konuda FIFA Başkanı Sepp Blatter’le görüşmüştü. İlk uygulama da Ankara 19 Mayıs Stadı’nda başlamıştı.
   <br/>
   <br/>
   Hasan Doğan kulüplerin maddi değerini artıracak projeleri de hayata geçirmeyi planlıyordu. Kulüplerin maddi değerinin artırılmasıyla süper ligin de değeri yükselecekti. Bunun için saha içi reklam panolarına el atmayı düşünüyordu. Türkiye’de saha içi reklam panolarından iyi kâr elde edebilen sadece 4 büyüklerdi. Doğan, tüm statların saha içi reklam panolarını federasyonun almasını sağlayarak Şampiyonlar Ligi’nde olduğu gibi ana sponsorlar sistemi getirmeyi ve dolayısıyla tüm kulüpler için iyi bir kaynak oluşturmayı hedefliyordu.
   <br/>
   <br/>
   O, futboldaki suçların hukuk sistemi içerisinde ele alınmasına dönük çalışmaların da içerisindeydi. Şike ve teşvik gibi suçların futbol federasyonu tarafından ortaya çıkarılmasının birtakım sorunlar oluşturduğunun farkındaydı. Doğan’a göre bütün dünyada olduğu gibi Türkiye’de de savcıların şike ve teşvik gibi suçları ortaya çıkarması gerekiyordu.
   <br/>
   <br/>
   Her federasyon döneminde problem oluşturan hakemlere yönelik projeleri de vardı. Hakem sistemini en alttan en yukarıya kadar yeniden organize edecek bir yapıyı yurtdışı destekli şekilde gerçekleştirmeyi hedefliyordu. Hakemlerin güven ve adaleti sağlamada önemli aktörler olduğunun bilincindeydi. Türk hakemlerine ders verecek dünyaca ünlü hakemlerle görüşmeler yapılmıştı. Bu amaçla İtalyanların ünlü hakemi Pierluigi Collina geçtiğimiz haftalarda Türkiye’deydi. Doğan, daha az sayıda ve daha nitelikli hakem kadrosu hedefliyordu. Avrupa’nın pek çok liginde 18-20 süper lig hakemi varken bu rakamın Türkiye’de 37 olmasını eleştiriyordu.
   <br/>
   <br/>
   ÖZERKLİĞİMİ KISITLAYIN!
   <br/>
   <br/>
   Hasan Doğan, federasyonun gelirlerini de artırmayı hedefliyordu. Başkan olmasıyla birlikte Türk Milli Takımı’nın sponsorluk gelirleri 2 ayda 23 milyon dolara çıkmıştı. Doğan’ın, yıl sonuna kadar hedefi ise bu rakamı 35 milyon dolara çıkartmaktı.
   <br/>
   <br/>
   Belki garip gelebilir ama özerk bir federasyonun başkanı olan Hasan Doğan özerkliğin şu anki yapısını eleştiriyordu. Federasyonun özerk olması kurumsallaşması ve kaynaklarını artırmasına karşın o bu özerkliğin mevcut yapı içerisinde kötü amaçlı kullanılabileceğinden endişeliydi. Bunun için özerkliği kısıtlayıcı tedbirlere ihtiyaç olduğunu düşünüyordu.
   <br/>
   <br/>
   En büyük hedefi ise Türk futbolunda güven ve adaleti sağlayabilmekti. “Güven bir günde bozulmadı; bir günde de düzelmez” diyordu. Onun yönetim anlayışında ‘yapanlar kalacak, yapamayanlar gidecek’ti. Geçmiş dönemlerle ilgili en büyük fark da bu olacaktı.
   <br/>
   <br/>
   Hasan Doğan’ın projeleri kabaca bunlardı. Kısa zamanda çıtayı yükselti, futbol ailesinin çok özlediği birlik beraberliği sağladı. Ansızın da aramızdan ayrıldı. Umarız bundan sonra yerine gelecek federasyon başkanı onun projelerinin ve çizdiği yönetim anlayışının takipçisi olur.
   <br/>
   <br/>
   (Katkıda bulunan: Fatih Uğur)
   <br/>
   <br/>
   <br/>
   <br/>
   <br/>
   ‘LİSTE YAPACAĞINA, FEDERASYONU YÖNETSİN’
   <br/>
   <br/>
   Başbakan Recep Tayyip Erdoğan onu ta belediye başkanlığı yıllarından tanıyordu. Hatta en özel ve mahrem anları olan tatil zamanlarında birlikte olduğu 3-5 isimden biriydi Hasan Doğan. Onun, bilinmezlerinden biri de Türkiye Futbol Federasyonu’na nasıl seçildiğiydi. Haluk Ulusoy gibi kamuoyu ve spor camiasının sürekli göz önünde bulunan bir ismi değildi Hasan Doğan. Eski Federasyon Başkanı Levent Bıçakçı döneminde de sakin sessiz bir şekilde başkan vekilliğini sürdürmüştü. Ancak sosyal ilişkileri, herkesle kurduğu başarılı iletişimi onu uzlaşmacı biri olarak öne çıkardı. TFF Başkanı kim olsun arayışına girildiği günlerde onun adı ‘listeleri Hasan Abi’ belirlesin denecek kadar samimi ve ısrarlı gündeme getirildi. Tam bu noktada Başbakan Recep Tayyip Erdoğan dayanamayıp, ‘Listeleri bile ona hazırlatıyorsanız, başkanlığı da o yapsın. Liste yapacağına geçsin federasyonu yönetsin.’ diyecek ve Hasan Doğan başbakanın bu isteğinden sonra başkanlığa aday olacaktı.
   <br/>
   <br/>
   <br/>
   <br/>
   O KARE İÇİN NELER SÖYLEDİ?
   <br/>
   <br/>
   2002 Dünya Kupası’nda üçüncü olan Türk Millî Takımı’nın simge fotoğrafı Kütahya Porselen’in sahibi Nafi Güral’ın kızı Sema’nın ağlayan görüntüsüydü. Avrupa Futbol Şampiyonası’nda ise Hasan Doğan ile eşi Aysel hanımın birbirine sarıldığı kareler hafızalardan çıkmayacaktı. Kupadan sonra Anadolu Ajansı Spor Müdürü Soner Sayımlar Hasan Doğan’la bir araya geldi. Ona “Eşinizle birbirinize sevinçle sarılarak son Avrupa Şampiyonası’nın simgesi oldunuz? O anı konuşsak olmaz mı?” diye sordu. Akıllardan silinmeyen ve belki de Türk halkına onu (143 gün gibi kısa süren federasyon başkanlığına rağmen) sevdiren kare için sözleri şu oldu: “Milli Takım’ın başarısı hepimize yeter, gerisini boş ver.” Röportaja oturup konuşulmaya başlandığında bir sigara yakmıştı Hasan Doğan. Sayımlar’ın gözlemiyle çok sigara içen başkan, sigarasından hâlâ vazgeçmemişti. Giriş sözleri de yürekleri burkacak cinstendi: “Yahu ne güzel oldu. Kalbimiz gençleşti millîlerin galibiyetleriyle…”.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-23442-34-hasan-doganin-turk-futboluna-vasiyeti.html), [web.archive.org (arşiv bağlantısı)](http://web.archive.org/web/20120418135911/http://www.aksiyon.com.tr:80/aksiyon/haber-23442-34-hasan-doganin-turk-futboluna-vasiyeti.html)
