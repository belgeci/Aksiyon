# Filenin ilacı Eczacıbaşı

*Behram Kılıç 2015.05.19*

<div class="pNewsDetailMainContent" itemprop="articleBody">
 <blockquote>
  <p>
   Eczacıbaşı Bayan Voleybol Takımı, son bir ay içinde önce Avrupa, sonra dünya şampiyonu oldu. Güzide kulübümüzün bu başarısındaki en büyük pay hiç kuşkusuz Türk voleybolunun son yıllarda yakaladığı çıkıştı.
  </p>
 </blockquote>
 <p>
  ‘Oysa, Türkiye’de amatörce çabalar bir yana, profesyonel düzeyde spor yapan kuruluşlar bile uluslararası standartlara ulaşamıyor; sporcular, çağın istediği nitelikteki ölçülere çıkamıyorlardı… Sorun Türk gençliğinin yeteneksizliğinden değil, ortamın yetersizlik ve olanaksızlıklarından doğmaktaydı. Bilgi ve disiplinli çalışmayı yeterli olanaklar ve tesislerle bir araya getirince, başarılı olacağımıza inanıyorduk. Eczacıbaşı Spor Kulübü 1966’da bu düşünce ve amaçların ışığı altında doğdu…’
 </p>
 <p>
  Temelleri 1950’lerde atılan Eczacıbaşı Spor Kulübü’nün kuruluş amacını Dr. Nejat Ferit Eczacıbaşı “Kuşaktan Kuşağa” isimli kitabında böyle açıklıyordu. O ve Şakir Eczacıbaşı’nın ortamın yetersizlik ve olanaksızlıklarını ortadan kaldırmasıyla kurulan kulüp, özellikle voleybolda Türk sporunun lokomotifi oldu. Eczacıbaşı Bayan Voleybol Takımı son 1 ay içinde hem Şampiyonlar Ligi şampiyonluğuna hem de Dünya Kulüpler Kupası’na uzandı.
 </p>
 <p>
  Voleybolun yanı sıra basketbol ve masa tenisinde de Türk sporunun en değerli sporcularını yetiştiren Eczacıbaşı, bugüne kadar Türkiye birinci liglerinde masa tenisinde 13, erkek basketbolunda sekiz, satrançta üç, voleybolda 40 kez Türkiye şampiyonluğu kazanmış bir takımdı.
 </p>
 <p>
  Kadın Voleybol Takımı, 17 kez arka arkaya Türkiye şampiyonu olarak bir rekor kırmış, toplamda 28 defa Türkiye şampiyonluğu elde etmişti. 1999’da kazandıkları “Avrupa Kupa Galipleri Kupası” ile Türkiye’ye voleybolda ilk Avrupa Şampiyonluk Kupası’nı getiren yine onlardı. İki kez Avrupa ikincisi (1980 ve 1993), bir kez Avrupa üçüncüsü (2000) olma başarısını da bu topraklar yine onların sayesinde gördü. Böylesine başarılı bir tarihe sahip Eczacıbaşı’nın müzesinde iki kupa eksikti: Avrupa Şampiyonlar Ligi ve Dünya Kulüpler Kupası. Ama bu kupaları almak için de bir hayli beklemek gerekecekti. Üstelik Türk voleybolunun Avrupa’da şaha kalktığı bir devre denk gelen bu nekahet dönemi Eczacıbaşı’na hiç yakışmıyordu.
 </p>
 <p>
  Evet, 2011, 2012 ve 2013 Türk bayan voleybolunun altın yılları olarak tarihe geçti. Vakıfbank Güneş Sigorta (2011 ve 2013) ve Fenerbahçe (2012) üst üste Avrupa Şampiyonlar Ligi şampiyonluğuna ulaştı. 2014’te Vakıfbank finalde kaybetti. Ama aynı yıl Dünya Kulüpler şampiyonu oldu. Fenerbahçe de 2011’de dünya şampiyonluğuna ulaşmıştı. Bu devirde Türk Millî Bayan Voleybol Takımı da tarihî başarılar elde etti. 2011’deki Avrupa üçüncülüğü, Yıldız Bayan Millî Takımı’nın bu rüzgâra kapılarak 2011’de elde ettiği dünya şampiyonluğu çok önemli virajlardı. Filenin Sultanları, 2010’da Japonya’da dünya 6.sı olmayı başarmıştı. Tüm bu başarılar elde edilirken Türk voleybolunun lokomotifi olma özelliğine sahip Eczacıbaşı’nın ortalıkta görünmemesi şaşırtıcıydı. Onlar da bunun farkındaydı. Ağır ama emin adımlarla arkadan geliyorlardı. 2009 ve 2014’te Avrupa dördüncüsü olmuşlardı. Artık bir patlama gerekiyordu. O patlamayı da 2015’te gerçekleştirdiler.
 </p>
 <p>
  Peki, bu başarı nasıl geldi? Öncelikle doğru yatırım ve transferlerle. Amerikan Millî Takımı’nın yıldızı Jordan Larson ve Dominik Cumhuriyeti ile Dünya Şampiyonası’nda başarılı olan Bethania De La Cruz gibi yeni transferlerin yanında, Hırvat Maja Poljak, Asuman, Gözde, kaptan Esra, Neslihan gibi isimlerin kaynaşması sağlandı. İtalya Ligi’nde 4 kez şampiyonluğa ulaşan Giovanni Caprara takımın başına getirildi. Sonrasında sabırlı bir süreç başladı. Sabrın yanında çalışmak gerekiyordu. Zira Türkiye Voleybol Ligi Avrupa’nın en iyi liglerinden biriydi. Ve bu ligde Fenerbahçe ve Vakıfbank gibi iki büyük takım vardı.
 </p>
 <p>
  Nitekim Eczacıbaşı Vitra, Şampiyonlar Ligi’ndeki en büyük mücadeleyi de yarı finalde karşılaştığı Vakıfbank’a karşı verdi. 14 ülkede canlı yayımlanan müsabakada Dominikli oyuncusu De La Cruz’ün başarılı oyununa Alman Fürst’ün son vuruşları eklendi ve Eczacıbaşı ligde 2 kez mağlup ettiği Vakıfbank’ı Polonya’da 3-1’le geçerek finale yükseldi. Takımın etkili oyuncularından Jordan Larson maçtan sonra ‘en can alıcı noktada sezonun en iyi oyununu oynadıklarını’ söyledi. Temsilcimizin finaldeki rakibi ise İtalyan Unendo Yamamay’dı. Turuncu-Beyazlılar Polonya’nın Szczecin kentindeki finali 3-0 kazanarak kupaya uzandı.
 </p>
 <p>
  Bu zafer sonrası katılmaya hak kazandığı Dünya Kulüpler Şampiyonası Eczacıbaşı için daha kolaydı. Zira karşılarında Vakıfbank ya da Fenerbahçe gibi güçlü takımlar yoktu. Bugün dünya voleybol kamuoyunda Türkiye’deki ligin, uluslararası şampiyonalardan çok daha üstün olduğu konuşuluyor. Bu yüzden Polonya’da en zevkli maç Eczacıbaşı VitrA ile Vakıfbank arasında oynandı.
 </p>
 <p>
  Dünya Kulüpler Şampiyonası’nda Eczacıbaşı’nın rakipleri arasında, Avrupa Konfederasyon Kupası’nı kazanan Dinamo Krasnodar, 2014 Asya şampiyonu Japon Hisamitsu, 2015 Güney Amerika şampiyonu Brezilyalı Rexona, Orta Amerika’yı temsilen Dominik Cumhuriyeti’nden Mirador ve ev sahibi Volero Zürih takımları vardı. Şampiyona 2 grup hâlinde gerçekleştirildi. Takımımız ilk maçında Japon temsilcisi Hisamitsu’ya 3-2 yenildi. Bu mağlubiyet sporcularımızı âdeta kendine getirdi. Sonrasında Dimano Krasnodar’ı 3-0’la geçerek 4’lü finale kalmayı başaran Eczacıbaşı yarı finalde Volero Zürih’i 3-1’le saf dışı bırakarak tarihinde ilk kez finale çıktı. Temsilcimiz finalde elemelerde de karşılaştığı Rus rakibi Dimano Krasnodar’ı 25-16, 25-21, 24-26, 25-19’luk setlerle 3-1 geçerek şampiyonluğa ulaştı. Eczacıbaşılı Jordan Larson ‘En Değerli Oyuncu (MVP)’, yine takımımızdan Maja Poljak ‘En İyi Orta Oyuncu’ seçildi.
 </p>
 <p>
  Kafiledekiler Türkiye’ye döndüklerinde bu büyük başarıda sabır ve birlikteliğin önemine vurgu yaptılar. Ama kaptan Esra Gümüş Kırıcı, “Caprara, mantalitemizi değiştirdi. Bizi Avrupa ve dünya şampiyonu olabileceğimize inandırdı.” sözleriyle İtalyan çalıştırıcılarına ayrı bir paragraf açtı. Kulüp başkanı Faruk Eczacıbaşı ise Türkiye’nin artık Avrupa’nın en büyük voleybol ülkesi olduğunu, Fenerbahçe ve Vakıfbank ile giriştikleri rekabet neticesinde bu büyük başarıya ulaştıklarını belirtti.
 </p>
 <p>
  Eczacıbaşı’nın, kadına şiddetin arttığı dönemde elde ettiği şampiyonluklar Türkiye’nin yurtdışındaki imajını bir nebze olsun değiştirmesi açısından da önemliydi.
 </p>
 <p>
  <strong>
   ECZACIBAŞI VİTRA TAKIMI
  </strong>
 </p>
 <p>
  Bethania DE LA CRUZ DE PENA: 188 cm. 1987 doğumlu. Smaçör.
  <br>
   Gülden KAYALAR KUZUBAŞIOĞLU: 167 cm. 1980 doğumlu. Libero.
   <br>
    Şeyma ERCAN: 187 cm. 1994 doğumlu. Smaçör.
    <br>
     Ceylan ARISAN: 190 cm. 1994 doğumlu. Orta Oyuncu.
     <br>
      Dilara BAĞCI: 165 cm. 1994 doğumlu. Libero.
      <br/>
      Asuman KARAKOYUN: 180 cm. 1990 doğumlu. Pasör.
      <br/>
      Büşra CANSU: 188 cm. 1990 doğumlu. Orta oyuncu.
      <br/>
      Jordan Quinn LARSON: 187 cm. 1986 doğumlu. Smaçör.
      <br/>
      Nilay ÖZDEMİR: 179 cm. 1985 doğumlu. Pasör.
      <br/>
      Esra Gümüş KIRICI: 182 cm. 1982 doğumlu. Smaçör.
      <br/>
      Christiane FÜRST: 192 cm. 1985 doğumlu. Orta Oyuncu.
      <br/>
      Gözde YILMAZ: 195 cm. 1991 doğumlu. Smaçör.
      <br/>
      Neslihan DEMİR GÜLER: 187 cm. 1983 doğumlu. Pasör Çaprazı.
      <br/>
      Maja POLJAK: 194 cm. 1983 doğumlu. Orta Oyuncu.
     </br>
    </br>
   </br>
  </br>
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/filenin-ilaci-eczacibasi_550953), [web.archive.org (arşiv bağlantısı)](http://web.archive.org/web/20150718115852/http://www.aksiyon.com.tr/dosyalar/filenin-ilaci-eczacibasi_550953)
