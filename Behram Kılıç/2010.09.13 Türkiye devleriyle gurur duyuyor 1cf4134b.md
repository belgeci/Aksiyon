# Türkiye devleriyle gurur duyuyor

*Behram Kılıç 2010.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   12 Dev Adam, ev sahipliği yaptığımız 2010 Dünya Basketbol Şampiyonası’nda namağlup bir şekilde finale çıktı. Fakat şampiyonluk hayali, ‘Amerikan rüyası’na takıldı.
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Her şey, Başbakan Erdoğan’ın telefonuyla başladı. Malezya Başbakanı’na ‘oyunuza talibiz’ dediği telefonla… O telefon bize bugüne kadar bu topraklarda düzenlenen en büyük spor organizasyonunu getirdi. Sonrasında ise bugüne kadar bu topraklarda yaşanan en büyük sevinci... Türkiye, bu şampiyonada final oynadı. Olimpiyatlar ve Dünya Kupası’nın ardından dünyanın en büyük üçüncü spor organizasyonunda final... Gerçekten büyük başarı…
   </p>
   <p class="MsoNormal">
    İsterseniz, o telefon konuşmasından sonraya, organizasyonun en başına gidelim. 5 kıtadan 24 takım Türkiye’deydi. Son olimpiyat şampiyonu ABD ve ev sahibi Türkiye, şampiyonaya direkt katılıyordu. Kalan 22 takımın 18 tanesi kıta şampiyonaları sonunda belli oldu. Buna göre Amerika kıtasından Arjantin, Brezilya, Porto Riko ve Kanada; Asya’dan Çin, İran ve Ürdün; Afrika’dan Angola, Fildişi Sahili ve Tunus; Okyanusya’dan Avustralya ve Yeni Zelanda; Avrupa’dan ise Hırvatistan, Yunanistan, Litvanya, Sırbistan, Slovenya ve İspanya, FIBA 2010 Dünya Şampiyonası’nda yer almaya hak kazandı. Geriye kalan son dört takım ise FIBA’nın verdiği ek kontenjanla belirlendi. Almanya, Lübnan, Litvanya ve Rusya, ‘wildcard’ ile şampiyonaya dâhil edildi.
   </p>
   <p class="MsoNormal">
    Kuralar ve gruplar 15 Aralık 2009’dabelli oldu. Şampiyona İstanbul, Ankara, İzmir ve Kayseri’de gerçekleştirildi. Sinan Erdem Spor Salonu ile Ankara’daki Ankara Spor Salonu bu şampiyona için hazırlandı. Abdi İpekçi, Kadir Has, Halkapınar Spor Salonları da yine bu şampiyona için elden geçirildi.
   </p>
   <p class="MsoNormal">
    12 Dev Adam, hazırlıklarına 9 Temmuz’da başladı. 2004’ten beri takımın başında bulunan Bogdan Tanjeviç hastaydı. Martta kanser olduğu ortaya çıktı. Tedavi süreci devam ederken, tedavisini yarıda bıraktı. Çünkü takımın başında olmak istiyordu. Oyuncular da ona bu şampiyonada son bir hediye vermeyi arzuluyordu. Türkiye daha önce iki kez katıldığı Dünya Şampiyonası’nda finali hedefliyordu.
   </p>
   <p class="MsoNormal">
    Daha önce dünya şampiyonluğu kazanan ABD, Brezilya, Arjantin, Sırbistan, İspanya ve Rusya gibi takımların arasından finale uzanmak çok zordu. Ama onlar 12 Dev Adam’dı. Tanjeviç, 1979 jenerasyonu ile 1987 jenerasyonunu birleştirmiş, tecrübelileri ve gençleri kaynaştırarak iyi bir takım ortaya çıkarmıştı. Hazırlık aşamasında istenen sonuçlar alınamadı. Ama Tanjeviç ne yaptığını biliyordu.
   </p>
   <p class="MsoNormal">
    ABD’den Kobe Bryant, Lebron James, Dwain Wade, Chirs Bosh, Arjantin’den Manu Ginobili, Fransa’dan Tony Parker, İspanya’dan Pau Gasol, Almanya’dan Dirk Nowitzki, Çin’den Yao Ming gibi yıldızlar şampiyonada yoktu ama Ersan vardı, Hido vardı, Kerem, Ömer, Semih vardı.
   </p>
   <p class="MsoNormal">
    Öne çıkan takımlara baktığımızda şampiyonanın doğal favorisi ABD idi. Yıldız oyunculardan yoksundular ama yine de takımda Rajon Rondo, Kevin Durant, Derrick Rose Lamar Odom ve Chauncey Billups gibi çok iyi oyuncular bulunuyordu. Takımın en büyük kozu ise 2009-10 sezonunda NBA’de sayı kralı olan Oklahoma City’nin süper starı Kevin Durant’dı. Los Angeles Lakers’la üst üste iki sezon şampiyonluk yaşayan Lamar Odom ve yeni neslin en iyi oyun kurucularından Derrick Rose da ABD’yi öne çıkaran isimlerdi.
   </p>
   <p class="MsoNormal">
    Bir başka favori ise İspanya’ydı. Son dünya ve Avrupa şampiyonu boğaların tek eksiği Pau Gasol’du. Ama yine de Marc Gasol, Calderon ve Navarro gibi yıldızları vardı.
   </p>
   <p class="MsoNormal">
    1950’de ilk Dünya Şampiyonası’nı düzenleyen ve ilk şampiyonluğa ulaşan Arjantin’de de Manu Ginobili’nin yokluğu sıkıntı oluşturuyordu. Kadrosunda Fabicio Oberto, Luis Scola ve Carlos Delfino gibi birçok dünya yıldızını barındırıyordu ve herkes Arjantin’den en azından final bekliyordu.
   </p>
   <p class="MsoNormal">
    Dünya sıralamasında 6. sırada bulunan Litvanya’nın da burada bir sürpriz yapmasına kimse şaşırmayacaktı. Basketbolda ekol ülkeler arasında yer alıyorlardı ve daha önce üç kez Avrupa şampiyonluğu yaşamışlardı.
   </p>
   <p class="MsoNormal">
    Avrupa’nın basketbol elçisi Sırbistan da genç kadrosuyla dikkat çekiyordu. 504 kayıtlı basketbol kulübü, 14 bin 400 erkek lisanslı basketbolcunun yer aldığı Sırbistan, Dünya Şampiyonası öncesi Adidas İstanbul Cup’ı kazanmış ve gücünü göstermişti.
   </p>
   <p class="MsoNormal">
    Dört şehirde gerçekleştirilen grup maçlarında yaşanan en büyük sürpriz Almanya’nın elenmesiydi. Bunun yanında Yunanistan’ın, diğer gruptan kendisine rakip olma ihtimali bulunan İspanya ile karşılaşmamak için Rusya ile oynadığı son grup maçında sahaya âdeta kaybetmek için çıkması turnuvanın en çok tepki çeken olayıydı. ABD ve Türkiye grup maçlarında 5’te 5 yaptı. ABD’yi en çok zorlayan Brezilya oldu. Bu maç 70-68 sona erdi. ABD’nin İran ile Dünya Dostluk Günü’nde karşılaşması ise ilginçti. Türkiye’nin gruptaki en kritik maçı Yunanistan ileydi ama 12 Dev Adam komşuyu 76-65’le geçti. Ay-Yıldızlılar Porto Riko karşısında zorlandı ama 79-77 kazanmasını bildi.
   </p>
   <p class="MsoNormal">
    Diğer gruplarda ise Sırbistan, Arjantin, İspanya gibi takımlar öne çıkıyordu. İspanya, gruplarda 2 mağlubiyet almasına rağmen bir üst tura çıkmayı başardı. 2. turda ise final gibi eşleşmeler vardı. Yunanistan kaçmaya çalıştığı İspanya ile oynamak zorunda kaldı ve 80-72 yenilerek elendi. İki takım 2006 Dünya Şampiyonası’nın finalinde karşılaşmışlardı. Arjantin-Brezilya maçı ise nefesleri kesti. Bugüne kadar düzenlenen tüm şampiyonalara katılan Brezilya’nın nefesi son saniyelerde kesildi. Arjantin maçı 93-89 kazanmasını bildi. ABD, 2009 Afrika şampiyonu Angola’nın potasına tam 121 sayı gönderdi. Maç 121’e 66 sona erdi. Rusya, Yeni Zelanda’yı; Litvanya, Çin’i; Slovenya da Avustralya’yı kolay geçti. Sırbistan ise son saniye basketiyle Hırvatistan’ı 73-72 mağlup ederek çeyrek finale kaldı.
   </p>
   <p class="MsoNormal">
    Ve 12 Dev Adam… Millîlerin rakibi Fransa’ydı. Ankara’da oynadığı eleme maçlarının ardından İstanbul’a gelen Ay-Yıldızlılar maçı baştan sona önde götürdü. Hidayet’in 20 sayı atarak yıldızlaştığı maçı 95-77 kazanmayı başardı.
   </p>
   <p class="MsoNormal">
    Çeyrek finallerde de harika maçlar bizi bekliyordu. Sırbistan son 25 saniyesine 89-89 berabere girilen maçta İspanya’yı Milos Teodosic’in bitime üç saniye kala attığı üçlükle 92-89 mağlup ederek yarı finale çıktı. ABD ilk iki periyodu başa baş giden maçta Rusya’yı 89-79’luk skorla saf dışına itti. Litvanya ise Arjantin karşısında âdeta coştu: 104-85.
   </p>
   <p class="MsoNormal">
    Çeyrek finalde Türkiye’nin rakibi ise Slovenya’ydı. Millîler ilk periyodu 27-14, devreyi 50-31, üçüncü çeyreği 71-43 ve maçı da 95-68 önde kapadı. Tanjeviç, Ersan’ın 19 sayı atarak yıldızlaştığı bu maçta şampiyona boyunca pek süre alamayan Barış Ermiş’i bile 2 dakika 8 saniye oyunda tutarak farkın açılmasıyla birlikte tüm oyuncuları âdeta dinlendirdi. Tarihimizde ilk defa yarı finaldeydik. Bu bugüne kadarki en büyük başarımızdı. Yarı finaldeki rakibimiz ise 23,06 yaş ortalamasına sahip, şampiyona boyunca üç maçını son saniye basketleriyle kazanan Sırbistan’dı.
   </p>
   <p class="MsoNormal">
    İlk yarı final maçı ABD ile Litvanya arasındaydı. Litvanya, ABD’nin 21 yaşındaki yıldızı Kevin Durant’ı durduramadı. Durant, Litvanya potasına tam 38 sayı bıraktı. Maçı da ABD 89-74 kazandı.
   </p>
   <p class="MsoNormal">
    Ve Türkiye-Sırbistan yarı finali. 12 Dev adam âdeta bir rüyanın eşiğindeydi. Bu maça kadar 276 kez Ay-Yıldızlı formayı giymiş kaptan Hidayet ve takım arkadaşlarından bize en güzel bayram hediyelerinden birini vermesini istiyorduk. Sinan Erdem Spor Salonu hınca hınç doluydu. Cumhurbaşkanı Abdullah Gül de salondaki yerini almıştı. İlk basketi biz attık. Ama sonrasında Sırpları durduramadık. İlk periyodu 20-17 önde kapadılar. Bu periyotta Hidayet’in basketleriyle oyuna tutunduk. İkinci periyotta da Sırpların üstünlüğü vardı. 42-35 öndeydiler. Özellikle kaptanları Nenad Krstic takımı ateşliyordu. Dış şutlarda da oldukça üstündüler. 12 Dev Adam’da ise tutku yoktu, tutukluk vardı. Ersan âdeta sahada yoktu. Bir süre sonra Hido da durdu. Ancak üçüncü periyotta Ömer Onan’ın üçlükleri geldi. 23.30’da beraberliği yakaladık: 46-46. Ancak bu periyodu da 63-60 geride kapadık. Ersan da bir türlü oyuna dönmüyordu. Serbest atışlarda fiyasko yaşıyorduk. 33 atışın sadece 20’sini sayı yapabildik. Üç sayılık atışlarda da 23 atışın 9’u potaya girdi. En kötü maçımızı oynuyorduk. Ve Sırplar hâlâ öndeydi.
   </p>
   <p class="MsoNormal">
    36. dakikada Ömer Onan’a yapılan kasti faul sonrası maçta kırılma yaşandı. 3 dakika kala 76-75 öne geçtik. Bu bölümde Kerem Tunçeri sahnedeydi. Ve en büyük rol da onundu. 4,3 saniye kala Sırplar buldukları basketle 81-82 öne geçti. Tanjeviç mola aldı. Nefeslerin tutulduğu anlar başlıyordu. Heyecanı anlatmaya kelimeler yetmez. Tanjeviç’in planına göre son topu Hidayet kullanacaktı. Amaç topu potaya göndermekten çok rakibe faul yaptırmaktı. Top Hidayet’e geldi. Yanında da Kerem Tunçeri vardı. Ne olduysa oldu ve Tunçeri bir anda topu önünde buldu. Çok kolay bir şekilde de turnikeyi bıraktı: 83-82. Salonda müthiş bir sevinç vardı. Herkes kazandığımızı zannediyordu ancak Porto Rikolu hakem ‘hayır’ dedi. Daha maç bitmemişti. Daha yarım saniye vardı. Oysa Sırplar topu alıp potamıza fırlatmışlardı. Ancak hakemler topun oyuna girmediğine karar verdiler. Yarım saniye yarım asır gibiydi. 1951’den beri düzenlenen şampiyonada finale çıkmaya ilk kez bu kadar yaklaşmıştık… Sırplar mükemmel bir yarım saniye organizasyonu yaptı. Topu oyuna soktuklarında turnikeyi bırakmak üzereydiler; ancak Semih Erden’in müthiş bloku geldi. En uzun an, en mutlu ana dönüştü. Türkiye tarihinde ilk kez finaldeydi.
   </p>
   <p class="MsoNormal">
    Finalin adı ABD-Türkiye idi. Ve final 12 Eylül’de oynanacaktı. Türk siyasi tarihinin en önemli günlerinden birinde Türk spor tarihinin en önemli maçını oynamak... Millîlerimiz ABD’yi gözüne kestirmişti. ABD ile final oynamak rüyada bile olmazdı. Ve Kerem Gönlüm maç öncesi her türlü havayı özetliyordu, ‘Son maçın günahı olmaz’ diyerek… Turnuva boyunca oynadıkları 8 maçın 8’ini de kazanan iki takımın maçında kim gülecekti?
   </p>
   <p class="MsoNormal">
    Gülen taraf, ABD oldu: 81-64. Şampiyonadaki birçok takım gibi 12 Dev Adam da rakibin ve turnuvanın en iyi oyuncusu Durant’i durduramadı. Buna rağmen Türk halkı devlerimizi yürekten alkışladı. Cumhurbaşkanı Abdullah Gül ve Başbakan Recep Tayyip Erdoğan’ın da izlediği maçın son anlarındaki tezahürat geyet anlamlıydı: Türkiye sizinle gurur duyuyor...
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27580-turkiye-devleriyle-gurur-duyuyor.html), [web.archive.org (arşiv bağlantısı)](http://web.archive.org/web/20140108154802/http://www.aksiyon.com.tr:80/aksiyon/haber-27580-turkiye-devleriyle-gurur-duyuyor.html)
