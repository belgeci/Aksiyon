# Bu hocalara aferin!

*Behram Kılıç 2012.04.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ligin ilk yarısında kesin düşer gözüyle bakılan Karabükspor’u ligde tutmayı başaran Bülent Korkmaz’ın, Samsunspor’a geç gelse de son ana kadar kümede kalma şansını devam ettiren Mesut Bakkal’ın, düşme hattındaki G.Antepspor’u play-off sınırına getiren Hikmet Karaman’ın hikâyesi…
  </font>
 </div>
 <div id="newsText">
  <font class="detail-text">
   <p>
    Süper Lig’in normal sezonu acısıyla tatlısıyla sona erdi. Düşenler ve play-off’lara kalan takımlar belli oldu. 3 Temmuz’da başlayan şike davasından dolayı büyük kayba uğrayan yayıncı kuruluşun bastırmasıyla kabul edilen play-off uygulaması, lig tarihinde bir ilkti. Üç günde bir maç yapılması gibi benzeri olmayan bu sezonu diğerlerinden ayıran özelliklerden biri de 9 takımımızın ligi başladığı teknik direktörlerle bitirmesiydi. G.Saray, F.Bahçe, Trabzonspor, Bursaspor, Sivasspor, Kayserispor, G.Birliği, Mersin İdman Yurdu ve Antalyaspor, sezonu başladığı hocalarla bitirdi. Diğer 9 takım ise teknik direktör değişikliğine gitti. Hoca değişikliği bazı takımlarımıza yaradı, bazılarının ise dertlerine çare olamadı. Yıllar önce verdiği bir röportajda Şenol Güneş, teknik direktörün, bazı maçlarda takıma yüzde 5, bazı maçlarda ise yüzde 100 etkisinin olduğunu söylemişti. Her yönüyle farklılıklar sunan Süper Lig’in normal sezonu bu görüşü âdeta doğrulayan olaylara da sahne oldu. Sezonun ilk yarısında düşme hattının en büyük adayları arasında yer alan Karabükspor, Samsunspor ve G.Antepspor, teknik direktör değişiklikleriyle inanılmazı gerçekleştirdi. Karabükspor ve G.Antepspor, bitime birkaç hafta kala ligde kalmayı garantiledi. Hatta G.Antepspor, play-off’a girmeyi son haftaya taşıdı. Dergimiz yayına hazırlandığında hem G.Antep’in son maçta elde ettiği neticeyi hem de Samsunspor’un mu yoksa Antalyaspor’un mu ligden düştüğünü bilmiyorduk. Düşse de düşmese de Samsunspor’un ligde kalma umutlarını son haftaya taşıması büyük bir teknik adam başarısıydı.
    <p>
     Petkoviç daha önce gönderilemez miydi?: Samsunspor, sezona daha önce Gaziantepspor’u çalıştıran Porkekizli Jose Couceiro ile başlamak istiyordu. Ancak o dönem Sporting Lizbon’da idari bir görevi bulunan Coucerio’nun tazminat maddesi nedeniyle transfer gerçekleşmedi. Yönetim, İsviçre’nin Young Boys takımını çalıştırırken “F.Bahçe’yi eleyen hoca” olmanın dışında pek tanımadığımız Boşnak Vladimir Petkoviç ile anlaştı. Süper Lig’in yeni takımı bunun yanında 20 futbolcuyu transfer etti, 16 oyuncuyla da yollarını ayırdı. Transferin bitimine birkaç gün kala Adnan Sezgin de takımın menajerliğine getirildi. Petkoviç; uyumsuz, formsuz ve başarısızdı. Onun bu durumu takıma da yansıdı. Normal şartlar altında Boşnak hocanın Türkiye gibi bir ülkede ilk 8-9 haftada işine son verilmesi kaçınılmazdı. Ancak Adnan Sezgin’in ısrarıyla takımın başında kalan Petkoviç ile Samsunspor ilk yarıda sadece 12 puan toplayabildi. Devre arası Petkoviç’in gönderilmesini isteyenlere verilen cevap, Adnan Sezgin’in çok iyi transferler yapacağı ve çok iyi bir takım oluşturacağı yönündeydi. İkinci devreye de Petkoviç’le girildi ve ilk 3 maçta sadece 1 puan çıktı. Hocanın gönderilmesi kesinleşen maçta ise Orduspor’u 2-0 mağlup etti takım. Böylece Petkoviç, 21 haftada sadece 16 puan toplayabildi. Yönetim Mesut Bakkal ile el sıkıştı. Bakkal, Samsun’a gelip İstanbul Büyükşehir Belediyespor maçını tribünden izledi. Maçı Samsunspor 4-2 kaybetti. 4 gün sonra F.Bahçe maçı vardı ve Bakkal ilk kez bu maçta takımın başında sahaya çıktı. O geldiğinde Samsunspor’un sadece 17 puanı vardı ve ligde 17. sıradaydı. Devre arasında transfer edilen Yunan oyuncu Gekas’ın golleriyle F.Bahçe’ye karşı 3-1’lik bir zafer elde edildi. Bakkal, takımın başında çıktığı 10 maçta 6 galibiyet, 1 beraberlikle sahadan ayrıldı. 23 maçta sadece 17 puan toplayan Samsunspor, Bakkal’la 10 maçta 19 puan toplayarak maç başına 1,9’luk bir ortalamaya ulaştı ve ligin en başarılı hocalarından biri oldu.
     <p>
      Bakkal, samimiyeti ve güler yüzüyle oyuncularını ligde kalmaya inandırmıştı. Özellikle 33. haftada deplasmanda kazandıkları Beşiktaş maçı öncesi oyuncularını motive ederken söylediği “Çocuklarınıza anlatacak bir anınız olsun.” cümlesini buraya not etmemiz gerekiyor. Bu satırları yazarken son haftadaki Sivas maçında bir destan mı yoksa hüzün mü yaşayacak bilmiyoruz ama o görevini fazlasıyla ifa etti.
      <p>
       Bülent Korkmaz bu işi öğrenmiş: İlk yarıdaki 17 maçta sadece 12 puan toplayan bir diğer takım Karabükspor’du. Sezona 17 futbolcu transfer ederek başlayan Karadeniz takımı, Yücel İldiz’in teknik direktörlüğünde ilk 9 haftada 8 puan toplayabildi. İldiz’in istifasından sonra takım bir maçlığına da olsa yardımcı antrenöre teslim edildi. O maçtan da mağlubiyetle ayrıldılar. 11. hafta takımın başına Bülent Korkmaz getirildi. Geçen yıllarda düşme hattındaki Kayseri Erciyes’i son nefese kadar kümede tutmak için çabalayan Korkmaz’ın Karabükspor’un derdine çare olup olamayacağı merak konusuydu. Takım, Korkmaz ile çıktığı ilk maçta A.Gücü’ne 2-1 yenildi. Bir sonraki hafta Bursaspor’a karşı alınan 3-1’lik galibiyet yüzleri güldürse de ilk yarının son 4 haftasında sadece G.Antep’ten bir puan koparabilen takımın durumu içler acısıydı. 17 maçta cepte 12 puan vardı ve Karabükspor’un düşmesine kesin gözüyle bakılıyordu. Korkmaz ve yönetim el ele vererek ikinci yarı kadroya 12 yeni oyuncu kattı. Bazı futbolcularla yollar ayrıldı. İkinci yarıda oynanan 17 maçta ise Karabükspor 32 puan toplayarak âdeta inanılmazı başardı. Korkmaz, maç başına 1,88’lik ortalamayla ikinci yarının en başarılı hocaları arasına adını yazdırdı. Trabzonspor ve F.Bahçe karşısında alınan galibiyetlerin bu başarıda rolü büyüktü.
       <p>
        Bu işte bir ‘Hikmet’ var: Ligin ilk yarısını A.Gücü 7 puanla 18, Karabükspor ve Samsunspor ise 12 puanla 16 ve 17. sıralarda tamamladı. Bir üstte ise 16 puanlı G.Antepspor vardı. Ligde başarıyı yakalayan hocalardan biri de bu takımı çalıştıran Hikmet Karaman oldu. Karaman, 23. haftada aldığı G.Antepspor’la çıktığı 11 maçta 22 puan toplamayı başararak maç başına 2 puan ortalamasını tutturdu. Sezona Tolunay Kafkas ile başlayan G.Antepspor, ilk 4 haftada sahadan puansız ayrıldı. Bu sonuçlardan sonra Kafkas’ın görevine son verildi. Yönetim teknik direktörlüğe daha önce Süper Lig deneyimi olmayan Abdullah Ercan’ı getirdi. Takım, Ercan ile biraz canlandı ancak düşme hattının hep bir basamak üzerinde gezindi. Yönetim rahatsızdı. Onunla da yollar ayrıldı. G.Antep, Ercan ile çıktığı 18 maçta 23 puan toplamıştı. O bıraktığında takım düşme hattındaki Karabük’ün 5 puan önündeydi. Yönetim, takımı  Hikmet Karaman’a emanet etti. 33. hafta itibariyle 11 maçta görev yapan Karaman, 22 puan toplayarak G.Antep’i UEFA Kupası’na gidecek takımın belirleneceği play-off sınırına taşıdı. Göreve geldiği gün 3 yıl içinde bir kupa sözü veren Karaman’ın başarısı da takdire şayandı.
        <p>
         Ligden düşen Manisaspor ve A.Gücü’nü çalıştıran teknik adamların da hikâyesi oldukça ilginçti. Manisaspor, Kemal Özdeş yönetiminde lige fırtına gibi girdi. İlk 12 haftada topladığı 22 puanla ligde 3. sırada yer alıyordu. Ne olduysa bundan sonra oldu. Sonraki 5 haftada 2 puan toplayabildi ve ilk yarıyı 24 puanla düşme hattındaki rakiplerinden 12 puan önde kapattı. İşler iyi gitmiyordu. 12. hafta 22 puanı olan takım, 22. haftayı ise 26 puanla geride bırakıyordu. Özdeş istifa etti. Bu sonuçlara rağmen Manisaspor düşme hattındaki takımların 8 puan önündeydi. Özdeş’in yerine Ümit Özat getirildi. Özat’lı Manisa, 6 maçın 5’ini kaybetti. 28. haftayı 29 puanla kapatan Manisa’nın başına Reha Erginer getirildi. Erginer’li takım 7 maçta sadece 3 puan alabildi. 12. haftada 22 puanı bulunan takımın 33. haftaya kadar sadece 10 puan toplaması şaşırtıcıydı.
         <p>
          Bir paragraf da A.Gücü Teknik Direktörü Hakan Kutlu’ya açmak gerekiyor. İlk yarı sonunda takımın düşmesi neredeyse kesindi. 21 oyuncu alacakları ödenmediği için ayrılmıştı, üstelik transfer yasağı vardı. Birkaçı hariç kadronun tamamı A2’den takviye edilmişti. Sık sık yönetim değişiyordu. Bırakın maç primi vermeyi, futbolcular sahaya yedek forma olmadan çıkıyordu. Kutlu, gencecik çocuklarla son maça kadar eşine ender rastlanacak bir onur mücadelesi verdi. Hakan Kutlu, gemiyi terk etmeyişi, özverisi ve sessiz çığlığıyla futbol tarihimizde görülmemiş bir vefa örneğine imza attı.
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32279-bu-hocalara-aferin.html), [web.archive.org (arşiv bağlantısı)](http://web.archive.org/web/20120629070952/http://www.aksiyon.com.tr:80/aksiyon/haber-32279-bu-hocalara-aferin.html)
