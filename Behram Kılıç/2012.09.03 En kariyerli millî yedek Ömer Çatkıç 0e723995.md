# En kariyerli millî yedek: Ömer Çatkıç

*Behram Kılıç 2012.09.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   20 yıl Süper Lig’de ter döktükten sonra futbolu bıraktı. Dile kolay tam 428 Süper Lig maçında oynadı. 69 kez millî takıma çağrıldı, 19 kez forma giydi. Ömer Çatkıç; Rüştü, İstanbul takımları, kalecilik ve daha pek çok konuda çarpıcı açıklamalar yaptı.
  </font>
 </div>
 <div id="newsText">
  <font class="detail-text">
   <p>
    Türk futbolunda sıra dışı bir özelliğe sahip Ömer Çatkıç. 20 yıllık kariyeri Süper Lig’de geçti. Tam 428 maçla Süper Lig’de şu ana kadar en fazla forma giyen oyunculardan olmayı başardı. Onu sıra dışı kılan bir başka özellik ise millî takım kariyeri. 69 kez millî takıma çağrıldı. Sadece 19 kez forma giydi. Ah Rüştü olmasa. Yine de hem Dünya (2002) hem de Konfederasyon Kupası’nda (2003) üçüncülük yaşadı. Ona sadece Şampiyonlar Ligi’nde forma giymek nasip olmadı. Bir de şampiyonluk. Zaten Anadolu’da bir takımda oynayıp şampiyon olmak kaç futbolcuya nasip olmuş ki? Geçen haftalarda futbolu bıraktığını sessiz sedasız açıkladı. Biz de soluğu Ömer’in İstanbul’daki evinde aldık. Eskişehir, G.Antep, G.Birliği, Bursaspor, Antalyaspor formalarıyla geçen 20 yılı konuştuk. Geleceği de unutmadık.
   </p>
   <p>
    <strong>
     -Önce Denizlispor ile anlaştığını okuduk gazetelerde, hemen ardından futbolu bıraktığını?
    </strong>
   </p>
   <p>
    Prensipte anlaşmıştık. Ama sonrasında kariyerimi Süper Lig’le noktalamaya karar verdim. Bir devir kapandı yani (gülüyor). Belki 2 yıl daha oynayabilirdim. Ama buna gerek yoktu. Hoca olmak istiyorum. Yaşım geçecekti. İki yıl daha oynarsam bir anda yaşlı hoca olacaktım (gülüyor).
   </p>
   <p>
    <strong>
     -Antrenörlük eğitimi aldın mı?
    </strong>
   </p>
   <p>
    Evet. Önce kaleci antrenörü olarak başlayacağım. Sonra da teknik direktörlüğe devam edeceğim. Yanlış anlaşılmasın ama bu kadar yaşadığım kariyeri sadece 3 kaleci kaldıramaz. Birikimim, ‘bana 25 futbolcu lazım’ düşüncesine sevk ediyor beni. Ukalalık etmek istemiyorum ama gerçekten çok büyük deneyime sahibim.
   </p>
   <p>
    <strong>
     -20 sene öncesine gidelim. Nasıl başlamıştın?
    </strong>
   </p>
   <p>
    74 doğumluyum, kendimi bildim bileli kaleciyim. Doğuştan. Safkan. Eskişehir’de başladım. Mahalle arasında da hep kaleye geçerdim. O zamanlar rol model yoktu. İçimden geliyordu. Beni rahmetli Hatay Sarkanat hocam motive etti. 10 yaşında bana, “Bu işten ekmek değil, pasta yiyeceksin. A Millî Takım kalecisi olacaksın.” dedi. 10 yaşında Eskişehirspor’un seçmelerine katıldım. Ve yüzlerce kaleci adayı arasından tercih edildim.
   </p>
   <p>
    <strong>
     -Ne zaman profesyonel oldun?
    </strong>
   </p>
   <p>
    18 yaşında. O yaşa kadar her kademede oynadım. İlginç bir anım var. O zaman yıldız takımda oynuyordum. A takımda oynayan kalecilerden biri kırmızı kart gördü, diğeri sakatlandı. Eskişehir’in kupa maçı var. Beni çağırdılar. Sadece bir antrenmana çıktım. Yedek olmam lazım. Çünkü A takımının üçüncü kalecisi vardı. Ama hoca beni o antrenmanda çok beğendi. “Yarın seni oynatacağım.” dedi. Adana Demirspor’a karşı kupa maçını 4-2 kazandık.
   </p>
   <p>
    <strong>
     -O maç senin için dönüm noktası mı oldu?
    </strong>
   </p>
   <p>
    Benim için dönüm noktası Gençlerbirliği maçı oldu. Artık üçüncü kaleciydim. Takım ikinci ligdeydi, çıkmak için uğraşıyoruz. Hafta arası G.Birliği ile kupa maçı var. Sanırım 1994 senesiydi. G.Birliği’nde Kona, Kuşe, Tarık oynuyor. Yani uçtukları zaman. Hocalarımızda G.Birliği’ni eleyemeyiz düşüncesi var. Bu yüzden deneyim kazanmam için kaleye beni koydular. 1-0 yendik. O gün benim kaleci olduğum gündü. Bütün stadyum Ömer diye bağırdı. Ondan sonra kaleyi aldım. Ligde şampiyon olduk. Ardından 20 yaşında Fatih Terim hocam beni A Millî Takım’a çağırdı.
   </p>
   <p>
    <strong>
     -Millî takımda önünde Rüştü mü vardı?
    </strong>
   </p>
   <p>
    (Gülüyor)Evet Rüştü vardı. O benim için hem şans hem şanssızlık oldu. Onu tanımak büyük keyif. Rüştü çok farklı bir kaleciydi.
   </p>
   <p>
    <strong>
     -Onun için ‘antrenmanı sevmez’ derler?
    </strong>
   </p>
   <p>
    İlginç bir anımı anlatayım. 2002 Dünya Kupası’nda Alman kaleci Oliver Kahn kupanın en iyi kalecisi seçildi. Rüştü de ikinci oldu. Alpay ona şöyle takıldı: Rüştü bu kadar az çalışmayla dünyanın en iyi ikinci kalecisi oldun. Biraz çalışsan uzayın en iyi kalecisi olurdun ya!
   </p>
   <p>
    <strong>
     -Sen çalışkan bir kaleci miydin?
    </strong>
   </p>
   <p>
    Ben çalışmaya çok inandım. Birine âşık olur, onu severseniz o da sizi mutlu eder. Futbol da öyle bir şey. Sadece onunla ilgilenmenizi istiyor. Kıskanç bir bayan gibi. Sadece diyor ki bana zaman ayır, ben de seni mutlu edeyim. Hakikaten öyle. Zaman ayırmazsanız uzun yıllar başarılı olamazsınız. Ekstra antrenman yapmaya çok önem verdim. 10 yaşından 38 yaşına kadar böyle sürdü.
   </p>
   <p>
    <strong>
     -Rüştü’nün arkasında beklemek nasıl bir duyguydu?
    </strong>
   </p>
   <p>
    Rüştü millî formayla 100. maçına çıktığında ben o ana kadar 19 maç oynamıştım. Ona kampta “İyi oynamışım ya!” diye takıldım.
   </p>
   <p>
    <strong>
     -Millî takıma kaç kez çağrıldın?
    </strong>
   </p>
   <p>
    69 kez çağrıldım, 19 kez oynadım.
   </p>
   <p>
    <strong>
     -Moralin bozuluyor muydu?
    </strong>
   </p>
   <p>
    Bozulmuyordu, çünkü Rüştü gerçekten hak ediyordu. Çok farklı bir kaleciydi. Gelmiş geçmiş en iyi kaleci bence. Turgay Şeren’lerin onun kadar iyi olduğuna inanmıyorum.
   </p>
   <p>
    <strong>
     -Ama her şeye rağmen Dünya Kupası’nda, Konfederasyon Kupası’nda oynadın.
    </strong>
   </p>
   <p>
    2002’de Çin maçında oynadım. Averaj önemliydi. Gol yememeliydik. 3-0 kazandık.  (Ömer Çatkıç 2001 yılında evlendi. 8 yaşında Kaan adında bir oğlu var. Annesi bize çay ikram ederken o da salona girdi. Kaan’a hangi takımı tuttuğunu sorduğumuzda bize ‘Antalyaspor’ diye cevap verdi. Kaan, babasının İstanbul takımlarıyla oynadığı maçlarda rakip taraftarların gösterdiği tepkilerden dolayı ‘üç büyüklere’ ısınamamış. Bu kısa çay molasından sonra söyleşiye devam ediyoruz.)
   </p>
   <p>
    <strong>
     -Millî takımda unutamadığın maç?
    </strong>
   </p>
   <p>
    Amsterdam’da Hollanda ile oynadığımız ve 0-0 biten maç. 2003 Konfederasyon Kupası’nda ABD’ye karşı oynadığımız üçüncülük maçı. Kazanmıştık. Yine aynı organizasyonda Fransa ile oynadığımız maç, 2-0 geriden gelip beraberliği yakalamış, son dakikada penaltı atamamış ve 3-2 kaybetmiştik.
   </p>
   <p>
    <strong>
     -2008 yılı Avrupa Şampiyonası’nda takımda yoktun.
    </strong>
   </p>
   <p>
    G.Birliği’nde oynuyordum, omzumdan sakatlandım. Oğuz hoca aradı. “Fatih hocaya veriyorum. Seni millî takıma çağıracak.” dedi. Telefonu Fatih hoca aldı. “Hocam” dedim, “Omzumdan sakatım, gelemeyeceğim.” O zaman “Oğlum sen dinlen.” dedi. “Hiç rahatını bozma, dinlen.” dedi. Ondan sonra beni bir daha millî takıma çağırmadı. Arkadaşlar dedi ki “Sen ne yaptın? Fatih hocaya, ‘Kolum da kopsa, bacağım da kopsa senin için gelirim’ diyecektin.”
   </p>
   <p>
    <strong>
     -Kaleci antrenörlüğü yapacaksın. Türkiye’de kalecilerin iyi yetiştirildiğini düşünmüyorum. Ya sen?..
    </strong>
   </p>
   <p>
    Maalesef haklısınız. Kimseyi kırmak istemiyorum ama bu konu bizim için bir yara. Eğitilmiyoruz yani. Sadece kaleciler değil, futbolcular da çok iyi eğitilmiyor. Ben nasıl atlanması gerektiğini 27 yaşında öğrendim.
   </p>
   <p>
    <strong>
     -Arda’nın 4-4-2’yi millî takımda öğrendim demesi gibi bir şey bu.
    </strong>
   </p>
   <p>
    Aynen öyle. Acı bir şey yani.
   </p>
   <p>
    <strong>
     -Kim öğretti?
    </strong>
   </p>
   <p>
    Bursaspor’a transfer olduğum zamandı. Kendim öğrendim. Altyapıdaki oyunculara soruyorum, “Nerede durman gerektiğini, top sol taraftayken bek oyuncusu nereye gidecek gibi şeyleri size hiç söylemiyorlar mı?” “Yok abi, anlatan yok.” diyorlar. Sonra 20 yaşındaki oyuncuya genç diyoruz. O yaşta bir oyuncu futbolun tüm unsurlarını bilmeli. Ama biz hâlâ üstelik millî takıma gelen oyuncuya nerede durması gerektiğini öğretiyoruz. Çok acı yani. Yıllarca bize yaptırdıkları antrenman; sahaya huni koy ona atla. Türkiye’de hep kalecinin çabuk olması istenir. Bu doğru ama kalecilik sadece çabukluk değil. Pozisyon bilgisi de gerekli. Ben her maçımı izledim. Maçlarda nasıl pozisyonlar geliyor onlara baktım. Sonra da ona yönelik antrenmanlar yapmaya başladım. Kaleci antrenörlerine bunu söylediğin zaman ‘çok bilmiş’ oluyorsun.
   </p>
   <p>
    <strong>
     -Kaleci antrenörlüğü biraz önemsenmiyor gibi…
    </strong>
   </p>
   <p>
    Kaleci antrenörlüğünden zurnanın son deliği diye bahsediliyor. Aslında can damarı. Senin gol yememen lazım.
   </p>
   <p>
    <strong>
     -Bugüne kadar kaç gol yedin?
    </strong>
   </p>
   <p>
    Çok yemişimdir ya (Gülüyor). Süper Lig’de 428 maç oynadım.
   </p>
   <p>
    <strong>
     -En az 428 tane yemişsindir?
    </strong>
   </p>
   <p>
    (Gülüyor) Ama ben hep iyi tarafına baktım. Kurtardıklarıma. En iyi oynadığım maçlar hep dolu tribünler önündeki maçlardır. Eğer 4 büyüklere gelsem performansım daha da artardı.
   </p>
   <p>
    <strong>
     -Hiç teklif gelmedi mi?
    </strong>
   </p>
   <p>
    Geldi. 2004’te G.Antep’ten ayrılıp Beşiktaş’la anlaştım. Millî takımdaydım. Dönüşte imzalayacaktık. Konuyu millî takım hocamız Ersun Yanal’la paylaştım. Bana “Beşiktaş’a gitme, orada Cordoba var. Yedek kalırsın.” dedi. “Yedek kalırsan da seni millî takıma alamam. Sana ihtiyacım var. G.Birliği’ne git.” dedi. Onun sözünü dinleyerek, daha az paraya G.Birliği’ne gittim.
   </p>
   <p>
    <strong>
     -Pişman mısın?
    </strong>
   </p>
   <p>
    Valla gençlere tavsiyem 4 büyükler isterlerse mutlaka gitsinler. Denesinler. Çünkü şu bir gerçek; Anadolu takımında kalırsanız hedeflerinize ulaşmanız daha zor. Belki bir istisnayım. Anadolu takımında oynadığı hâlde Dünya, Konfederasyon, UEFA Kupası görmüş tek futbolcuyum.
   </p>
   <p>
    <strong>
     -Ama şimdi biraz daha kolay sanki millî takıma seçilmek. Mert F.Bahçe’de yedek ancak millî takımda.
    </strong>
   </p>
   <p>
    10 sene önce millî takıma seçilmek daha zordu. O zaman beni millî takım kurmayları 1 yıl takip etti. Abdullah Avcı’nın kendi tercihi ama benim için Onur, Tolga varken Mert’i çağırmak olmaz.
   </p>
   <p>
    <strong>
     -Onur ve Tolga aynı takımda. Onur yedek. Sence gitmeli miydi?
    </strong>
   </p>
   <p>
    Aynı şekilde Tolga da onu bekledi.
   </p>
   <p>
    <strong>
     -Beşiktaş’ın kalecisi Cenk’i nasıl buluyorsun?
    </strong>
   </p>
   <p>
    Onu çok beğeniyordum. Denizli’de parladığı zaman. Ama Beşiktaş’ta sanki geriye gitti. Büyük takımda oynuyorsan daha oturaklı bir profil çizmen lazım. Güven vermen lazım.
   </p>
   <p>
    <strong>
     -Süper Lig’de ışık veren kaleci var mı?
    </strong>
   </p>
   <p>
    Geçen sene Kayserispor’da oynayan Ertuğrul iyiydi. Bu seneki performansı çok önemli. Onun dışında ışık veren isim maalesef yok.
   </p>
   <p>
    <strong>
     -Yabancı kaleci çok tercih ediliyor.
    </strong>
   </p>
   <p>
    Gelenler Taffarel, Cordoba gibi olmalı. Top oyuna nasıl sokulur onlardan öğrendik. Ama maalesef tercih edilen kalecilerin çoğu sıradan.
   </p>
   <p>
    <strong>
     -Bu yapıda Türk kaleci yetişmeyecek gibi.
    </strong>
   </p>
   <p>
    Türkiye’de kalecinin ‘Supermen’ olmasını istiyorlar. Türkiye’de kaleciye ‘ceza sahasına hâkim olacaksın’ deniyor. Gelişen top teknolojisinden sonra bunun olması mümkün değil. 10 sene önceki topları düşünüyorum, o zaman ‘ceza sahasına hâkim olacaksın’ diyen hocalar haklı olabilir. Ama bugün mümkün değil. Antrenörler on sene öncesinde kalmış gibi. Top çok hızlandı. Artık şu olmalı kalecide; yenecek golü yiyecek, yenmeyecek golü yemeyecek. Bu kadar basit.
   </p>
   <p>
    <strong>
     -Yenecek golü yediğinde de çok suçlanıyor kaleci.
    </strong>
   </p>
   <p>
    Hiç unutmam, Beşiktaş ile bir maç oynamıştık. Tello bir gol attı. Top 90’a gitti. Maçtan sonra bana sorulan soru; “Golde hatan olduğunu düşünüyor musun?” Dedim ki Tello çok güzel gol attı. Niçin olumsuz tarafından bakıyorsunuz ki?
   </p>
   <p>
    <strong>
     -Süper Ligde unutamadığın maçları sorsam…
    </strong>
   </p>
   <p>
    Oooo, çok var ya…
   </p>
   <p>
    <strong>
     -Benim unutamadığım F.Bahçe-G.Antep maçı var.
    </strong>
   </p>
   <p>
    Çok acı bir maçtır. 3-0 öndeyiz. 4-3 kaybettik. Çok konuşuldu, ‘maç satılmıştır’ dendi.
   </p>
   <p>
    <strong>
     -Bir takım, satacağı maçta 3-0 öne geçmez herhâlde.
    </strong>
   </p>
   <p>
    Aynen öyle. Celal Doğan’ın siyasi hayatını çok etkiledi o maç.
   </p>
   <p>
    <strong>
     -Söze foto muhabirimiz Mahmut Bürkük giriyor ve ‘devre arasında sattılar maçı’ diyor gülerek...
    </strong>
   </p>
   <p>
    İkinci yarının başında Hasan ve Fatih Tekke’nin kaçırdığı goller var. Olur mu öyle şey! Bizim oyuncumuz ters vurdu, F.Bahçe’linin önüne gitti gol oldu. Erhan ıska geçti, gol oldu. Rapaiç düşmedi, gol oldu. Sonra maç içinde anonslar, ne olduğunu anlayamadık. Sanki savaştayız. Çok ilginç bir maçtı. İlk yarı 3-0 bittiğinde, biz soyunma odasına bu maçı kazandık, artık şampiyonluk geliyor düşüncesindeydik. Sakıp hoca taktik bile vermedi. Ben maçtan sonra nasıl konuşmalıyım diye kendi kendime soruyordum mesela. Mütevazı mı olayım, yoksa Anadolu’dan bir takım gümbür gümbür şampiyonluğa koşuyor mu diyeyim. Herkeste böyle düşünceler vardı. Orada tecrübe eksikliğini iyice hissettik. Ondan sonra en az o maç kadar acı olay, 2 hafta sonra içeride G.Saray’a karşı 2-1 kaybettiğimiz maçtı. Yensek Şampiyonlar Ligi’ne gideceğiz.
   </p>
   <p>
    <strong>
     -Süper Lig’de en çekindiğin forveti sorsam…
    </strong>
   </p>
   <p>
    Kesinlikle Hakan Şükür’dür. Çok farklıydı. Çok yıprattı, bütün kalecileri, defans oyuncularını. Çok gülüyordum onu eleştirenlere. Golcü değil diyorlardı, adam her alanda rekor kırdı.
   </p>
   <p>
    <strong>
     -Anadolu takımında oynamak nasıl bir duyguydu?
    </strong>
   </p>
   <p>
    Türk futbolunda Bursa’nın, Sivas’ın son yıllardaki çıkışında hakemlerin büyük rolü var. Hakemler şimdi de hata yapıyor; ama eskiden art niyetliydiler. Düşünün ya, hakemi bile konuşuyorduk maçtan önce. İstanbul’a deplasmana geldiğimiz zaman hocam bana, ‘yan topu sakın tutma, yumrukla’ diye talimat veriyordu. Niye? Çünkü rakip forvetlerle çıktığında sana faul yapılırsa hakem vermez, gol yeriz. Ne acı günlerdi.
   </p>
   <p>
    <strong>
     -Gelelim topu oyuna geç soktuğun için özellikle 3 büyük takım taraftarından aldığın tepkilere.
    </strong>
   </p>
   <p>
    Dünyada her kaleci öndeyken topu oyuna biraz daha geç sokar. Ben de öyle yapıyordum. Üç büyükler önde olsa problem yoktu. Son 4 sene G.Saray bizi (Antalyaspor) yenemedi. Ben futbolu bıraktığımı açıklayınca bir G.Saray taraftarı şöyle yorumda bulundu: “Şu Ömer’e Arena’da 5 gol atamadan futbolu bıraktı.”
   </p>
   <p>
    <strong>
     -Daha yeni bıraktın. Bir boşluk oldu mu hayatında?
    </strong>
   </p>
   <p>
    20 yıl geçip gitti. Arkaya baktığım zaman içimde ukde kalacak bir şey yok. Bir tek Şampiyonlar Ligi’nde oynamadım. Onda da artık hoca olarak yer alırız. Çok rahatım. Hayat sadece futbol değil.
   </p>
   <h3>
    <span>
     Ömer’den bir anı:
    </span>
   </h3>
   <p>
    2002 Dünya Kupası’ndan: Uçaktayız. Herkes dünyalık konuşuyor. Uçak bir anda türbülansa girdi. Düşmeye başladık. Yanımdaki futbolcu arkadaşım bana döndü: Kardeş ya sende seccade var mı?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F9931A14DCC0A62202ED953E8BD5DCFD?newsId=33486), [web.archive.org (arşiv bağlantısı)](http://web.archive.org/web/20120922035026/http://www.aksiyon.com.tr:80/aksiyon/newsDetail_getNewsById.action;jsessionid=F9931A14DCC0A62202ED953E8BD5DCFD?newsId=33486)
