# Aydın Doğan yazarlarından daha dik duruyor

*Behram Kılıç 2014.12.08*

<div class="pNewsDetailMainContent" itemprop="articleBody">
 <p>
  Metin Münir, 47 yıldır gazeteci. İki yıl önce Milliyet’ten bir maille gönderildi. Memleketi Kıbrıs’a yerleşti. Sessizliğini Aksiyon için bozdu. “Erdoğan, 100 sene iktidarda kalabilirdi ama ülkeye yazık etti.” diyor. Medya dünyasıyla ilgili de ilginç değerlendirmelerde bulunuyor.
 </p>
 <p>
  2012’de arka arkaya kaleme aldığı “Çığ gelecek ama zamanı belli değil”, “Namazdayım dönmeyeceğim” ve “Finlandiyalılaştıramadıklarımızdan mısınız” gibi cesur yazıları mesleki sonunu hazırladı. 2 Kasım 2012’de Milliyet’teki işine son verildi. Okurlarına tam anlamıyla veda etmeye fırsat bulamadığı son yazısının son satırları şöyleydi: “Bir göz var, görmüyor. / Bir kulak var, duymuyor. / Bir yürek var, açılmıyor. / Bir kader var, değişmiyor. / Bir hayat var, yaşanmıyor.”
  <br/>
  Gazetecilikte 47 yılı geride bırakan; Turkish Daily News, London Times, BBC, Financial Times, Güneş, Sabah, Vatan gibi mecralarda çalışan Metin Münir ile Milliyet’teki yazarlığı sona erdirildiğinden beri yaşadığı Kıbrıs Ozanköy’de bir araya geldik. “İlk kovuluşum değildi ama eskiden 48 saatte iş bulurdum, şimdi bulamadım.” diyen ve iki yıldır gözlerden uzak kalan Münir’le hem neler yaptığını hem medyayı hem de Türkiye’nin iç ve dış politikasını konuştuk.
  <br/>
 </p>
 <p>
  <strong>
   -Dönemin Genel Yayın Yönetmeni Derya Sazak’tan aldığınız maille işinizden olduğunuzu öğrenmek sizi nasıl etkiledi?
  </strong>
  <br/>
  Aslında Türkiye’deki gazetelerin herhangi birinden ilk defa kovulmam değildi bu. Yalnız fark şuradaydı; eskiden bir yerden ayrıldığımda ya da bir yerden atıldığımda 48 saat içinde bir iş bulurdum. Bu defa bulamadım. Çünkü birkaçı hariç Türkiye’deki gazetelerde çalışabilmek için iktidarın hoşuna giden bir gazeteci olmanız lazım. İyi veya kötü gazeteci ayrımı çoktan ortadan kalktı.
 </p>
 <p>
  <strong>
   -Son yazınız, “Bir hayat var, yaşanmıyor.” diye bitmişti.
  </strong>
  <br/>
  1960’ların başından beri Türkiye’de yaşadım. O gün bugündür Türkiye’nin gözlemcisiyim. Türkiye’nin hiçbir zaman bir dengeye oturamaması, mutlu bir ülke olmaması beni her zaman rahatsız ve mutsuz etti. O yazı bunun tezahürüydü. Bakın bu yaz Danimarka’nın başkenti Kopenhag’da dev bir ilan gördüm. ‘Dünyanın en mutlu insanlarının yaşadığı ülke’ yazıyordu. Türkiye için bunu biz hiçbir zaman söyleyemeyeceğiz. Hiçbir zaman.
 </p>
 <p>
  <strong>
   -Derya Sazak neden size bir telefon açıp durumu izah etmiyor da mail atıyor?
  </strong>
  <br/>
  Terbiyesizlikten ve korkaklıktan.
 </p>
 <p>
  <strong>
   -Hasan Cemal’in gönderildiğini duyduğunuzda ne hissettiniz?
  </strong>
  <br/>
  Hiçbir şey hissetmedim. Herkesin gönderilebileceği bir ortamda yaşıyoruz.
 </p>
 <p>
  <strong>
   -Son dönemde iktidarlara karşı tam teslim olmuş bir durum var gazete patronlarında.
  </strong>
  <br/>
  Tayyip Erdoğan, ‘ya teslim ol ya öl’ çağrısını yaptı bunlara. Çok basit. Aydın Doğan’a Türk tarihinde, hatta dünya basın tarihinde görülmemiş bir ceza keserek herkese gözdağı verdi. Sadece onlara değil, yabancı şirketlere de gözdağı verdi. Körlük buradan geliyor. Türkiye’ye hangi yabancı şirket yatırım yapar? Hukuk devleti değil burası. Fethullah Gülen’in taraftarlarını paçavra edeyim diye Türk adalet sistemini paçavra etti. Adalet sisteminin paçavra olduğu bir ülkede hiç kimse yatırım yapmaz. Erdoğan işadamlarına diyor ki eğer Türkiye’de ileri gitmek istiyorsan bu adamlarla ortaklığını bitir. Adam Bank Asya’yı batırmaya çalışmadı mı? Böyle bir şey dünya tarihinde yoktur. Kim olursa olsun. Olacak şey değil.
 </p>
 <p>
  <strong>
   -Dışarıda nasıl karşılanıyor bütün bunlar?
  </strong>
  <br/>
  Erdoğan, bir zamanlar Batı medyasında hiçbir Türk liderin almadığı övgüyü alıyordu. Şimdi de artık marjinal politikacılar var ya sağda solda, onlardan biri hâline geldi. Devamlı aleyhinde yazılar yazılıyor. Ama bunların Erdoğan’ın umurunda olduğunu zannetmiyorum.
 </p>
 <p>
  <strong>
   -Demokrasiye inanıyor mu Erdoğan?
  </strong>
  <br/>
  Erdoğan demokrasiye inansa, ben işsiz oturur muydum burada?
 </p>
 <p>
  <strong>
   -Ses kayıtlarının iddiasına göre, Tayyip Erdoğan’ın eski patronunuz Erdoğan Demirören’i ağlatmasına üzüldünüz mü?
  </strong>
  <br/>
  Ne üzüleceğim! Şaşırmadım da... Siz birine yaranmak için iş yapıyorsunuz, yarandım diye ümit ediyorsunuz; ama meğer yaranmamışsınız. Sırf onu yüceltmek için 70-80 milyon doları harcamış olmanıza rağmen. Fırça yiyor ve ağlıyorsunuz. Bu ibret verici bir hikâye.
 </p>
 <p>
  <strong>
   -Bu kadar gazeteci işinden oldu. Nereye gidiyoruz?
  </strong>
  <br/>
  Erdoğan gittikçe despotlaşacak, Batı’dan uzaklaşacak. Gittikçe Türkiye’yi bataklığın içine sokacak Ortadoğu’da. Kürt hareketini kontrol edemeyecek. Ve işler kötüleştikçe daha despot olacak. Tarihten öğrendiğimiz budur.
 </p>
 <p>
  <strong>
   -Erdoğan’a tam destek veren Star ve Akşam gazetelerinin genel yayın yönetmenlerinin işlerine aynı gün son verildi. Ne diyorsunuz?
  </strong>
  <br/>
  İngilizcede bir söz var: Kılıçla yaşayan kılıçla ölür.
 </p>
 <p>
  <strong>
   -İki yıl önce işinizden olduğunuz zaman bu kadar uzun zaman teklif gelmeyeceğini bekliyor muydunuz?
  </strong>
  <br/>
  Evet. Milliyet’ten atıldıktan sonra bir daha Türk basınında hiç çalışamayacağımı biliyordum.
 </p>
 <p>
  <strong>
   -2 yıldır sizi arayan soran var mı?
  </strong>
  <br/>
  Yok. Kimseyle konuşmuyorum. Kimseyi aramıyorum. Ama bu bir kırgınlık değil.
 </p>
 <p>
  <strong>
   -47 yıldır gazetecilik yapan insanın bir sürü dostu olmalı.
  </strong>
  <br/>
  Her zaman insanlarla aramda bir mesafe olmuştur. Şuna inanmışımdır. Birisinin evine gidip yemek yersen o adamın aleyhine bir şey yazamazsın artık. Onun için gidip o yemeği yeme.
 </p>
 <p>
  <strong>
   -Bu iki yılda neler yaptınız?
  </strong>
  <br/>
  Bu iki yılın birkaç ayını çok kızarak, üzülerek, çok kediye tekme atarak geçirdim. Ondan sonra dedim ki yeni hayatına alış. Ve kendine yeni bir şey bul.
 </p>
 <p>
  <strong>
   -Ne yaptınız yeni olarak?
  </strong>
  <br/>
  Kitap yazmaya başladım. Bir roman yazdım. O romanı bitirdim.
 </p>
 <p>
  <strong>
   -Konusu nedir?
  </strong>
  <br/>
  Konusuna hiç girmeyeyim. ‘Saklı Adam’ adında bir kitap. Bu kitabı yayınevine gönderdim, cevap bekliyorum. Basılsa da basılmasa da ikinci bir roman yazacağım. Ayrıca bir araştırma şirketine ayda 3 analiz gönderiyorum Türkiye ile ilgili. Hayatımı ondan kazanıyorum. O işi de kaybedersem satacağım burasını (evini ve bahçesini kastediyor).
 </p>
 <p>
  <strong>
   -Emekli oldunuz mu?
  </strong>
  <br/>
  Emekli oldum. Bin 200 lira maaş alıyorum.
 </p>
 <p>
  <strong>
   -Meslekte iyi paralar kazandınız mı?
  </strong>
  <br/>
  Evet. İyi paralar kazandım, yani gazetecilik açısından. Burasını biriktirdiğim parayla aldım. Her zaman yüksek maaş aldım. İşimi iyi yapmaya çalıştım.
 </p>
 <p>
  <strong>
   -Ahmet Taner Kışlalı mesleğe başlarken size ‘Zengin olamazsın ama iyi yaşarsın’ demişti.
  </strong>
  <br/>
  Evet, doğru söyledi. O sözü rehber olarak aldım. Zengin olmak istemedim hiçbir zaman. Hatta çok büyük bir silah tüccarı bir iş teklif etmişti, kabul etmedim. Çünkü bu işin bana verdiği özgürlük hoşuma gidiyor. Meslek hayatımın çok büyük bir bölümünü serbest gazeteci olarak geçirdim. Zengin insanlarda olmayan bir şey var bende: Vakit...
 </p>
 <p>
  <strong>
   -Bir gazetede yazı yazmayı özlediniz mi?
  </strong>
  <br/>
  Biri bana gel tekrar yaz dese muhtemelen hayır demeyeceğim gibi bir his var içimde. Ama yüzde yüz emin değilim.
 </p>
 <p>
  <strong>
   -Otosansür uygulamadınız mı kendinize?
  </strong>
  <br/>
  Hayır, hiçbir zaman. Yazılarımın kullanılmadığı oldu. Onu da pek umursamadım.
 </p>
 <p>
  <strong>
   -Milliyet ve Sabah, saygın geçmişlerini aratır hâle geldiler. Size göre imaj kaybettiler mi?
  </strong>
  <br/>
  Abdi İpekçi zamanındaki Milliyet çok saygın bir gazeteydi. Abdi İpekçi telefonu kaldırdığı zaman onunla konuşmayacak kimse yoktu. İpekçi yaşıyor olsaydı bugün her şey değişik olabilirdi. Bugünkü Milliyet, patronun ihsanlarıyla yaşayan bir gazete. Milliyet’in ölümü Aydın Doğan’ın Hürriyet’i almasıyla başladı. Aydın Bey doğal olarak Hürriyet’e konsantre oldu.
 </p>
 <p>
  <strong>
   -Sabah için ne düşünüyorsunuz?
  </strong>
  <br/>
  Sabah her zaman yürekler acısı bir gazeteydi. Şimdi daha beter oldu. Yayın hayatına ilk atıldığında yalan dolan haberlerle, insanların şerefiyle, haysiyetiyle oynayan bir gazeteydi. İyi gazetecilik yapmadılar. İyi gazetecilik sadece gazete satmak değildir.
 </p>
 <p>
  <strong>
   -8-10 aydır her gün paralel yapı manşetiyle çıkıyorlar.
  </strong>
  <br/>
  Bana Sabah’ın patronlarını söyle. Ne olabilir ki başka?
 </p>
 <p>
  <strong>
   -Mehmet Barlas için ‘bütün iktidarlar ölür, Mehmet Barlas ölmez, her iktidarın adamı’ deniyor bazı çevrelerce. Bu söylem rahatsız etmez mi bir gazeteciyi?
  </strong>
 </p>
 <p>
  Her hâlde etmiyor. Etse orada oturur mu? Veyahut da diyor ki böyle başa böyle tıraş.
 </p>
 <p>
  <strong>
   -Güç ve para mı o tercihleri yaptırıyor?
  </strong>
  <br/>
  Bence siz benden sonra Mehmet Barlas’la konuşun.
 </p>
 <p>
  <strong>
   -Aydın Doğan’ın her şeye rağmen duruşuna ne diyorsunuz?
  </strong>
  <br/>
  Aydın Doğan bence medyada en dik duran adamdır şu anda. Ve en doğru olanı yapandır. Yıkılmadan, ölmeden bu devreyi atlatmaya çalışıyor. Bunu yaparken de dik duruyor. Yani gazetesinde çalışan köşe yazarlarından da daha dik duruyor ve daha tutarlı politikası. O açıdan ona saygım var.
 </p>
 <p>
  <strong>
   -Cengiz Çandar’ın bir açıklaması oldu dergimize. ‘Bizimkiler rükûda, havuz medyası secdede’ diye.
  </strong>
  <br/>
  Namaz kılıyorsan yapacağın sonuçta secdedir (gülüyor). Ben ona derim ki “Cengiz’cim, bence sen namaz kılmıyorsun, sen hâlâ kafa tutuyorsun. Böyle deme.” Tarif yanlış. Cengiz Çandar rükûda mı?
 </p>
 <p>
  <strong>
   -O kendisi için söylemiyor. Yayın organları için söylüyor. CNN ve diğerleri...
  </strong>
  <br/>
  CNN bence secdede. Ama Hürriyet’in rükûda bile olduğuna inanmıyorum.
 </p>
 <p>
  <strong>
   -Doğuş Grubu’nun tavrını nasıl değerlendiriyorsunuz?
  </strong>
  <br/>
  Ferit Bey’in şirketlerinde çalıştım. Çok efendi bir insan. Ama hiçbir zaman niçin medyaya girdiğini anlayamadım. Belki bir merakı var. Bilmiyorum. Benim gibi züğürt insan ne yapar, parası olunca Bodrum’a gider. O kadar zengin bir insan da herhâlde parası olunca medyaya giriyor. Bugün istese kapatın der hepsini. Ödeyin tazminatları. Eve gider ve hesabına baktığında çıkan para onu etkilemez bile.
 </p>
 <p>
  <strong>
   -Turgay Ciner’i sormazsam ayıp olur...
  </strong>
  <br/>
  Turgay Bey’le de çalıştım. Sabah’tan da atıldım. Sabah’tan atılışım çok daha ilginç. Ankara’ya mülakat yapmaya göndermişlerdi. Tam mülakat esnasında telefon ettiler ve o anda oradan atıldım. Sebebi, benim köşemi başka türlü kullanmak istiyorlarmış.
 </p>
 <p>
  <strong>
   -Anlayamadım…
  </strong>
  <br/>
  Gerçek sebebi, benim yerime yazmak isteyen bir kişinin kurduğu komploya kurban gittim. Ama Sabah’ta çalışırken Turgay Ciner’i iyi ilişkileri olan bir insan olarak tanıdım.
 </p>
 <p>
  <strong>
   -Ciner’in şimdiki tavrı için neler söyleyeceksiniz?
  </strong>
  <br/>
  Ne yapsın? Ya gazeteyi kapatacak ya da böyle olacak. Aydın Doğan neden bunlar gibi değil? Çünkü Aydın Doğan gerçek gazete patronu. Ana işi bu. Yıllardır bunu yapıyor. Ama diğerleri öyle değil. Diyelim ki Hitler iktidara geldi. Sen de bir Almansın. Almanya’da yaşamaya devam etmek zorundasın. Herkes kahraman olamaz. Ben kendim için kahraman demiyorum. O adam burada yaşayıp burada işlerini götürmek zorunda. Kafasında izbandut gibi duran bir adam var: Erdoğan… Elinde celladın kılıcıyla! Ya kafayı vereceksin veyahut da dediğini yapacaksın. Dediğini yapıyorlar. Ama bizim Milliyet’in patronu buna gönüllü oldu. Bunlar (Ciner ve Şahenk) gazeteleri, televizyonları aldıkları zaman Erdoğan’ın elinde cellat kılıcı yoktu. Ne yapacağı belli değildi. Ama kılıcı eline aldıktan sonra gitti bizim patron Milliyet’i aldı. Belli ki kafanı kesecek. Ona göre davran. Ona göre davranıyor o da (Demirören’i kastediyor).
 </p>
 <p>
  <strong>
   -Kıbrıslı bir gazeteci olmanın zorluklarını yaşadınız mı Türkiye’de?
  </strong>
  <br/>
  Ben aslında Kıbrıslı olmanın değil, diğer gazetecilerden farklı olmanın bedelini ödedim. Hiçbir zaman bir siyasi partinin, bir mezhebin veya bir ideolojinin gazetecisi olmadım. Ama Türkiye’nin gazetecilik geleneğinde böyle bir şey var. Bir yere ait olacaksın, onun gözüyle dünyaya bakacaksın. Ben Türkiye’ye memleketini seven ve işlerin doğru gitmesi için ne yapılması gerektiğini düşünen bir adam olarak baktım. Aramızdaki fark buydu.
 </p>
 <p>
  <strong>
   -Bir gazetecinin kapıldığı en kötü hastalık bir yere bağlı olmak herhalde.
  </strong>
  <br/>
  Evet. Çünkü o zaman bir gazeteci değilsiniz. Bir müritsiniz veya bir siyasi parti fonksiyonerisiniz. Gazetecinin tarafsız olması lazım. Gazeteci gerçeği arar. Gazeteciler dünyanın en muhafazakâr insanlarıdır Türkiye’de. Hiçbir yeniliğe açık değiller. Aynı şeyi, 100 senedir aynı gelenekleri, alışkanlıkları, kötü gazeteciliği sürdürüyorlar.
 </p>
 <p>
  <strong>
   -Patronlar değişiyor, gazeteciler değişmiyor mu?
  </strong>
  <br/>
  Patronlar gazetecilik yapmak için değil, ihale almak için gazete alıyorlar. Böyle bir gazetecilik olamaz.
 </p>
 <p>
  <strong>
   -Bir yazınızda okudum, 1970’lerde siz de Ecevit hastalığına yakalanmışsınız.
  </strong>
  <br/>
  Evet, orada öyle bir hastalığım oldu. Ama atlattım. Ecevit’i çok sevmiştim ve bir şey yapabileceğini ummuştum. Ama bu benim saflığımdandı, gerçeklere dayanmıyordu. Nitekim Ecevit, Türkiye’nin en kötü başbakanlarından biri oldu ve gitti.
 </p>
 <p>
  <strong>
   -Sonrasında şöyle bir cümleniz de var: “Türkiye’de siyaseti izlerken hiçbir zaman kül yutmadım.”
  </strong>
  <br/>
  Evet. Ondan sonra politikacılara hep şüphe ile baktım. Bir sürü liberal, solcu meslektaşım Tayyip Erdoğan’ı desteklerken, ben Erdoğan’ın o demokrasi tramvayından bir gün ineceğini biliyordum.
 </p>
 <p>
  <strong>
   -Acaba şimdi Erdoğan’ın treninde olan gazeteciler de sizin o gün Ecevit’ten beklediğinizi mi bekliyor?
  </strong>
  <br/>
  Aynıdır diyemeyiz. Çünkü o günlerde biz 25-30 yaşlarındaydık. Ama bugün hepimiz 70-80’e dayandık. İnsaf artık. Aradan geçmiş 40 sene. Ne zaman uyanacak bunlar! Bugün olup bitenlerde bunların da payı vardır. Çünkü Erdoğan’a liberal kesimin oy vermesini sağladılar. Bırakalım hayal içinde yaşıyor olmalarını, bunlar gazetecilik de yapmıyor. Gazetecilik köşe yazarlığı değildir. Gazetecilik muhabirliktir. Araştırmak, telefonu kaldırıp insanlarla konuşmaktır. Bunlar eğer o zaman gidip birkaç bakanla konuşsalardı, Erdoğan’ın Avrupa Birliği’nden tarih          aldıktan sonra hiçbir şey yapmayacağını bilirlerdi. Ben nereden biliyordum bunu? Çünkü bakanıyla yemek yedim. “Yapmayacak bu adam.” dedi.
 </p>
 <p>
  <strong>
   -Kendi bakanı mı söyledi?
  </strong>
  <br/>
  Evet, kendi bakanı. O bakan şimdiye kadar bana yalan söylememişti. Aslında Erdoğan’ı düşündüğümüz zaman aklımıza böyle bir şey gelmeliydi. Çünkü o Kasımpaşalı bir Sünni ve Türk milliyetçisidir. Bir Sünni Türk milliyetçisinin Avrupa Birliği’nde işi yoktur. Çünkü o kültürü düşman biliyor.
 </p>
 <p>
  <strong>
   -“Biz de Sünni’yiz ve Türk’üz. AB bizi de almayacak mı?” derse insanlar…
  </strong>
  <br/>
  AB seni almak istemiyor konusu ayrı, sen AB’ye girmek istiyor musun konusu ayrı. Erdoğan, AB’ye girmek istemiyor.
 </p>
 <p>
  <strong>
   -Ahmet Davutoğlu’nun dış politikasını nasıl buluyorsunuz?
  </strong>
  <br/>
  Davutoğlu; imkânsız emeller peşinde koşan hayalperest, bir Neo Osmanlı’dır. Dış politikada bir tek kural vardır: Çıkar... Dostluk mostluk yoktur. ‘Nerede despot bir adam varsa biz onunla mücadele edeceğiz’ diyen adam çocuktur. Atatürk ve arkadaşları cumhuriyeti kurarken mazlum değiller miydi? Kim vardı yanlarında? Osmanlıyı batıran Birinci Dünya Savaşı ve Ortadoğu’dur. Çökmesinin en büyük sebebi orasını kontrol edememektir. Bunlar Türkiye’yi o çamurun içine tekrar soktu. Ben Ortadoğu’da macera aramadan önce kendi ülkeme konsantre olurdum. Evvela Türkiye’yi adam ederdim. Öyle yola çıktılar. Eğer o yolda devam etseydiler; Erdoğan Atatürk’ten 10 misli daha iyi bir isimle terk edecekti siyaset sahnesini. Ama egosundan, kızgınlığından her şeyi berbat etti. Yazık etti Türkiye’ye.
 </p>
 <p>
  <strong>
   -Bir ara dış politikamız da iyiydi ama...
  </strong>
  <br/>
  Evet. Başlangıçta Davutoğlu’nun dış politikası çok iyi gitti. Ve herkesle iyi geçindiler. Ama Arap Baharı başladı, bu politika bıçak gibi kesildi. Çünkü Türkiye, Suriye’de taraf tutmak zorunda kaldı. Esed’e karşı olan Sünnilerin tarafını tuttu. Ve sonrasında dış politikasını Sünnileştirdi. Türkiye Ortadoğu’da tamamen tarafsız kalacak, İsrail’le iyi geçinirken Filistinlilerin ayrı bir devlet olma hakkını destekleyecekti.
 </p>
 <p>
  <strong>
   -Çözüm süreci ile ilgili neler söyleyeceksiniz?
  </strong>
  <br/>
  Çözüm sürecinde Erdoğan’ın samimi olduğuna inanmıyorum. Çünkü Erdoğan’ın programında bugün aslında tek konu var: Gelecek seçimlerde anayasayı referandumla değiştirecek çoğunluğu kazanmak. Eğer orada o çoğunluğu alıp anayasayı değiştirmezse bu sistemi yürütemez. 330 milletvekilliğini alabilmesi için muhafazakâr Türklerin oyuna ihtiyacı var. Bugün kalkıp da Abdullah Öcalan’la, tırnak içinde ‘çocuk katili’ ile anlaşma imzalarsa ona kim oy verecek? Dolayısıyla dengede gitmek zorunda. Bu dengede giderken Kürtlerle anlaşma yapamaz. Ondan sonra da yapmayacak.
 </p>
 <p>
  <strong>
   -Daha geriye gidelim… Erdoğan ile 1994’te, o belediye başkanı iken tanıştınız ve size ‘Her şey çok güzel olacak’ dedi.
  </strong>
  <br/>
  Aslında her şey çok güzel olabilirdi. Yani ben şimdi böyle bağırıp çağırıyorum Erdoğan aleyhinde ama Erdoğan ve AKP çok çok iyi şeyler de yaptı. Bir defa ekonomiyi iyi yürüttüler. İkincisi alt tabaka denilen Türk halkının çoğunluğunun hayatını kolaylaştırdılar. Ve o katmanın cebine giren parayı artırdılar. Yüz sene iktidarda kalabilirdi ve Türkiye gerçekten çok mutlu bir ülke olabilirdi. Ama olmadı.
 </p>
 <p>
  <strong>
   -Neden?
  </strong>
  <br/>
  Çünkü Türkiye’deki yöneticilerin mantalitesi İttihat ve Terakki’den beri hiç değişmedi. Neydi o mantalite: Bu işin ne olacağını ve nasıl yapılacağını bir tek biz biliriz. Bugün aradan yüz sene geçti, Erdoğan diyor ki “Burada ne yapılacağını, tek ben bilirim.”
 </p>
 <p>
  <strong>
   -O yüzden de 100 yıl iktidarda kalma şansını yitirdi...
  </strong>
  <br/>
  Kalabilirdi iktidarda. Ama ne olacak? Türkiye’nin temel sorununu söyleyeyim mi size? Türkiye çok uluslu, çok dinli, çok aşiretli bir ülke. Aleviler, Sünniler, Kürtler, azınlıklar… Ama dominant olan Sünni Türkler. Geriye kalanlar eşit haklara sahip değil. Buna Sünni Türkler inanmıyor. Yahu o da benim gibi falan diyor. Hayır, senin gibi değil. Eğer herkesin hakları eşitlendirilmezse Türkiye ebediyen çalkalanacak. Ya da parçalanacak. Bunu yaz. Benim ömrüm belki yetmez ama göreceksiniz bunu.
 </p>
 <p>
  <strong>
   -Sünni Türk diyorsunuz ya, inançlı Sünniler de ‘Yüz yıldır laikler bizi ezdi’ diyor.
  </strong>
  <br/>
  Bunu kabul ediyorum. Fakat bu şu anlama gelmiyor: Şimdi biz iktidara geldik, biraz da biz onları ezelim. Eğer ben Sünni’ysem, eğer ben Fethullah Gülen’sem ve geçmişte bana yapılanları biliyorsam ve çok ızdırap çekmişsem ve bu yüzden Pensilvanya’da oturuyorsam; benim amacım başkaları Pensilvanya’da oturmasın, başkaları ızdırap çekmesin olmalıdır. Ben Gülen’in hayatını okudum. Samimi, dürüst bir insan olduğuna inanıyorum. Ona sempatim var. Ama Gülen cemaati ya da Sünniler, Aleviler, Kürtler veya Erdoğan; bunlardan biri olayı ‘benim dediğim olacaktır’a getirirse ben o zaman derim ki, kusura bakma, senin de diğerlerinden farkın yok. Ben diyorum ki Aleviler neden Sünniler kadar eşit haklara sahip değil? Çorum Olayları’nın olduğu günün ertesinde oradaydım. Çarşıda Alevilerin dükkânlarını işaretlemişler. Bunu şu anda yapmak ne kadar kolay biliyor musun?
 </p>
 <p>
  <strong>
   -Şu an bunu Erdoğan, Fethullah Gülen ve Hizmet Hareketine yapıyor. Cemaate yakın iş yerlerini, dernekleri kırmızıyla işaretliyor.
  </strong>
  <br/>
  Eğer felsefemiz tamam değilse, ahlakımız tamam değilse, hoşgörü ve adil davranma duygularımız yerinde değilse doğru yapamayız. Hata yaparız.
 </p>
 <p>
  <strong>
   -Paralel yapıya inanıyor musunuz?
  </strong>
  <br/>
  Hayır, inanmıyorum.
  <br/>
 </p>
 <p>
  <strong>
   Türkiye’de herkes müstakbel sanıktır
  </strong>
 </p>
 <p>
  <strong>
   -HSYK seçimlerinde Yargıda Birlik Platformu’nu hükümet destekledi. Bu sağlıksız bir durum değil mi?
  </strong>
  <br/>
  Bir ülke düşünelim, o ülkeyi yöneten kişi ve ailesinin yakınlarının, bakanlarının yolsuzluk yaptığına dair güçlü karineler var. Eğer o ülke Ortadoğu’daysa ve o ülkedeki yargı sistemi zaten sallantıdaysa bu olanların yaşanması kaçınılmazdır. Çünkü ya yargı sistemi değişecek ya cumhurbaşkanı. Cumhurbaşkanı değişmeyeceğine göre yargı sistemi cumhurbaşkanına uyacak. Nasıl gazete patronları emir kuluysa yargı da emir kulu olacak.
 </p>
 <p>
  <strong>
   -O zaman Türkiye gibi ülkelerde bu yaşanılanlar zaten olması gereken şeylerdi diyebilir miyiz?
  </strong>
  <br/>
  Bir ülkedeki en önemli şey adalettir. Eğer adalet bu şekildeyse o ülkede hiçbir şey olmaz. Çünkü hiçbirimiz güvende değiliz. Sen ve ben de bunları şu an konuştuğumuz için güvende değiliz. Başımıza, aklımızda olmayan şeyler gelir. Biz eğer dışarıdaysak, bizi içeride görmek istemedikleri için dışarıdayız. Türkiye öyle bir ülke oldu. Yıllarca önce ünlü bir ceza hukuku profesörü ‘Türkiye’de herkes müstakbel sanıktır’ demişti.
 </p>
 <p>
  <strong>
   -Erdoğan’a övgülerde bulunan savcı ve hâkimler gördük. Bu normal mi?
  </strong>
  <br/>
  Hayır, normal değil. O kadar laçka bir hâle gelmiş ki adam vicdanına ve hukuka göre davranmıyor, başkasının dediğine göre davranıyor. Paralel yapı dedikleri hikâye de yargıyı ele geçirip o yolsuzluk iddialarını örtbas etmek için kurulan senaryodur.
 </p>
 <p>
  <strong>
   -Böyle bir yapıya inanan bir sürü gazeteci var.
  </strong>
  <br/>
  Halkın yarısı da inanıyor. Bir şey söyleyeyim sana; ‘mış gibi’ yapmıyorlar. Artık her şey ortaya dökülmüş. Sen onlarla berabersen sana hayat hakkı var, değilsen yok. Git Ozanköy’de bahçende otur. Bitti. Kendi ve oğlu ile ilgili bantlar ortaya çıktıktan sonra yeni bir Erdoğan var önümüzde. Artık hiçbir şeyin durduramadığı... Obama, Amerika, hiç kimse umurunda değil.
 </p>
 <p>
  <strong>
   -17 Aralık’ı ilk duyduğunuzda ne hissettiniz?
  </strong>
  <br/>
  Dedim ki bu bir temizlik değil, hesaplaşma harekâtıdır.
 </p>
 <p>
  <strong>
   -Peki, Gezi olaylarını nasıl yorumladınız?
  </strong>
  <br/>
  Orada insanlar bıkmışlar, bu doğa katliamından, diğer liberal olmayan yasalardan. Kendiliğinden çıkmışlar, bir de ters bir tepki verilince büyümüş olay. Komplo falan tamamen hikâye. Başka despotları dinle onlar da aynı şeyi söylüyor. Onlar da dış mihrak diyor.
 </p>
 <p>
  <strong>
   -Aynı şey 17 Aralık için de söylendi. Darbe olduğunu düşünüyor musunuz?
  </strong>
  <br/>
  Hayır. Bu ne darbeydi ne darbe teşebbüsü.
 </p>
 <p>
  <strong>
   -İş dünyasının bu süreçte aldığı pozisyonu nasıl değerlendiriyorsunuz? TÜSİAD Başkanı istifa etti. Yenisi geldi.
  </strong>
  <br/>
  Onu konuşturtmuyor, seni de konuşturtmuyor. Çünkü bıçak adamın elinde. Ne oldu şimdi? Askerî vesayet değişti, Erdoğan vesayeti başladı. Aynı yerdeyiz.
 </p>
 <p>
  <strong>
   -Askerlerin durumunu nasıl karşılıyorsunuz? Geçenlerde en uzun MGK’yı yaptık.
  </strong>
  <br/>
  Orada açıklananın dışında çok önemli şeyler konuşuldu herhâlde. Çünkü ben aklı başında birinin hükümetin Ortadoğu politikasından endişe duyamayacağına inanmıyorum. Askerlerin de aklı başında olmadığını iddia edemeyiz.
 </p>
 <p>
  <strong>
   -Şu an 28 Şubat’ın askerleri yok.
  </strong>
  <br/>
  Hayır. Olmaması da iyi oldu. Artık siviller de kendi başlarının çaresine baksınlar, askeri çağırmadan.
 </p>
 <p>
  <strong>
   Erdoğan ile Gül arasında hiçbir fark yok
  </strong>
 </p>
 <p>
  <strong>
   -Bir yazınızda ‘demokrasi konusunda Gül’e ve Erdoğan’a güvenmiyorum’ dediniz. Erdoğan’ı anladım. Ama Gül’e neden güvenmediniz?
  </strong>
  <br/>
  Bence Erdoğan ile Abdullah Gül arasında sadece stil farkı var. Özde aynıdırlar.
 </p>
 <p>
  <strong>
   -Ama öyle görünmüyor.
  </strong>
  <br/>
  Çünkü Gül’ün kişiliği değişik. Daha yumuşak.
 </p>
 <p>
  <strong>
   -Batı’da eğitim aldı, demokrasiden etkilenmedi mi?
  </strong>
  <br/>
  Sanmıyorum. Gül, bütün bunlar olurken neden hiç sesini çıkarmadı? Gül başına geleni hak etti. Kenara itildi. Sıfırlandı. Ama sıfırlanmayı hak ettiği için sıfırlandı. Cumhurbaşkanı iken bir noter gibi davrandı. Hiç sual sormadı. İhale Yasası’nı defalarca değiştirdiler. Hepsini imzaladı. İhale yasasında yapılan sayısız değişiklikleri Metin Münir okudu, ne olacağını gördü de siz niye görmediniz, be kardeşim? İhalelerin görülmemiş bir biçimde keyfileştireceğini ben anladım, siz niye anlamadınız? Niye sesinizi çıkartmadınız? Siz çıkartmazsanız kim çıkaracaktı?
 </p>
 <p>
  <strong>
   -O da biletinin kesileceğini hissetmiş olabilir mi?
  </strong>
  <br/>
  Başında böyle olamazdı. Erdoğan bir günde böyle olmadı. Erdoğan’ın böyle olmasının nedeni önüne dikilecek cesareti gösteremeyenlerdir. ‘Beyefendi, yanlış yapıyorsunuz’ demedi kimse.
 </p>
 <p>
  <strong>
   -Diyeni de yanında tutmadı ki...
  </strong>
  <br/>
  Hayır. İlk geldiği zaman böyle değildi. Böyle olacağının ipuçları vardı. Ama böyle değildi. Kimse önüne çıkmadı. Erdoğan çok akıllı bir yönetici. Ne istediğini iyi biliyor, nasıl elde edeceğini de. Ve hiç insafı yok. Hiç de affetmez.
 </p>
</div>


Kaynak: [www.aksiyon.com.tr](http://www.aksiyon.com.tr:80/roportaj/aydin-dogan-yazarlarindan-daha-dik-duruyor_540141), [web.archive.org (arşiv bağlantısı)](http://web.archive.org/web/20150110191947/http://www.aksiyon.com.tr:80/roportaj/aydin-dogan-yazarlarindan-daha-dik-duruyor_540141)
