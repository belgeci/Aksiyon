# Güç birliğinden kavgaya…

*Behram Kılıç 2010.03.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bugün birbirlerine tahammül edemiyorlar. Ama dün aralarında hem rekabet hem dostluk hem de güç birliği anlaşması vardı.
  </font>
 </div>
 <div id="newsText">
  <font class="detail-text">
   <p class="MsoNormal">
    Her yıl Türk futbolunun kalbi en çok Galatasaray-Fenerbahçe maçlarında atıyor. Zira iki takım arasındaki maçlar 3 puandan öte anlamlar taşıyor. İki takım oyuncularından tutun da iki takım taraftarlarına kadar herkes haftalar öncesinden başlayarak bu derbiyi bekliyor. Geçen yıl, iki takım arasındaki maçların 100. yılıydı. Bu sene 101. yıla girildi. 1905’te kurulan Galatasaray ile 1907’de kurulan Fenerbahçe, futbol branşında ilk kez, 17 Ocak 1909’da karşı karşıya gelmişti.
   </p>
   <p class="MsoNormal">
    Şimdiki Fenerbahçe Şükrü Saracoğlu Stadı’nın bulunduğu ve ‘Papazın Çayırı’ diye adlandırılan yerde yapılan ilk maçı Galatasaray 2-0 kazanmıştı. İki takım arasında şimdiye kadar, dile kolay, 364 maç oynandı. Biz burada bu maçları tek tek ele alacak değiliz. Bugün birbirlerine tahammül edemeyen iki takımın dününe gideceğiz.
   </p>
   <p class="MsoNormal">
    Son yıllarda iki takım yöneticilerinin, futbolcularının, seyircilerinin birbirlerine karşı zaman zaman rekabetin dışına çıkan düşmanca tutumları hepimizi üzüyor. Hatta iki takımımızın taraftarları, geçen ay takımlarının Avrupa kupalarından elendikleri akşam sevindi! Sevinen önce F.Bahçelilerdi. Atletico Madrid’in G.Saray’ı elemesine sevindiler. Sonra G.Saraylılar sevindi. Lille’nin F.Bahçe’yi elemesine... Oysa dün böyle miydi?
   </p>
   <p class="MsoNormal">
    Önce kısa bir hatırlatma: F.Bahçe’nin 1907 yılında kurulmasından sonra G.Saray’da oynayan Fuat Hüsnü (Kayacan), Dr. Hamit Hüsnü (Kayacan), Galip (Kulaksızoğlu), Mazhar, Hasan Kamil, Dalaklı Hüseyin, bu takıma geçti. G.Saraylı yöneticiler, oyuncularının F.Bahçe’ye geçmesi karşısında tedbir alma gereğini duydu ve 1909’da futbolcularına başka kulübe gitmemeleri için taahhütname imzalattırdı.
   </p>
   <p class="MsoNormal">
    Evet, o gün başlamıştı rekabet ama bu iki takımımız yabancı takımlara karşı birbirlerinin yanındaydı. G.Saray, İstanbul Ligi’ne katılmadığı 1911-12 sezonunda ligdeki tek Türk takımı F.Bahçe’nin güçlenmesi için sarı-lacivertli takıma yardım teklif etti. G.Saray Kulübü, F.Bahçe’nin Strugglers adlı Rum takımına karşı yapacağı maç için F.Bahçe’ye bir yazı yazarak takımda forma giyen oyunculardan Emin Bülent, Celal ve ayrıca iki oyuncuyu daha sarı-lacivertli takıma verme teklifinde bulundu. F.Bahçeli yöneticiler bu teklifi uzun süre kendi aralarında tartıştı ve nazikçe geri çevirdi.
   </p>
   <p class="MsoNormal">
    1912 yılına gelindiğinde ise iki takım arasında resmiyete dökülen tarihî bir olay yaşanacaktı. G.Saray Başkanı Ali Sami Yen ile F.Bahçe’nin kaptanı Galip Kulaksızoğlu, ‘güç birliği’ için bir toplantı yaptı. İki takım yetkilileri, bir protokol düzenleyerek yabancı takımlara karşı güçlü bir Türk ekibi oluşturma konusunda anlaştı. Anlaşmaya göre, bu ekibin adı Türk Kulübü olacak, futbolcular göğsü kırmızı yıldızlı beyaz forma giyeceklerdi. Ayrıca iki kulüp ortaklaşa bir müze kurmayı da kararlaştırdı. Bu kararın ardından iki kulüp başkanı Ali Sami ve Hulusi beyler, 23 Ağustos 1328 (1912) tarihli bir dilekçeyle ‘Beynelmilel Olimpiyat Cemiyeti Memalik-i Osmaniye Şubesi Riyaset-i Alisi’ne başvurarak ‘Güç Birliği Tüzüğü’nü sundu. Fakat bu anlaşma o günkü savaş koşulları sebebiyle uygulanmadı. İki takımın ta o günlerde kararlaştırdığı bu güç birliği anlaşması, 1922 yılında kurulacak Millî Takım’ın tohumlarını atmıştı.
   </p>
   <p class="MsoNormal">
    Savaştan sonra ise iki kulüp yabancı ekiplere karşı karma takımlar kurarak mücadele verdi. F.Bahçe-G.Saray karması, 6 Ocak 1924 günü Macaristan’ın Ferencvaros takımıyla karşı karşıya geldi. Macar takımı maçı 3-0 kazandı.
   </p>
   <p class="MsoNormal">
    G.Saray-F.Bahçe karmasının en büyük başarısı ise 1925 yılındaydı. Futbol tarihimizde ‘Meşhur-u Âlem’ (dünyaca ünlü) adıyla nam salan Çek Slavia Prag takımı maç yapmak için 1925 yılında İstanbul’a geldi. Slavia, 1923 yılında da ülkemize gelmiş ve 4 hazırlık maçı yaparak ayrılmıştı. O maçlara dair birazdan bilgi vereceğiz. Biz şimdi, 1925 senesine, Taksim Stadı’na, Slavia’nın Galatasaray-Fenerbahçe karması ile oynadığı maça gidiyoruz.
   </p>
   <p class="MsoNormal">
    14 Ağustos 1925 günü Taksim Stadı’nda o günkü gazetelerin yazdığına göre mahşerî bir seyirci kitlesi önünde oynanan bu maçın kadrosu şöyleydi: Hamit Akbay (FB), M.Nazif Gerçin (FB), Cafer Çağatay (FB), Kemal Rıfat Kalpakçığoğlu (GS), Nihat Bekdik (GS), Sabih Arca (FB), Mehmet Leblebi (GS), Alaeddin Bayrand (FB), Zeki Rıza Sporel (FB), Bekir Refet (FB), Bedri Gürsoy (FB). Sahaya beyaz forma ve beyaz şortlu çıkan F.Bahçe-G.Saray karma takımı Çek takımına karşı ilk yarıyı 2-0 yenik kapatır. İkinci yarı ise sahada bambaşka bir takım vardır. O yıllarda futbol hayatını Almanya’da sürdüren ama F.Bahçe’nin bu maç için getirttiği Bekir’in üst üste attığı iki golle karma takım beraberliği yakalar. Bu moralle takımımız Meşhur-u Âlem diye lanse edilen Slavia’yı âdeta sahadan siler ve Topçu Kışlası’ndan bozma emektar Taksim Stadı tarihî günlerinden birini yaşar. Çek takımı, çok geçmeden Zeki Rıza’nın attığı golle yenik duruma düşer. Az sonra Zeki Rıza durumu 4-2 yapan golü atar. Neticeyi ise Bekir’in Slavia ağlarını sarsan golü belirler. Ve maç 5-2 biter. Binlerce seyirci Slavia’lı futbolcular kadar şaşkındır. Zira bu inanılır bir şey değildir. Neden diye sorduğunuzu duyar gibiyiz. 1923 senesine gidelim o zaman. Bu önemli galibiyettir; çünkü Meşhur-u Âlem Slavia takımı 1923 yılında da Türkiye’ye gelmiştir. Merkezî Avrupa Kupası sahibi Çek takımı 1923 yılında Avrupa’nın en iyi takımıdır.
   </p>
   <p class="MsoNormal">
    O takımı Türkiye’ye getirmeyi başaran ise İstanbul’a yerleşmiş eski ünlü Çek futbolcu ve o yıllarda hakemlik yapmakta olan Anton Kratky’dir. Ünlü takım İstanbul’da oynayacağı 4 maç için 4 bin lira ister. Ancak kulüplerimiz sadece 1500 lira toparlayabilir. Çek takımına geri kalan ücreti ülkelerinin tanıtımı için Çek devleti öder. Slavia takımı, Romanya üzerinden 12 Temmuz 1923’te İstanbul’a varır. Takımda o dönemin ünlü oyuncuları Hanya, Radsa, Zayfert, Capek, Vanek ve Stapel gibi yıldızlar vardır. Kafile Başkanı Dr. Pelikan, gazetecilere şunları söyleyecektir: “İstanbul’da yapacağımız 4 maçı da 7-0 kazanacağız.”
   </p>
   <p class="MsoNormal">
    Çekler, ilk maçı 13 Temmuz 1923 günü Taksim Stadı’nda G.Saray ile oynar. Maç 7-0 biter. 15 Temmuz günü Altınordu ile oynanan maç da 7-0 biter. 17 Temmuz günü ise rakipleri İstanbul şampiyonu F.Bahçe’dir. Maç bir ara 7-0’a gelir. Ancak ‘beleş’ lakaplı Ömer Bey’in ünlü kaleci Hanya’yı mağlup etmesi ile skor 7-1 olur. Slavia bu gole çok sinirlenir ve kalan dakikalarda 3 gol daha atarak maçı 10-1 kazanır. Seyirciler ise maçtan sonra Beleş Ömer’i attığı bu golden dolayı omuzlara alır. Çek takımı 18 Temmuz’da çıktığı son maçta ise F.Bahçe-Altınordu takımlarından oluşan karma ekibi 7-3 mağlup ederek Türkiye’den ayrılır. Bu yüzden F.Bahçe-G.Saray karmasının 1925 yılında kazandığı galibiyet büyük önem taşımaktadır.
   </p>
   <p class="MsoNormal">
    Dün iki takım yöneticileri ve oyuncuları güç birliği anlaşması yaparak yabancı takımlara karşı oynuyordu. Bugün ise iki büyük camianın ileri gelenleri aynı masada bile yemek yemiyor. Yine dünden güzel bir örnekle yazıyı bitirelim. 9 Mart 1923’te oynanan F.Bahçe-G.Saray maçını sarı-lacivertliler 4-0 kazanır. Maçtan sonra iki takımın futbolcu ve yöneticileri İstiklal Caddesi’ndeki Chat Noir Pastanesi’nde toplanıp birlikte çay içer ve sohbet eder. Bu toplantıda konuşan G.Saray Kulübü Genel Sekreteri Emin Bülent (Serdaroğlu) Bey, iki kulüp arasındaki rekabeti övdükten sonra sporun güzel olan yanını dile getirir ve kazandıkları galibiyetten dolayı F.Bahçeli futbolcuları kutlar. Darısı, bundan sonrasına...
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-26426-38-guc-birliginden-kavgaya%E2%80%A6.html), [web.archive.org (arşiv bağlantısı)](http://web.archive.org/web/20140924041623/http://www.aksiyon.com.tr/aksiyon/haber-26426-38-guc-birliginden-kavgaya%E2%80%A6.html)
