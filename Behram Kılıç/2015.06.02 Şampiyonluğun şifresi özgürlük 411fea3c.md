# Şampiyonluğun şifresi özgürlük

*Behram Kılıç 2015.06.02*

<div class="pNewsDetailMainContent ctx_content" itemprop="articleBody">
 <p>
  Galatasaray’ın şampiyonluğunda aslan payı Hamza Hamzaoğlu’nun. risk alarak takımın başına gelen genç teknik adam, futbolcuları özgür bıraktı. Oyuncular, özgürlüklerinin karşılığında ona şampiyonluk hediye etti.
 </p>
 <p>
  Taktik, fizik gerekli ama futbolcuyu rahat bırakmak lazım. Futbolcu kendini ifade edecek. Hamzaoğlu bunu yaptı. Futbolcular rahatladı. Yüzleri gülmeye başladı. Bu da her şeye yansıdı. Mütevazı davrandı. Futbolcular da mutluluklarına sebep olan hocaya güzel bir hediye verdi.” Bu sözler, Galatasaray Kaleci Antrenörü Claudio Taffarel’e ait. “Yaklaşımı bana Jose Mourinho’nunkini hatırlatıyor.” cümlesi Wesley Sneijder’e, “Onun gelişi kırılma anıydı.” sözleri de kaptan Selçuk İnan’a...
 </p>
 <p>
  Sezon öncesi Roberto Mancini ile yollarını ayıran, bir başka İtalyan teknik adam Cesare Prandelli’ye görevi veren, arada yönetim değişikliğine giden, Avrupa’ya veda eden ve ligde bir türlü istikrarı yakalayamadığı için Hamza Hamzaoğlu’nu takımın başına getiren Galatasaray, hocanın oyuncu grubunu özgür bırakması sayesinde Süper Lig’de 20. şampiyonluğa ulaşıp 4. yıldızı takan ilk kulüp oldu.
 </p>
 <p>
  O gelmeden önce takım âdeta bir boşlukta gibiydi. Şampiyonlar Ligi’nde karşılaştığı Borussia Dortmund ve Arsenal’den 4 gol yiyip elenmişti. Oyuncu grubunun morali bozuk, yerli yabancılar birbirine küs, taraftarın hedefindeki kaptan Selçuk içerideki maçlarda ıslıklanıyor, Burak eski günlerinden uzak, teklifler alan Sneijder’in kafası karışıktı. Futbol adına yokları oynayan, yedeklerin kadroya girmelerinin mümkün görünmediği, birliktelikten, ruhtan ve beklentiden uzak bu hava Belçika’da Anderlecht’e 2-0 kaybettikleri maç gecesine kadar sürdü.
 </p>
 <p>
  Bu yenilgi sonrası yeni yönetimin etkili isimlerinden Abdurrahim Albayrak ve Ali Dürüst, yeni hoca için düğmeye basmıştı. 26 Kasım gecesi aradıkları ilk isim Hamza Hamzaoğlu’ndan başkası değildi. Kadere bakın ki aynı gün Hamzaoğlu’nun 81 yaşındaki babası vefat etmişti. Yöneticilerin teklifi 1 Aralık günü imzaya döküldü. Hamzaoğlu 6 aylığına göreve geliyordu. Aslında büyük bir risk de almıştı.
 </p>
 <p>
  Daha takımla tanıştığı anda futbolcuların yüzleri gülmeye başladı. Pozitif enerjisiyle ortamı bir anda değiştirdi. Hamzaoğlu sayesinde Selçuk, Burak, Yasin gibi oyuncular performanslarının üzerine çıktı. Fıtık ameliyatı olan Melo bile bir an önce sahalara dönmek istedi. Son Galatasaray kongresinde yarışan 3 başkan adayının da seçim vaadi olmayı başardı. 6 aylığına geldi, risk aldı ama sonunda başardı. O geldiğinde sahaya kendi başına bir şeyler yapmak isteyen ancak takım olarak bir şeyler yapamayan bir kadro vardı. Bu ‘ben’li kadroyu ‘biz’e dönüştürdü.
 </p>
 <p>
  Devre arası Veysel Sarı, Umut Gündoğan, Gökhan Zan’la yolları ayırdı. 4-2-3-1 sistemini oturttu. Burak’ı geriden hücuma katmaya başladı. Selçuk’u biraz öne, Melo’yu biraz geriye çekti. O gelmeden takım uzun toplarla çıkıyordu. Hoca ise pas yaparak ileri çıkmayı tercih etti. “Araba aynı araba aslında baktığınızda, otobana çıkmış, gidecek ama el freni çekili unutulmuş. Biz ona müdahale ettik sadece.” diyordu mütevazılığı elden bırakmayarak.
 </p>
 <p>
  Lig yarışında takım kimi zaman 3. sıraya düştü, kimi zaman zirveye çıktı. Bazı maçlardan sonra kendini bile eleştirdi. Mesela, 2-2 sona eren Başakşehir maçından sonra yanlış oyuncu değişiklikleri yaptığını söyledi.
 </p>
 <p>
  İlk günlerde “Ben sadece onların burada mutlu olmaları için çalışacağım.” demişti. Futbolcular mutlu oldu ve bu mutluluk Galatasaray’a 20. şampiyonluğu getirdi.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/sampiyonlugun-sifresi-ozgurluk_551097), [web.archive.org (arşiv bağlantısı)](http://web.archive.org/web/20151217132623/http://www.aksiyon.com.tr/futbol/sampiyonlugun-sifresi-ozgurluk_551097)
