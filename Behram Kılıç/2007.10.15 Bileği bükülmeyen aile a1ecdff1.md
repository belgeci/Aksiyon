# Bileği bükülmeyen aile

*Behram Kılıç 2007.10.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Beş üyeli Günaçtı ailesinin tüm fertleri lisanslı sporcu. Hem de bilek güreşi branşında. Türkiye şampiyonluklarına ambargo koyan aile bireylerinin “bilek maceralarını” dinledik. Bilek güreşinde pazunun fazla bir önemi olmadığını da öğrendik.
  </font>
 </div>
 <div id="newsText">
  <font class="detail-text">
   Türkiye’de bir ailenin tüm bireylerinin spor yapabileceğini, üstelik aynı branşta boy gösterebileceğini hiç düşündünüz mü? 5 kişilik Günaçtı ailesinin tüm fertleri spor yapıyor. Hem de öyle her babayiğidin yapabileceği bir branşta değil, bileğine güvenenlerin boy gösterebileceği, konsantrasyon ve güç isteyen bir dalda arz-ı endam ediyorlar. Aile bireyleri son yıllarda ülkemizde hızla yayılan bilek güreşinde âdeta herkese ders veriyor. Onlar, sıradan hedeflerin peşinde koşmuyor, sporla vakit geçirmek için de uğraşmıyorlar; bilakis Türkiye ve dünya şampiyonluklarına ambargo koyuyor, kazandıkları madalyalara sürekli yenisini ekliyorlar. Evet; bilek güreşi hocası baba Salih Günaçtı, anne Hatice Hanım ve kızları Nazlı, Berna ve Esra’dan oluşan ailenin Türkiye’de bileği bükülmüyor. Peki bu nasıl olmuş?
   <br/>
   <br/>
   Salih Günaçtı, hem baba hem de bilek güreşi hocası olunca sözü de o alıyor. En başından başlıyor, aile köklerinden: “Ben Düzceliyim; ama oraya Trabzon’dan göç ettik. Güç genlerimde vardı. Babam güreşçiydi. Dedem güreşçiydi. Ailede boksörler vardı. Tabii genlerdeki güç bize geçti. Ama biz güreşmedik. Bilek tuttuk. 25 senedir de bilek güreşi yapıyorum. Önce arkadaşlar arasında başladı, daha sonra profesyonelliğe kaydı.”
   <br/>
   <br/>
   SALİH, BEN BUNLARIN HEPSİNİ YENERİM!
   <br/>
   <br/>
   Salih Günaçtı hem sporcu hem hoca. İstanbul Bilek Güreşi Kulübü’nün hocası. Ailenin diğer fertlerinin bu spora başlaması da tamamen onun sayesinde olur: “Çoluk çocuk turnuvalara gidiyordum. Bir gün İstanbul-Pendik’teyiz. Belediyenin erkek ve bayanlar için düzenlediği bilek güreşi turnuvası var. Bizim hanım da beni izlemeye geldi. Salonda oturuyor. Aynı zamanda bayan müsabakalarını izliyor. Ben o sıra yanına gittim. Kulağıma eğildi, Salih dedi, ben bunların hepsini yenerim.”
   <br/>
   <br/>
   “Demez olaydım” diyor Salih Bey’in eşi Hatice Hanım: “O ana kadar bilek güreşi hiç yapmamıştım. Salih gitti, organizasyon komitesine benim de ismimi yazdırdı.” Salih Bey eşine haber vermeden kendi ifadesiyle işi bitirmişti. “Organizasyonu düzenleyen arkadaşımdı. Benim hanımı yaz dedim. Abi kaç kiloya yazayım dedi. 50 kiloya yaz gitsin dedim.” Müsabakalar devam ediyordu. Sıra 50 kiloya gelmişti. “Anons yapıldı. 50 kiloda ismini şimdi hatırlamıyorum, bir bayan arkadaşla benim ismim okundu. Sağa sola baktım. Acaba aynı isme benzeyen biri var mı diye. Hiç kimse kalkmıyor yerinden. O an oldukça heyecanlandım. Salih yanıma geldi. Yok dedim, ben gitmiyorum.”
   <br/>
   <br/>
   Olup bitenden habersiz Hatice Hanım, o gün başörtülüydü. Aynı zamanda utanıyordu. Ama salondakilerin ona doğru yoğunlaşan bakışlarından kurtulmak için kendisini piste attı. “İlk maçını aldı. Ben ona bakıyor, gülüyorum. Bileği tutmasını bile bilmiyor. Teknik yok. Ama o gün orada üçüncü oldu.” diyor Salih Bey.
   <br/>
   <br/>
   Ertesi gün bir sürpriz daha bekliyordu Hatice Hanım’ı: “Telefon susmak bilmiyor. Yerel bir gazeteye çıkmışım. Başörtülü olduğum için benim fotoğrafımı koymuşlar. Gazeteyi gören arkadaşlarım telefon üstüne telefon ediyor, ‘meşhur oldun’ diye.” Hatice Hanım çocuklarını büyütmek için zaman zaman ara verdiği bu branşta defalarca Türkiye şampiyonu oldu. En büyük başarısı ise Kanada’da elde ettiği dünya ikinciliğidir.
   <br/>
   <br/>
   Salih Bey’in eşinden başlayarak aileye bulaştırdığı bilek güreşi daha sonra üç kızına da sirayet edecektir. Nazlı, ikizler Berna ve Esra da anne ve babalarının izinden gidecek, kilolarında Türkiye şampiyonlukları elde edeceklerdir. Onların hikâyesine geçmeden önce Salih Bey’in söyleyecekleri var: “Bir bilek güreşçisi için güç önemli. Normal bir insanı yetiştirip biraz mesafe kat ettirirsin. Ama bir insanın genlerinde güç varsa onu yönlendirmen, onu eğitmen ve onda daha başarılı sonuçlar alman çok kolay. Bizim çocuklar da bize çektiler (gülüyor).”
   <br/>
   <br/>
   EN GÜZELİ, SINIFTAKİ ERKEKLERİ YENMEKTİ
   <br/>
   <br/>
   Salih Bey’in ilk Türkiye şampiyonasına gönderdiği kızı Esra oldu. “Evde dambıllar vardı. Onları kaldırıyorduk. Zaman zaman babamla birlikte yarışmalara da gidiyorduk. Babam da bizi birbirimizle kızıştırıyordu. ‘Bakalım hanginiz dambılları elinden bırakmayacak’ diye. Kardeşimle 10 yaşındaydık. Ablam da 11 yaşında.” Salih Bey kızı Esra’yı 15 yaşına gelince Afyon’da Türkiye Gençler Şampiyonası’nda yarıştırdı. “Bende heyecan vardı. Ama ilk yarışmamda Türkiye 3.sü oldum. Sonra eve geldim. Nazlı’ya ve Berna’ya hava atıyorum. Onlar da benden sonra başladılar. Artık hep beraber antrenmanlara gidiyorduk.” Üç kız, babaları hocaları olunca işler daha kolay olacak zannettiler; ama daha fazla çalışacaklarını bilmiyorlardı. 19 yaşındaki Esra’nın şu ana kadar bir Türkiye 1.liği, iki Türkiye 2.liği bulunuyor. “Ama hepsinden güzeli, lisede okurken sınıftaki erkekleri yenmekti.” diyor.
   <br/>
   <br/>
   Üç kız kardeş aralarında maç yaptıklarında da Esra ön plana çıkıyor. Çünkü kilosu fazla. İkizlerden Berna da Türkiye Şampiyonluğu elde etmiş. Ancak Türkiye’yi yurtdışında temsil edecekken, karşısına ceza engeli çıkmış: “Bilek güreşinin şu an ayrı bir federasyonu bulunmuyor. Vücut Geliştirme Federasyonu’na bağlıyız. Benim birinci olduğum yıllarda Vücut Geliştirme Federasyonu doping yüzünden cezalı olduğu için yurtdışı müsabakalarından men edilmişti. Bundan maalesef biz de etkilendik.”
   <br/>
   <br/>
   İkizlerin ablası Nazlı ise bu spora başlarken babasına ilk ‘vücudumu etkiler mi’ diye sorduğunu anlatıyor: “Hani belli bir yaş yapıp bıraktıktan sonra ‘vücutta sarkma olur mu, hantal bir yapı alır mıyım’ gibi korkularım vardı. Babam, ‘olur mu öyle şey’ diyerek beni bu sporu yapmaya ikna etti.” Nazlı diğer kardeşlerden farklı olarak ilk yıllar fazla antrenman yapmaktan oldukça şikayetçidir: “Bırakmayı düşünmeye başladım. Babam dedi ki Çankırı’da şampiyona var. Sen orada bir müsabakalara çık, ondan sonra bırakıp bırakmama kararını verirsin.” Nazlı, Çankırı’da gördükleri karşısında ve yaşadığı heyecan sebebiyle bilek güreşine devam kararı aldığını söylüyor. Bu sporu yaparken bayan da olsalar karşılaştıkları rakiplerinden nefret etmeye başladıklarını dile getiriyor.
   <br/>
   <br/>
   KIZIM, ABLANA YENİL!
   <br/>
   <br/>
   Kızlar herhangi bir şampiyonada birbirlerine karşı yarışmış mıydı? “Evet diye atılıyor Berna. 45 kiloda ablamla finalde karşılaştım. Babam bana dedi ki ‘sen yenil’, ben de ablama maçı verdim. Yoksa onu yenecek gücüm vardı.” Salih Bey o karşılaşmayı hatırlıyor ve savunmaya geçiyor: “Berna o sıralar gençlerde müsabakalara çıkıyordu. Nazlı ise büyüklerde. Ben ‘Nazlı yensin. Avrupa Şampiyonası’na o gitsin’ diye düşündüm. Ama aynı yıl üniversiteyi kazandı ve Avrupa Şampiyonası’na gidemedi.”
   <br/>
   <br/>
   Bilek güreşinin federasyonu olmadığı için yurtdışı müsabakalara katılmak da bir hayli sorun oluyor. Genelde bu şampiyonalar için bütçe ayrılmıyor. Haliyle müsabıklar Türkiye’yi temsil etmek için tamamen kendi ceplerinden harcama yapmak zorunda. Bu mecburiyet karşısında çoğu Türkiye şampiyonu, uluslararası yarışmalara katılamıyor ya da katılmakta zorlanıyor. Federasyon sadece bedensel engellilerin yurtdışı harcırahlarını karşılıyor.
   <br/>
   <br/>
   Ödül yönetmeliği de pek tatmin edici değil. Salih Bey’in adeta bamteline dokunuyoruz: “Mesela Avrupa Şampiyonası’na gittin. Kilonda 5 kişi var. Sen şampiyon olsan da ödül alamıyorsun. Çünkü yönetmeliklere göre bir sıklette 5’ten fazla sporcunun yarışması gerekiyor.” Eğer 5’ten fazla sporcu yarışıyorsa elde edilecek birincilik bilek güreşçisine en fazla 30 milyar ödül kazandırıyor. Hal böyle olunca da bol bol madalya kazanan sporcular bilek güreşine biraz da hobi olarak bakmaya başlıyor.
   <br/>
   <br/>
   RAKİBİ ALT ETMENİN PÜF NOKTALARI
   <br/>
   <br/>
   Bilek güreşinin farklı çalışma teknikleri var. Salih Günaçtı şu an İstanbul-Maltepe’de İstanbul Bilek Güreşi Kulübü’nün sporcularını eğitiyor. Silivri’den bile sporcular geliyor salona. “Falan yerde biri var dedikleri zaman atlayıp gidiyorum. Deniyorum. Çünkü kimin ne kadar yetenekli olduğunu bilemezsiniz” diyor Salih Bey. İlk denemeyi kendisiyle yapıyor. Eğer kendisini zorlayan olursa antrenmana davet ediyor. Salih Bey, sporcularına daha çok çekiş tekniğini uygulattığını belirtiyor: “Bu teknik bütün tekniklerin üzerinde gelir. Rakip basınçla girse, hukla girse de bu tekniğe karşı bir şey yapamaz.” Bu sporda bilinenin aksine pazunun hiçbir önemi yok. Olay kolun dirsek ile el arasında kalan kısmının gücüyle alakalı. ‘Omuzla yüklenirsen, omzun şiddetli ağrır. Omuz kullanılmaz bilek güreşinde. Marifet pazuda olsa bütün vücutçular bilek güreşi yapardı’ diyen Salih Bey. “Herkesin  güçlü bir yeri vardır. Ama sen bunu bilmiyorsun. Önemli olan kolunun güçlü olduğu yeri bilmendir. Onu herkes çözemez. Bunu biz biliriz. Bütün mesele rakibin en güçsüz yerini senin en güçlü yerinle alt etmendir.” şeklinde konuşuyor.
   <br/>
   <br/>
   Salih hoca, bilek güreşinin Türkiye’deki durumunu iyi görüyor. Yurt çapında 3 bine yakın lisanslı sporcu bulunduğunu belirtiyor. Türkiye’de 1998 yılında resmî statüye kavuşan bilek güreşi branşı, önce Herkes İçin Spor Federasyonu, ardından beyzbol ve son olarak Vücut Geliştirme Federasyonu’na bağlı bir şekilde faaliyetlerini sürdürüyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-17000-38-bilegi-bukulmeyen-aile.html), [web.archive.org (arşiv bağlantısı)](http://web.archive.org/web/20141101143427/http://www.aksiyon.com.tr:80/aksiyon/haber-17000-38-bilegi-bukulmeyen-aile.html)
