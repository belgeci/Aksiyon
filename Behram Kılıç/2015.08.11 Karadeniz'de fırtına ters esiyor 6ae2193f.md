# Karadeniz'de fırtına ters esiyor

*Behram Kılıç 2015.08.11*

<div class="pNewsDetailMainContent" itemprop="articleBody">
 <p>
  Trabzonspor, ibrahim Hacıosmanoğlu döneminde tarihinin en problemli günlerini yaşıyor. 47 futbolcu, 6 teknik direktör transfer eden başkan, klübün borcunu da 175’ten 400 milyona çıkarttı. Ortada ise ne başarı var ne de umut...
 </p>
 <p>
  1984’ten beri resmî şampiyonluğu bulunmayan Trabzonspor, son birkaç sezondur her sabah yeni bir sorunla güne uyanıyor. Trabzonspor’un pek de alışık olmadığı bu problemler 3 Temmuz Şike Süreci’yle başladı. Şike sürecinde F.Bahçe ile sürtüşme yaşayan Trabzon camiası kendi içinde birlik ve beraberliği sağlayamadı. Bu çözülme Sadri Şener yönetimine olağanüstü seçim kararı aldırdı. 26 Mayıs 2013’teki seçimde ise İbrahim Hacıosmanoğlu başkan seçildi. Ne olduysa da ondan sonra oldu.
 </p>
 <p>
  Şampiyonluklarının şikeyle çalındığını düşünen taraftarlar, “Takımlar ayrı, kişiler ayrı yargılansın” diyerek sürece müdahil olan dönemin başbakanı Erdoğan’a tepkiliydi. Bu tepki, Trabzonspor’un son genel kurulunda aday olan, ekibi ve projeleriyle akla mantığa yatkın bir başkan profili çizen işadamı Muharrem Usta’nın 75 oy farkla seçimi kaybetmesine sebep oldu. Usta’nın, AKP’nin adayı olduğunu düşünen delegeler gerek iktidar ve gerekse spor camiasındaki adalet karşıtlarına meydan okuyacağına inandıkları İbrahim Hacıosmanoğlu’nu başkan seçti.
 </p>
 <p>
  Hacıosmanoğlu koltuğa oturduğunda kulübün 175 milyon lira borcu vardı. İlk sözü, “Trabzonspor Başkanı konuşmaz, icraat yapar” oldu. Padişah gibi olmayacağını söyledi. Herkesi takımın etrafında toplayacağı sözünü verdi. Peki, öyle mi oldu?
 </p>
 <p>
  Hacıosmanoğlu’nun en büyük vaadi, 2010-11 Süper Lig şampiyonluk kupasını Trabzon’a getirmekti. Koltuğundaki ilk aylar şike sürecini sürekli gündemde tuttu. Kâh federasyonla kâh F.Bahçe Başkanı Aziz Yıldırım’la kavga etti. Eleştirileri saygı ve fair-play çizgisini aşınca da federasyon tarafından ağır cezalara çarptırıldı. Şubat 2015’te Trabzonspor’un F.Bahçe ile oynayacağı maç öncesi hakem Bülent Yıldırım’ı telefonla aradığını açıklayarak spor kamuoyunu âdeta şaşkına çevirdi. Bu hareketinin karşılığı 180 gün hak mahrumiyeti ve 210 bin liralık para cezası oldu.
 </p>
 <p>
  Hacıosmanoğlu, “Kulübün içine siyaset sokmayacağız” demesine rağmen seçildikten birkaç hafta sonra AK Parti’nin İstanbul Kazlıçeşme’deki mitingine katılıp kalabalığı selamladı. ‘Başörtüsü mağduru olduğu için mitinge katıldığını’ söyledi. Bu davranışıyla Trabzon camiasından büyük tepki aldı. Ayrıca 17 Aralık yolsuzluk soruşturmasının başrolünde yer alan Reza Zarrab’la da çeşitli zamanlarda bir araya gelerek yine taraftarların tepkisini çekti. Zarrab’ın Trabzonspor’a 2,5 milyon Euro bağışta bulunduğu haberi de  camia tarafından tepkiyle karşılandı.
 </p>
 <p>
  Trabzonspor Başkanı’nın tepkilere aldırdığı yoktu. Hatta öyle bir harekette bulunacaktı ki camianın ileri gelenlerinin yanı sıra kendi yönetiminde bulunanlar bile ‘bu kadarına pes’ diyecekti. Şike sürecinde Trabzonspor’un taleplerinin çoğunu işleme bile koymayan Futbol Federasyon Başkanı Yıldırım Demirören’e hazirandaki seçimlerde destek verecekti. Bu desteği yönetimde 5 yöneticinin istifasına yol açtı. Böylece, Hacıosmanoğlu’yla yola çıkan 21 kişiden 12’si istifa etmiş oldu.
 </p>
 <p>
  Arka arkaya gelen istifalar sonrası İbrahim Hacıosmanoğlu olağanüstü seçim kararı aldığını açıkladı. Hatta kongrede aday olmayacağını da söyledi. “Padişah gibi koltuğa yapışmayacağız” diyen Hacıosmanoğlu, koltuğu bırakmak niyetinde değildi oysa. Demirören’i desteklemesinden dolayı bir protesto da şike sürecini kulüp adına yürüten Trabzon Hukuk Kurulu üyelerinden geldi. Kurul, topluca istifa etti.
 </p>
 <p>
  <strong>
   2 yılda 6 teknik direktör
  </strong>
 </p>
 <p>
  O, gerçekten çok farklı bir başkandı. Göreve gelir gelmez Trabzonspor’un o zamanki teknik direktörü Tolunay Kafkas ile yollarını ayırdı. Tek taraflı sözleşme feshinden dolayı Trabzonspor’un kasasından 1,8 milyon dolar çıktı. Kafkas’ın yerine Mustafa Reşit Akçay’ı teknik direktörlüğe getirdi. Akçay’ın 2013-14 sezonunun ikinci yarısının ilk haftalarındaki istifasından sonra yardımcısı Hami Mandıralı ile sezonun geri kalanı tamamlandı. Mandıralı kendisine zorunluluktan dolayı verilen görevinde başarılı olmasına rağmen sezon sonu kapı önüne konacaktı. Sonrasında Boşnak Vahid Halilhodziç takımın başına getirildi. Ardından 14 günde 9 oyuncu takıma katıldı. Bu oyuncular arasında Avrupa’da isim yapmış Oscar Cardozo da vardı. Ancak işler beklendiği gibi gitmedi. 4 ay görevde kalan Halilhodziç ile 980 bin Euro tazminat karşılığında ayrılık kararı alındı. Bu transferin maliyeti 1,6 milyon Euro olmuştu.
 </p>
 <p>
  Ardından Ersun Yanal ile 1,5 yıllığına anlaşma imzalandı. Yanal o sezonu tamamladı ancak bu sezonun açılışına birkaç gün kala Yanal ile çalışmama kararı alındı. Bunda Süleyman Hurma’nın sportif direktörlüğe getirilmesinin de etkisi vardı. Bu ayrılık da kulübe pahalıya mal oldu, hocaya 440 bin Euro tazminat ödendi.
 </p>
 <p>
  Âdeta teknik direktör öğütme makinesine dönen Hacıosmanoğlu’nun takımın başına getirdiği son isim Şota Arvaladze. Yıllık 1 milyon 200 bin Euro alacak Şota da Bordo-Mavili günlerine sorunlarla başladı. Makedonya temsilcisi Rabotnicki ile oynanacak Avrupa Ligi maçı öncesi kaleci Onur, Sportif Direktör Süleyman Hurma ile yaşadığı tartışma sebebiyle kamptan gönderildi. Trabzonspor taraftarı Hurma’ya tepki gösterince önce o, ardından da Şota istifa etti. Ama bir gün geçmeden önce Hurma, birkaç saat geçmeden de Şota ikna edilerek tekrar takımın başına döndürüldü. Kadro dışı bırakılan Onur’un da özür dilemesi ya da dilettirilmesi sonucu kriz sona erdirildi. UEFA Avrupa Ligi’nde Rabotnicki’ye elenmek ise camiada moralleri iyice bozdu.
 </p>
 <p>
  <strong>
   3 sportif direktör, 47 transfer
  </strong>
 </p>
 <p>
  Başkanlığa aday olduğu günlerde Fatih Tekke’yi sportif direktör yapacağını söyleyen ama bu sözünü tutmayan Hacıosmanoğlu’nun bu göreve getirdiği ilk isim Ünal Karaman’dı. Ancak Karaman, başkanın müdahalelerine dayanamayarak istifa etti. Hurma, bu görevdeki 3. isim. 20 yıl önce de Trabzonspor’da benzer görevde bulunan Hurma’nın geçen günlerde sarf ettiği “Trabzonspor’un üzerinden dozer geçmiş” sözü, Hacıosmanoğlu’nun kulübü getirdiği noktanın tek cümlelik özetiydi.
 </p>
 <p>
  Mevcut başkanın kulübe en büyük zararı ise akıl almaz futbolcu transferleri sürecinde yaşandı. İlk 2 sezon âdeta rekor kırarak 40’a yakın futbolcuya imza attırdı. Bu sezon ise 7 oyuncu ile anlaştı ama transfer halen devam ediyor. Söz konusu transferlere milyonlarca lira harcandı. Alınan oyunculardan bazıları bir kere dahi Trabzon forması giymeden gönderildi.
 </p>
 <p>
  Hacıosmanoğlu koltuğa oturduğunda kulübün borcu 175 milyon liraydı. Bugün  borç 400 milyon lirayı aştı. Kısacası, onun döneminde istikrardan iyice uzaklaşan fırtına bekleneni veremedi.
 </p>
</div>


Kaynak: [www.aksiyon.com.tr](http://www.aksiyon.com.tr:80/futbol/karadenizde-firtina-ters-esiyor_551914), [web.archive.org (arşiv bağlantısı)](http://web.archive.org/web/20150903013734/http://www.aksiyon.com.tr:80/futbol/karadenizde-firtina-ters-esiyor_551914)
