# Bari bu çocuklar harcanmasın

*Behram Kılıç 2005.10.10*

<div bgcolor="#FFFFFF">
 <font class="content">
  <p>
   <!--- Resim Burada ---------->
   <img border="0" hspace="5" src="/web/20060117131246im_/http://www.aksiyon.com.tr/resim/566/62.jpg" vspace="5"/>
   <!--- Resim Burada ---------->
  </p>
 </font>
 <font class="content">
  Bugünlerde 17 yaş altı Milli Takım’ın genç yıldızları el üstünde. Geleceğin futbol yıldızları olarak bakılan futbolcuların selefleri de onlar gibi kamuoyunda birden göklere çıkarılmıştı. Ancak, onların çoğu şimdi kayıp.
 </font>
 <p>
  <font class="content">
   Canla başla oynuyorlardı. Maçın normal süresi 1—1 sona ermiş, uzatma dakikalarına geçilmişti. Bu öyle sıradan bir müsabaka değildi. Türk futbolunun FIFA ve UEFA nezdinde tarihinin en büyük başarısına imza atması için sadece bir gol, evet sadece bir gol lazımdı. O gol 99. dakikada Tarkan’ın ayağından geldi. Tarih 25 Temmuz 1992 idi. Yer Almanya. Rakip Portekiz’di. A Genç Milli Takım maçı 2—1 kazanarak Avrupa Şampiyonu oluyordu. Ertesi gün Türkiye’de adeta bayram vardı. Çocukların hepsi birer kahramandı. Teknik Direktörleri Serpil Hamdi Tüzün’ün, “Başarı kısa vadede elde edilen bir şey değildir, başarı uzun vadede bu çocukların Ümit Milli Takımına ve A milli takıma yükselmesidir.” uyarısına o zafer sarhoşluğu içinde hiç kimse kulak asmadı.
   <br>
    <br>
     Kimler yoktu ki o takımda. Kaleci Yetkin oynadığı Trabzonspor’da Şenol Güneş’in veliahdı olarak gösterildi. Yakut, çağdaş liberoydu artık. Oktay Derelioğlu, leblebi gibi gol atan bir makineydi. Mustafa Kocabey’in adı artık Papen’di. Aygün, attığı çalımlarla bizim Brezilyalımızdı. Ve o takımın hepsi 2000 Avrupa Şampiyonası’nda Türkiye’yi temsil edecek, altın oyunculardı.
     <br/>
     <br/>
     Çoğu kaybolup gitti
     <br/>
     <br/>
     Ancak hiçbiri olmadı. Ne Mustafa Papen’in, ne Yetkin kaleci Şenol’un yerini aldı. 18 oyuncudan 2000 Avrupa Şampiyonası’na gidenlerin sayısı sadece ikiydi. A Milli Takım’da ve Ümit Milli Takımın’da oynayanların sayısı ise dördü geçmedi. Üst düzey takımlarda oynayıp bugüne gelen bir Okan Buruk çıktı aralarından. Çoğu üçüncü, ikinci ligde kaybolup gitti. Aradan 5—6 yıl geçtikten sonra gazetelerde şöyle bir başlık çıktı: Harcanan Şampiyonlar.
     <br/>
     <br/>
     Ve bugün. Yine bir Avrupa Futbol Şampiyonası ve yine Türk gençleri ve yine bir şampiyonluk. U 17 Milli Takımımız mayıs ayında İtalya’da yapılan Avrupa Şampiyonası’nda finalde Hollanda’yı 2—0 yenerek Avrupa Şampiyonu oldu. Milliler geçtiğimiz hafta Peru’da biten Dünya Şampiyonası finallerinde ise Dünya 4. olarak büyük bir başarıya imza attı. Tıpkı 1992 yılında olduğu gibi yine gazetelerde aynı minvalde haberler yer aldı. Bu seferki yıldızlarımız Nuri, Caner, Deniz, Volkan ve Tevfik idi. Öngörümüz ise 2012 Avrupa Şampiyonası’nda bu gençlerin A Milli Takımımızın iskeletini oluşturacakları yönündeydi.
     <br/>
     <br/>
     Dünya dördüncüsü olan genç milliler geçen hafta Türkiye’ye döndü. Takım, havaalanında ‘Bu millet sizinle gurur duyuyor’ tezahüratları ile karşılandı. Gençlerin hocası Abdullah Avcı basın mensuplarının karşısına çıktı. Şampiyon olamamanın üzüntüsünü yaşadıklarını dile getirdikten sonra tıpkı yıllar önce Serpil Hamdi Tüzün gibi satır aralarında kalan çok önemli bir cümle ile dikkatleri çekmeye çalıştı; “Bu çocuklardan gelecek adına bir şey bekliyorsak onları kendi takımlarında oynatmamız gerekir.”
     <br/>
     <br/>
     Görünen o ki, aynı tehlike ile karşı karşıyayız. Bu çocukları oynatabilecek miydik, ya da bu kadar küçük yaşta yakaladıkları bu şöhreti kaldırabilecekler miydi? ‘Keşke hiç büyümeseler’ demişti Devlet Bakanı Mehmet Ali Şahin, Peru’da oynadıkları o futbolu gördükten sonra. Çünkü büyüyünce şöhreti kaldıramıyordu bizim çocuklarımız. Aslında pek de haksız sayılmazdı. Eylül ayının sonunda futbolcusu Caner için bakın ne diyordu Vestel Manisa’nın o zamanki Teknik Direktörü Levent Eriş, “Caner’i kazanmak istiyoruz, fakat Avrupa Şampiyonu olduktan sonra çocuk psikolojik olarak kendisini ulaşılmaz hissetmeye başladı. Şimdi Caner’i kaybetmek kadar anlamsız ve yanlış bir şey olamaz. Caner’in Peru’dan dönüşünde yapacağımız daha fazla işler var. Çünkü onu kurtarmak istiyoruz. Bu konuda sevgili doktorumuz Feridun Dorak’tan ilgili yardımları alacağız”. Evet, Caner şaşırmıştı, çünkü Caner’e dünyaca ünlü Milan teklifte bulunmuştu.
     <br/>
     <br/>
     “Eğer bu çocuklar futbolcu olamazlarsa bunun suçlusu asla onlar olmayacak.” diyor Abdullah Avcı. “Bir geçiş dönemi bir kırılma noktası yaşayacaklar. 18—19 yaşlarında oynamazlarsa kaybolup gitme ile karşı karşıyalar.” diye de ekliyor. Ona hak vermemek elde değil. Çünkü 92’deki takımın hocası Tüzün’ün söyledikleri de aynı paralelde: “Üç tane final oynadık. 92—93 ve 94, ikisini kazandık. Bizde yıldız oyuncu sayısı çok azdı. Okan vardı. Bir ölçüde Oktay. Ve Mustafa. Diğerleri ise çok üst düzey oyuncular değillerdi. Ama iyi bir takımdık. Akıllı oynadık. Bizden öncesi yoktu. Kafalarda hep kompleks vardı. Çocuklar maça giderken ta mahalleden ‘aman fark yemeyin’ diye uğurlanıyorlardı. O çocukların çoğu Ümit Milli Takımın’da oynama şansı bulamadı. Kendi takımlarında da çok az oynadılar. 17—18 yaş bıçak sırtı gibi; ya iyi tarafa ya kötü tarafa düşersiniz. İki üç yıl çok dikkatli değerlendirilmeli. Bugünkü takımı da izledim. İçinde iyi çocuklar var. Yıldız adayı daha fazla. Bunları çiçekler gibi korumak lazım. Futbola hazırlamak, insan olarak eksikliklerini gidermek lazım. Önümüzdeki iki üç yıl çok dikkatli değerlendirilmeli.”
     <br/>
     <br/>
     Serpil Hamdi Tüzün kendi oyuncularının çoğunun bugün sıradan takımlarda futbol hayatlarını sürdürmelerine üzülüyor. Hatta çoğu kez, ‘o çocuklar uçak kazası mı geçirdi?’ gibi sorularla karşı karşıya kaldığını belirtiyor. “Bugünkü gençler Peru’ya Dünya Şampiyonu olmak için gitti. Biz bunu telaffuz ettiğimizde, herkes ‘manyak mısınız’ diyordu. Şimdiki takımdan bana göre A Milli Takıma daha çok oyuncu terfi edecek. Öyle ümit ediyorum.” Abdullah Avcı da Türkiye’deki mevcut durumun farkında. Onun için federasyonun da desteğiyle ligde şans bulamayacağını düşündüğü bu çocuklara daha fazla uluslararası maç oynatmak için uğraşacağını belirtiyor. “Biz bundan sonra Bulgaristan ya da Romanya ile değil, Meksika gibi, İngiltere gibi, Fransa gibi takımlarla turnuvalara katılacağız. Daha üst düzeyde takımlarla oynayacağız.”
     <br/>
     <br/>
     Avcı’ya göre bu takımın komple 2012’de A Milli Takım’ı oluşturması zor. Ancak bugün U 17 kadrosundaki kaleci Volkan’ın 15 yıl Türk futbolunu götürebilecek yetenekte olduğunu, G.Saray’lı Erkan’ın inanılmaz profesyonelce yaşadığını düşünüyor. Tüm oyuncuların çok karakterli ve yetenekli olduklarını belirterek, “Bunlar kendi takımlarında oynayamazlarsa suçlu kesinlikle teknik adamlardır.” diyor.
     <br/>
     <br/>
     Keşke Peru’ya psikologla gitseydik
     <br/>
     <br/>
     Avcı’ya, Levent Eriş’in Caner’le ilgili sözlerini hatırlattığımızda, “Caner çok iyi bir çocuk. Ama böyle davranmış olabilir. Bu çocuklara gerekirse psikolog tutmak lazım. Ben Peru’ya psikolog götürmediğim için pişmanım. Bir dahaki sefere psikologla gideceğim. Bu çocukları kazanmak adına her şeyi yapmak gerekiyor.”
     <br/>
     <br/>
     Gençlerin çoğu A Milli Takım’da yer alacaklarına inanıyor. Kampta kendileriyle yapılan ankete verdikleri cevaptan da bunu anlıyoruz. Ne zaman Milli Takım’da oynayabilirsiniz, şeklindeki soruya Nuri Şahin ve Tevfik Köse en kısa zamanda cevabını verirken, Deniz ve Aykut 18 yaşında, Harun ve Ergün 19 yaşında, Anıl, Erkan ve Mehmet 20 yaşında cevabını verdi. Volkan, Caner, Serdar, Ferhat ise 21 yaşında milli olmayı hedefliyor. Murat, Emre ve Özgürcan 22 yaşını düşünürken, Onur, Eray ve Cengiz ise 23 yaşında A Milli Takımda olmayı hayal ediyor.
     <br/>
     <br/>
     İçlerinde en çok adından söz ettireni hiç kuşkusuz Nuri Şahin. Nuri konuşmaları, tavır ve davranışlarıyla arkadaşlarından ilerisi için ümitlenmemizi sağlayacak bir görüntü çiziyor. Chelsea ve Arsenal gibi takımların transfer tekliflerinde bulunduğu B.Dordmund’lu Nuri, bu sezon takımının Wolfsburg ile oynadığı ilk lig maçında forma giyerek Bundesliga’da oynayan en genç oyuncu oldu. Ayrıca A Milli Takım Teknik Direktörü Fatih Terim de milli takıma aldı. Nuri, böyle erken çağrılmayı beklemiyordu ama ‘bu çocuklara forma vermek lazım’ diyen Fatih Terim’in de bizzat elini taşın altına sokması gerekiyordu.
     <br/>
     <br/>
     U 17’leri Ümit Milli Takım Teknik Direktörü Reha Kapsal da yakın takibe almış durumda. Kapsal, Arnavutluk maçı için Volkan, Erkan, Ferhat, Murat, Deniz, Caner, Tevfik ve Özgürcan’ı kadroya almayı düşünüyordu fakat çocukların yorgun olabilecekleri gerekçesiyle bu kararından şimdilik vazgeçti. Onların Ümit Milli Takımı’nda oynamaları önemli ama Mahmut Hanefi ve Semih Şentürk örneklerine baktığımızda bu da yeterli değil. Hem Mahmut hem de Semih yıllardır F.Bahçe’de yedek kulübesinden kurtulamadı.
     <br/>
     <br/>
     Umarız onların sonu ağabeyleri gibi olmaz ve 5—6 yıl sonra gazetelerde kendileri için harcanan şampiyonlar denilmez.
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=22645&yorum_id=1), [web.archive.org (arşiv bağlantısı)](http://web.archive.org/web/20060117131246/http://www.aksiyon.com.tr:80/detay.php?id=22645&yorum_id=1)
