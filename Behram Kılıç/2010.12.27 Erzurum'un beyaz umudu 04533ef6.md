# Erzurum’un beyaz umudu

*Behram Kılıç 2010.12.27*

<font class="agenda2NewsSpot">
 Erzurum’da düzenlenecek 2011 Dünya Üniversitelerarası Kış Oyunları’na bir ay kaldı. Cumhuriyet tarihinin en büyük spor yatırımını alan şehir, tarihî dönüşümün eşiğinde.
</font>
<font class="newsDetail">
 <p>
  <p class="MsoNormal">
   Yıl 2004… Türkiye Millî Olimpiyat Komitesi Başkanı Togay Bayatlı telefona sarılır. Aradığı kişi, dönemin Gençlik Spor Genel Müdürü Mehmet Atalay. Direkt konuya girerek “Genel Müdürüm, Erzurum, Üniversiad Kış Oyunları’na aday oldu, bundan haberiniz var mı?” diye sorar. Atalay, gayet soğukkanlı bir şekilde cevap verir: “Evet”... Togay Bey’in hayreti daha da artar: “Erzurum’da ne tesis var, ne otel! Nasıl olacak bu iş?”
  </p>
  <p class="MsoNormal">
   -Togay Bey, siz hiç merak etmeyin. Erzurum’u aday gösteren irade, bu tesisleri de yapacaktır.
  </p>
  <p class="MsoNormal">
   Evet, Erzurum’u aday gösteren irade, oyunların başlamasına 1 ay kadar kala tesislerin tamamını bitirdi.
  </p>
  <p class="MsoNormal">
   Erzurum Üniversiad oyunlarının fitili 2003 yılının Aralık ayında ateşlendi. Mehmet Atalay, Gençlik ve Spor Genel Müdürlüğü zamanında, il müdürleri ile Erzurum’da toplantı yapmaya karar veriyor. Ancak Erzurum kara kışa teslimdir. Uçak mecburen Erzincan’a iniyor. Heyet karayoluyla Erzurum’a varıyor. Yolda Atalay’ın kafasında şimşek çakıyor: Türkiye’nin harıl harıl uluslararası organizasyonlara talip olduğu o günlerde Erzurum da neden böyle bir organizasyon için aday olmasın? Düşüncesini dönemin Spor Bakanı Mehmet Ali Şahin’e açıyor. Şahin’den her zaman olduğu gibi tam destek alıyor. Aynı günün akşamı Erzurum Gençlik Spor İl Müdürü Fatih Çintimar ile katıldığı bir televizyon programında “Erzurum’un karını kâra çevireceğiz.” diyerek düğmeye basıyor.
  </p>
  <p class="MsoNormal">
   Erzurum ilkin 2009 Üniversitelerarası Kış Oyunları’na aday oluyor. Ancak ortada ne tesis vardır, ne de doğru dürüst malzeme! Hâl böyle olunca 2009 Kış Oyunları’nı Çin’in Harbin şehri kazanıyor.
  </p>
  <p class="MsoNormal">
   2011 için kollar sıvanıyor. Bu sefer devreye Başbakan Recep Tayyip Erdoğan da giriyor. Dünya Üniversitelerarası Oyunları (FISU) Başkanı George Killian ile iki kez bir araya geliyor. Bununla kalmıyor FISU’ya üye 16 ülkenin başbakanını arıyor. Dönemin Dışişleri Bakanı Abdullah Gül de bütün FISU üyelerine yemek veriyor. Ve 2011 için Slovenya’nın Maribor şehri ile yarış başlıyor. Elimizde yine tesislerin maketi vardır. Maribor ise olimpiyat yapabilecek altyapıya sahiptir. 16 Ocak 2007’de Torino’da yapılacak oylamaya Türk heyeti 7 bin kişiden toplanan imza ile gidiyor. FISU üyelerini Türkiye’nin etkili sunumu ve başbakanın “İşte muhteşem bir dağ, işte hızla gelişen tarihi bir şehir, işte hızla büyüyen bir dünya ülkesi. Erzurum ve Türkiye'nin büyüleyici ortamında bulunma heyecanını sizlerle paylaşmak istiyoruz. Kış oyunları için gerekli tüm altyapı çalışmaları hükümetimiz tarafından zamanında gerçekleştirilecektir” sözleri etkiliyor ve 2011 Üniversitelerarası Kış Oyunları 6 bin yıllık geçmişi bulunan Erzurum’a veriliyor.
  </p>
  <p class="MsoNormal">
   Başlangıçtaki ‘Erzurum’un eti ne, budu ne! Ne tesis var, ne otel... Nasıl olacak bu iş?’ sorusu artık çok geride kaldı. Ortaya öyle bir tablo çıktı ki Erzurum şimdi Kış Olimpiyatları’nı düzenleyecek altyapıya kavuştu. Dağlarda ve şehirde yepyeni tesisler inşa edildi. Hele bir atlama kulesi yapıldı ki… Şehrin içinde olması itibariyle ‘dünyada eşi benzeri yok’ deniliyor. Şimdiden şehrin sembolü Çifte Minare’ye rakip oldu.
  </p>
  <p class="MsoNormal">
   Bu oyunlar sayesinde Erzurum, Cumhuriyet tarihinin en büyük yatırımını aldı. 500 milyon doları aşan bir kaynak şehre girdi. 2 yıl gibi kısa bir sürede, yukarıda değindiğimiz iki atlama kulesinin yanı sıra, şehir merkezinde 2 bin kapasiteli buz pateni salonu, biri 3 bin, diğeri 500 seyirci kapasiteli iki buz hokeyi salonu, 500 seyirci kapasiteli buz pisti, bin kişilik curling salonu inşa edildi. Yine şehir merkezine 17 kilometre uzaklıktaki Konaklı mevkiinde sporcuların ihtiyaçlarını karşılayacak tesisler yapıldı. Palandöken Dağı elden geçirildi. Palandöken’in Hınız Boğazı bölgesine dörder kişilik 3 yeni telesiyej, suni kar sistemleri ve kar parkları kuruldu. Şehir merkezine 37 kilometre uzaklıktaki Kandilli Kayaklı Koşu Tesisi bitirildi. 3 bin sporcuyu barındıracak Oyunlar Köyü yapıldı. Açılış ve kapanış törenlerinin yapılacağı Cemal Gürsel Stadyumu elden geçirildi. Daha önce sınırlı sayıda iç hat uçuşlarının yapıldığı havaalanı genişletildi, uluslararası uçuşlara hazır hâle getirildi. Kısaca, Erzurum, ufak tefek altyapı eksiklikleri dışında Üniversiad Kış Oyunları’na bir ay kala her şeyiyle hazır hâle geldi.
  </p>
  <p class="MsoNormal">
   Bir ay sonra bu şehirde, çok yabancısı olduğumuz yarışlara ev sahipliği yapacağız. 2011 Üniversiad’ın programında alp disiplini, biatlon, buz hokeyi, curling, kayakla atlama, kayaklı koşu, kuzey kombine, snowboard, serbest stil kayak, artistik paten, kısa mesafeli hız pateni dallarında yarışlar var. Yaz oyunlarında voleybol, basketbol, atletizm, futbol gibi branşların organizasyonunu düzenlemekte tecrübeliyiz. Ama kış oyunlarında ne tecrübemiz ne de bugüne kadar doğru dürüst tesisimiz vardı. Mesela curling diye bir spor dalını ilk kez duyduk. Bu spor dalını Türkiye’de yapanların sayısı ancak bir elin parmakları kadardır. Millî takımı daha yeni oluşturuldu. Resmî kayıtlara baktık, lisanslı sporcusu gözükmüyor. Ama bugün buz üzerinde satranç diye de adlandırılan bu spor dalını herkesin oynayabileceğini öğreniyoruz. 1 yıllık mazisi olmayan bayan millî takımımız Avrupa’da katıldığı bir turnuvada 2. oldu.
  </p>
  <p class="MsoNormal">
   Daha işin alfabe kısmında bile Erzurum’da birçok şeyin değiştiğinin işaretlerini görüyoruz. Peki, yetkililer bu konuda ne düşünüyor? Cumhuriyet tarihinin en büyük yatırımının yapıldığı şehre bu tesisler neler getirecek? Yoksa 500 milyon dolarlık yatırım çöpe mi gidecek?
  </p>
  <p class="MsoNormal">
   Biliyorsunuz Türkiye, 2007’de Moto GP’yi alırken yetkililer ülkemizin yılda 20 milyon dolar kazanacağına dair açıklamalar yapmıştı. Ama bırakın para kazanmayı, Türkiye bu yarışları düzenlediği için zarar etti ve 3 yıl daha hakkı olduğu hâlde yarışları düzenlemekten vazgeçti. Formula 1 pistini yaparken milyonlarca dolar harcandı. Ama şimdi pist yılda sadece bir yarış için kullanılıyor. İzmir’de Üniversiad 2005 Yaz Oyunları düzenlendi. Yine milyonlarca dolar harcandı. Ancak İzmir’de ne sporda ne de diğer alanlarda bir patlama yaşandı. “Bizi Erzurum’da da benzer bir tablo mu bekliyor?” sorusu başta olmak üzere daha pek çok soruyu valisinden belediye başkanına, GSGM il müdüründen organizasyonun koordinatörüne kadar Erzurumlu yetkililere sorduk.
  </p>
  <p class="MsoNormal">
   Vali Sebahattin Öztürk, Erzurum’un tarihî bir dönüşümün arifesinde olduğunu söylüyor. Ona göre, yapılan tesisler Erzurum için büyük bir şans. Değişim ise 6 Şubat’tan sonra başlayacak. Belediye Başkanı Ahmet Küçükler ise 2011’i Erzurum için milat olarak görüyor. Erzurum’un bundan böyle 2011’den önceki ve 2011’den sonraki diye lanse edileceğini dile getiriyor. “Yıllardan beri kar bizim için hep külfetti. Ama 2011’den sonra kar artık bizim için külfet değil, nimet olacak.” sözleri de ona ait.
  </p>
  <p class="MsoNormal">
   27 Ocak-6 Şubat tarihleri arasında düzenlenecek Üniversite Kış Oyunları’na şimdiye kadar 58 ülke katılmak için başvurdu. Bu rakam FISU tarihinde bir ilk. 2004’te “Türkiye’de kış mevsimi var mı?” diye soran FISU heyeti, gelişmelerden ve yapılan tesislerden dolayı çok mutlu. Erzurum’a 3 bin sporcu gelecek. Oyunlar boyunca da 3 bine yakın gönüllü çalışacak. Antrenörler, medya, hakemler derken şehirde 8 bin kişilik yatağa ihtiyaç var. Peki, bu karşılanabilecek mi? “Evet” diyor, 2011 Koordinatörü Bekir Korkmaz: “Oyunlar Köyü ve şehirdeki otellerde 8 bin kişi aynı anda konaklayabilecek.” Ancak, gelenlerin sayısı 8 bini aşarsa sıkıntı yaşanabilir. Vali Sebahattin Öztürk, “İhtiyaç olursa halkımızdan evlerini misafirlere açmalarını isteyeceğiz.” diyor.
  </p>
  <p class="MsoNormal">
   Halktan söz açılmışken, Erzurum insanı şehirlerine yapılan bu yatırımın ne kadar farkında? “Halkı belki yeteri kadar bilgi sahibi kılamadık. Veya onlar bilgi sahibi olmak için yeterince uğraşmadı ama vatandaşın bu konudaki en temel ilgisini şurada bekliyoruz.” diyor Vali Öztürk ve devam ediyor: “Bu işe zihnen açık olsunlar. Kış turizmine kendilerini hazırlasınlar. Burası turizm şehri değildi. Asker ve öğrenci vardı. Ama bundan sonra bu şehre turistler gelecek.”
  </p>
  <p class="MsoNormal">
   Bu konuda belediyeye büyük görev düşüyor. Başkan Ahmet Küçükler de bunun farkında: “Belediye olarak iki görevimiz var: Şehrin yapılanması ve bu olayı halka duyurmak. Halkın bilinçlenmesi için özel kampanyalar yaptık. Vatandaşların evlerini boyattık. Turistle temas hâlinde olacak esnafa asgari düzeyde yabancı dil eğitimi veren kurslar düzenledik. Toplu taşıma araçlarını kullanan şoförlerimizi eğittik.”
  </p>
  <p class="MsoNormal">
   2011 Üniversiad’ın koordinatörlüğünü yürüten Bekir Korkmaz ise Erzurum halkına bugüne kadar yapılan yatırımın önemini anlatmaya imkân bulamadıklarını söylüyor. Çünkü bugüne kadar bütün enerjilerini tesislerin yapımına harcamışlar.
  </p>
  <p class="MsoNormal">
   Peki, Erzurum bu yatırımın karşılığını ne zaman alır? Vali Sebahattin Öztürk, “6 Şubat’tan sonra.” diyor: “6 Şubat’ta elimizde tesislerimiz, düzenleyeceğimiz oyunlara ait çok güzel görsel materyallerimiz olacak. Biz bugüne kadar hep maketleri gösteriyorduk. Artık ne kadar turizm fuarı, spor fuarı, kayak fuarı varsa eldeki verilerle orada olacağız. İnsanları gururla Erzurum’a davet edeceğiz.”
  </p>
  <p class="MsoNormal">
   Belediye Bakanı Küçükler, bundan sonra Erzurum’da yatırımların şeklinin değişeceğini düşünüyor. Belediyenin de
   <span>
   </span>
   bu değişime ayak uydurmak zorunda olduğunu belirtiyor. Koordinatör Bekir Korkmaz ise bu soruya biraz şüpheci yaklaşıyor: “Bu yatırımın arkasının gelip gelmeyeceği, şehrin bundan sonraki süreçte nasıl idare edileceğine bağlı. Kenti idare edenlerin ufku çok önemli. Hükümet verebileceğinin maksimumunu verdi. Şehrin yapısı; kış turizmi ve kış sporları dikkate alınarak dönüştürülmeli. Erzurum’un önüne makûs talihini yenmek için büyük bir fırsat geldi. Bu fırsatın farkına varmazsak, oyunları 11 günlük bir etkinlik olarak görürsek, o zaman hem Erzurum kaybeder, hem de Türkiye.”
  </p>
  <p class="MsoNormal">
   Umarız Erzurum ve Türkiye kaybetmez. Bu konuda her şey sadece şehri idare edenlerin inisiyatifine bırakılmış değil. Zira kış turizminden pay almak hükümetin de politikası hâline geldi. Çevre illerde de kayak tesisleri için çalışmalar yapılıyor.
  </p>
  <p class="MsoNormal">
   Üstelik Erzurum bu oyunlar sayesinde Palandöken’in yanında Konaklı diye bir kayak merkezini de kazandı. Şehre 17 kilometre mesafedeki 460 hektarlık bu yeri ilk defa gören Amerikalı FISU yetkilisi hayretini gizleyememiş ve “Burası varken Palandöken’e otel yapanın aklına şaşarım. Burası kayak merkezi olarak dünyada belki birinci, belki ikinci sırada yer alır. Ben böyle bir dağ görmedim.” demiş.
  </p>
  <p class="MsoNormal">
   Konaklı’nın en önemli özelliği, bir noktadan 460 hektarlık kayma alanını görme imkânı sunması. Burayı Erzurum’un eski valilerinden biri fark etmiş. Turizm Bakanlığı’na bir mastır çalışması yaptırmış. Merhum Cumhurbaşkanı Turgut Özal ise Antalya ve Muğla’da otel ruhsatı verdiği iş adamlarına Erzurum’da da otel yapmaları için tavsiyede bulunmuş. Onlar için Konaklı’dan 8 otel arsası ayırtmış. Fakat oyunlar sayesinde yeniden gündeme gelen Konaklı’ya bugüne kadar bir çivi çakan bile olmadı. Vali Sebahattin Öztürk, Erzurum’da tesis yapmak isteyenlere kolaylık sağlayacaklarını, gerekirse arsa vereceklerini söylüyor. Belediye Başkanı Ahmet Küçükler ise hükümetin popülist davranmadığını, şehirlere ihtiyaçlarına göre yatırım yaptığını, Erzurum’un da gelecekte bir Davos olabilecek altyapıya kavuşturulduğunu dile getiriyor.
  </p>
  <p class="MsoNormal">
   Peki, esnaf ne düşünüyor? Şehrin tarihî yapılarından Taşhan’dayız. Burası Oltu taşı satan dükkânlardan kurulu, 450 yıl önce inşa edilmiş bir bina. 25 yıldır Oltu taşı satan İbrahim Kasal’ın dükkânına giriyoruz. İbrahim Bey, oyunların Erzurum’a verildiğini ilk duyduklarında çok sevindiklerini, 9 gün sürecek oyunlar boyunca iyi iş yapma hayali kurduklarını söylüyor. Ancak bugün yapılan tesisleri görünce bu düşüncesi değişmiş: “Sadece 9 gün değil, ömür boyu şehrimize gelir getirecek tesislerle karşı karşıyayız.”
  </p>
  <p class="MsoNormal">
   İşin bir de diğer boyutu var. Yani tesisleri Erzurumlu çocukların kullanıp kullanmayacağı... İbrahim Bey bu soru karşısında bakın bize nasıl bir cevap veriyor: “10 odalı bir eve sahibiz ama bu evin içinde kendi çocuğumuz olmayacaksa o ev neye yarar ki! 10 odalı evde iki kişi yaşanmaz.”
  </p>
  <p class="MsoNormal">
   İbrahim Bey ile konuşurken bize kulak misafiri olan arkadaşı da söze giriyor: “Televizyonda izledim. Beşiktaş’ın eski bir futbolcusu vardı, Japonlara benzeyen (İlhan Mansız’ı kastediyor). Almanya’ya mı ne gitmiş. Buz pistinde eğitim alıyormuş. Ne gerek var Almanya’ya gitmeye, Erzurum’a gelsin. Artık bizde de var oradaki tesislerden. Hem de daha iyisi.”
  </p>
  <p class="MsoNormal">
   Osmanlı Kuyumcusu Mehmet Ergün’ün dükkânındayız. Âdeta şehrin yarınlarını görürcesine: “Allah dağı bal yaptı bize.” diyor Mehmet Bey.
  </p>
  <p class="MsoNormal">
   Bunlar hoş, güzel şeyler. Un var, yağ var, peki şeker var mı? Yani sporcu... Türkiye, kış sporları ve sporcuları açısından zaten fakir bir ülke. Gençlik ve Spor Genel Müdürlüğü’nün verilerine baktığımızda tablo pek iç açıcı değil. Türkiye’de faal olarak 67’si bayan, 140’ı erkek toplam 207 kişi buz hokeyi sporuyla ilgileniyor. Buz pateninde ise 142 bayan, 89 erkek sporcumuz var. Uludağ, Palandöken, Erciyes gibi kayak merkezlerine sahip olmamıza rağmen lisanslı kayak sporcusu sayımız da felaket. 188’i bayan toplam 654 kişi bu ülkede hâlen faal kayak sporu yapıyor. Resmî rakamlara göre Erzurum’da 110 spor kulübü var. Bu kulüplerin 11’i 2010’da kurulmuş ve çoğu kış sporları branşında. Erzurum’da futbol haricindeki lisanslı sporcu sayısı 25 bin 664, faal sporcu toplamı ise 7 bin 103.
  </p>
  <p class="MsoNormal">
   Tüm bu rakamların ışığında Gençlik ve Spor İl Müdürü Fatih Çintimar’ın yanında alıyorum soluğu. Fatih Bey, oyunlar için düğmeye basılan günden beri gece gündüz çalışanların başında geliyor. “2007’den beri eminim ki bu işte görevli hiç kimse günde 5 saatten fazla uyumuş değildir.” diyerek başlıyor söze. Ama soruya cevap vermeden önce, Erzurum’un, iki Mehmet’in hakkını ödeyemeyeceğini söylüyor. Biri dönemin GSGM Müdürü Mehmet Atalay, diğeri de dönemin spordan sorumlu Devlet Bakanı Mehmet Ali Şahin. Listesi o kadar kabarık ki şimdiki Spor Bakanı Faruk Özak’tan başlıyor, Vali Sebahattin Öztürk’le devam ediyor, eski Vali Celalettin Güvenç’e, onun yardımcısı Kasım Yekeler’e kadar uzunca bir teşekkür listesi. Sanırsınız, çivi vuran herkesin ismini söyleyecek.
  </p>
  <p class="MsoNormal">
   Erzurum’da çok şeyin değiştiğini belirtiyor Çintımar: “2004’te aday olduğumuzda insanlar kar yağarken ya Rabbi biraz az yağsa da kurtulsak diye dua ediyordu. 2007’de ya Rabbi biraz daha kar yağdır diye dua etmeye başladılar.”
  </p>
  <p class="MsoNormal">
   Ve nihayet sorumuzun cevabına geliyor: “Salonlar şu an günün 12 saati açık. Buz pateni sahamıza gidin, kayacak yer bulamazsınız. Mütevazılık yapmayacağım. Şu an 25 bin lisanslı sporcumuz var. Hız pateni millî takımımızın yüzde 99’u Erzurumlu. Buz hokeyi takımımızın yarıya yakını Erzurumlu. Daha önce bir-iki olan buz hokeyi takımı şu an 20’ye çıktı. 2 yıl içinde Erzurum’da 10 tane hız pateni takımı kuruldu. Atlamada 5 takımımız var.”
  </p>
  <p class="MsoNormal">
   Kısa ve orta vadede sporcu sayısı bakımından hedeflerinin ne olduğunu soruyoruz kendisine. Çok iddialı bir cevap veriyor: “Hedefimiz önümüzdeki yıl bu vakitlerde Erzurum’un yüzde 25’inin lisanslı spor yapıyor olmasını sağlamak. Göreceksiniz bunu da başaracağız.”
  </p>
  <p class="MsoNormal">
   Çintıimar, 2012 Dünya Gençler Kayak Şampiyonası’nın Erzurum’da düzenleneceğini de söylüyor bu arada. Yani tesisler birilerinin iddia ettiği gibi hiçbir zaman boş kalmayacak.
  </p>
  <p class="MsoNormal">
   Erzurum karı kâra dönüştürmekte kararlı. İki küçük konuya daha temas ederek yazıyı bitirelim. Bunlardan ilki, oyunlar boyunca güvenliğin nasıl sağlanacağı? Bu konuda bizi “Erzurum için asayiş berkemal” diyen Vali Yardımcısı Mehmet Gök bilgilendiriyor. Coğrafi bakımdan herkesin bildiği ufak tefek sıkıntıların varlığını da inkâr etmiyor. Hâlihazırda amir pozisyonunda 30 kişiyle oyunların güvenliği için çalışıyor. Önümüzdeki 40 gün boyunca yaklaşık 1100 polis, 700 asker, 800 özel güvenlik elemanı oyunların güvenliği için görev alacak.
  </p>
  <p class="MsoNormal">
   Her ülkenin kalacağı yer daha şimdiden belirlendi. Oyunlar sürecinde dağların tamamından jandarma sorumlu olacak. Jandarmanın emrinde 4x4 araçlar olacak. Arama kurtarma timleri de hazır kıta bekleyecek. Oyunların açılış günü yolların çoğu kapatılacak. 155 ve 156 çağrı merkezlerinde 10 ayrı dilde görevliler bulunacak.
  </p>
  <p class="MsoNormal">
   Uluslararası oyunların açılış ve kapanış törenleri çok önemlidir. Erzurum’da bizi nasıl bir açılış ve kapanış töreni bekliyor? Koordinatörlük Başdanışmanı Kaan Kenan Özyurt, özelde Erzurum, genelde Türkiye; ama evrenselde bütün dünyanın değerlerine vurgu yapan bir açılış töreni olacağını söylüyor. Sanatçı Hadise şarkı söyleyecek, Ahmet Özhan ilahi okuyacak. Nene Hatun da olacak, Başbar da.
  </p>
  <p class="MsoNormal">
   Yarışma Alanları
  </p>
  <p class="MsoNormal">
   Sporcular, oyunlar boyunca; alp disiplini, biatlon, buz hokeyi, curling, kayakla atlama, kayaklı koşu, kuzey kombine, snowboard, serbest stil kayak, artistik paten, kısa mesafeli hız pateni dallarında yarışacak. İşte yarışma alanları:
  </p>
  <p class="MsoNormal">
   <span>
   </span>
   Kandilli Kuzey Disiplini Kayak Merkezi: Merkez, 160 hektar arazi üzerine kuruldu. Biatlon ve kayaklı koşu müsabakalarına hizmet verecek. Bu merkez ayrıca 12 ay süreyle çok amaçlı kullanıma açık olacak. Şehir merkezine 36 km uzaklıktaki pistlerin rakımı 1713-1767 metre arasında değişiyor.
  </p>
  <p class="MsoNormal">
   <span>
   </span>
   Kandilli Kayaklı Koşu Tesisi: Tesis; 2,5, 3,7 ve 5 kilometre mavi ve kırmızı pist, iki (1,6 ve 1,3 km) sprint pistine ilaveten kayaklı koşu stadyumu, yarışma sevk ve idare binası, her bir takım için wax kabinleri, kayak test alanı, ısınma alanı, seyirci alanı, VIP çadırı, medya ve park alanına sahip.
  </p>
  <p class="MsoNormal">
   <span>
   </span>
   Kandilli Biatlon Pisti: Pist; 2, 2,5, 3, 3,3 ve 4 kilometrelik kayaklı koşu pistlerinden oluşuyor ve standart 30 elektronik hedef sistemine sahip. Ayrıca, 150 metre ceza turu parkuru, start/finish alanı ve 1500 kişilik seyirci alanı mevcut.
  </p>
  <p class="MsoNormal">
   <span>
   </span>
   Kayakla Atlama Tesisi: Palandöken Kayak Merkezi’nin kuzeyinde ve Oyunlar Köyü’ne 5 dakika yürüme mesafesinde olan tesis, Kiremitliktepe mevkiinde inşa edildi. Tesis, iki atlama kulesi, iki atlama rampası ve üç antrenman rampasından ibaret.
  </p>
  <p class="MsoNormal">
   <span>
   </span>
   Konaklı Alp Disiplini Kayak Merkezi: Merkez, şehirden 17 km uzaklıkta 460 hektar arazi üzerine kuruldu. Sabit binalar, hizmet binası, kafeterya ve bakım binası bulunan tesiste, sporcu ve ziyaretçilerin günübirlik ihtiyaçlarını karşılamaya yönelik kayak kiralama, satış, gişe hizmetleri, cafe, yemekhane, dinlenme ve servis üniteleri de mevcut.
  </p>
  <p class="MsoNormal">
   <span>
   </span>
   Palandöken Kayak Merkezi: Şehir merkezinden 4 km uzaklıkta 3 bin 271 m rakımda bulunan merkezde snowboard ve serbest stil kayak yarışları yapılacak.
  </p>
  <p class="MsoNormal">
   <span>
   </span>
   Kısa Mesafe Sürat Pateni Pisti: Palandöken semtinde bulunan kapalı kısa mesafe sürat pateni pisti (30x60m), Mart 2009’da hizmete açıldı.
  </p>
  <p class="MsoNormal">
   <span>
   </span>
   Erzurum Buz Pateni Salonu (30x60m): Salon, Mart 2009’da hizmete açıldı. 2 bin kişilik oturma kapasitesine sahip.
  </p>
  <p class="MsoNormal">
   <span>
   </span>
   Buz Hokeyi Salonları: Buz hokeyi müsabakaları Erzurum Cemal Gürsel Spor Kompleksi yakınında inşa edilen iki salonda yapılacak. Erkekler için yapılan salon 3 bin, bayanlar için yapılan ise 500 oturma kapasiteli.
  </p>
  <p class="MsoNormal">
   <span>
   </span>
   Curling Salonu: Yeni inşa edilen ve geçen eylülde hizmete açılan Curling Salonu, bin kişilik oturma kapasitesine ve 5 curling yarışma alanına sahip.
  </p>
  <p class="MsoNormal">
   Bilet fiyatları
  </p>
  <p class="MsoNormal">
   Biletler, 1 Ocak 2011’den itibaren internetten, 12 Ocak’tan itibaren ise gişelerden satışa sunulacak. Oyunların açılış seremonisinin biletleri 20, kapanış törenlerinin biletleri ise 10 TL olacak. Artistik patinaj, buz hokeyi, curling, kayakla atlama, kısa kulvar hız pateni biletleri 5 TL; alp disiplini kayak yarışları, snowboard, serbest stil, kuzey kombine, kayaklı koşu, biatlon yarışmalarının biletleri ise 3 TL olacak. Biletlerde öğrenci, engelli gibi herhangi bir fiyat indirimi yapılmayacak.
  </p>
  <p class="MsoNormal">
   En fazla sporcu Rusya’dan
  </p>
  <p class="MsoNormal">
   27 Ocak-6 Şubat 2011 tarihlerinde Erzurum’da düzenlenecek 25. Dünya Üniversiteler Kış Oyunları’na FISU’ya üye 153 ülke içinden 58’i katılacak. Bugüne kadar yapılan kış oyunlarında en fazla katılım 50 ülkeyle Avusturya’nın Innsbruck şehrindeydi. Erzurum 2011 Kış Oyunları’na, en fazla sporcuyla katılacak ülkeler; Rusya (263), Türkiye (234) ve Çin (157). Oyunlara en az sporcu sayısıyla katılacak ülkeler ise birer sporcuyla Malezya ve Meksika, ikişer sporcuyla Danimarka ve Azerbaycan. Daha önce oyunlara katılabileceğini dile getiren İsrail ise fikrini değiştirdi.
  </p>
 </p>
</font>

## Yorumlar

### Murat Aydin, 2010-12-28
> Yurtdisinda yasayan bir Erzurumlu olarak bu haberlerden gurur duyuyorum.Insallah cok basarili gecer ve yuzumuzun akiyla ...

### maksut parlak, 2010-12-29
> Gazeteci bey; bütün bunlar iyi, güzel de, o şehri şöyle yaptık böyle yaptık diyenlere söyleseydin de sizi şöyle bir şehr...

Kaynak: [www.aksiyon.com.tr](http://aksiyon.com.tr:80/aksiyon/haber-28274-erzurumun-beyaz-umudu.html), [web.archive.org (arşiv bağlantısı)](http://web.archive.org/web/20101231230144/http://aksiyon.com.tr:80/aksiyon/haber-28274-erzurumun-beyaz-umudu.html)
