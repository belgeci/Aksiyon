# O top çizgiyi geçmedi

*Behram Kılıç 2010.09.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fenerbahçe tarihindeki ilk Brezilyalı oyuncu Gerson, 2 sezon oynadığı Sarı-Lacivertli takımda tarihî olaylara şahit oldu. Onunla konuşurken biz de 90’lara gittik.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Arka arkaya iki röportajda F.Bahçe’ye yüklendik galiba. Ama bu hadiseler sadece Sarı-Lacivertli takımda değil, dünyanın her yerinde yaşanıyor. Şimdi de sözü F.Bahçe tarihindeki ilk Brezilyalı oyuncu Gerson’a vererek denge kurmaya çalışalım. 1991’de geldiği F.Bahçe’de güzel günler geçiren onlarca futbolcudan biriydi Gerson. 2 sezon kaldı, tarihî olaylara şahit oldu. Tanju ile beraber yaptıkları gol sevinci bugün bile hafızalarda. Onunla konuşurken biz de 90’lı yıllara gittik.
    </p>
    <p class="MsoNormal">
     Bizi gördüğünde çok şaşırdı. Şaşırması ilerleyen dakikalarda sevince dönüştü. Aradan onca yıl geçmesine rağmen Türkçe konuşabiliyordu. ‘Ben çok seviyorum Türkiye bak’ derkenki samimiyetini görmenizi isterdik. Bir ara beraber oynadığı kadrodaki oyuncuların isimlerini saymaya başladı: Oğuz, Tanju, Aykut, Rıdvan, Arap İsmail, Küçük Şenol, Engin…
    </p>
    <p class="MsoNormal">
     Bari’de oynarken F.Bahçe’den teklif almış. Türkiye hakkında hiç bilgisi yokmuş. Tereddüt yaşamış ama gelir gelmez karşılaştığı ilgi onu öylesine mutlu etmiş ki… “Beni, F.Bahçe-Adana maçını izlemeye götürdüler. Seyirci müthişti. Kendi kendime ‘acayip bir yer burası’ dedim. Döndükten sonra ailemle konuştum ve teklifi kabul ettim.”
    </p>
    <p class="MsoNormal">
     Ligin ikinci haftasında ilk golünü Bursaspor’a atmış. Brezilyalı olduğu için beklentiler yüksekmiş. “Ama takım çok iyiydi.” diyor: “Mesela Oğuz, yan yana oynadığım en iyi oyunculardan biriydi. Aykut, Rıdvan çok kaliteli oyunculardı. Ben de o kaliteli futbolcuların arasında beklediğimden daha iyi oynadım.”
    </p>
    <p class="MsoNormal">
     F.Bahçe, onun ilk yılında ligi ikinci bitirmiş. O yılın unutulmaz olaylarından biri de Beşiktaş ile oynadıkları maç. Hani Şifo Mehmet’in vuruşunda top ‘çizgiyi geçti mi, geçmedi mi’ tartışmasının yaşandığı ve hakem Ahmet Çakar’ın golü verdiği maç. Ama Gerson, ‘hayır’ diyor: “O top çizgiyi geçmedi. Çok netti. En büyük Fener! O maçı alsaydık şampiyon olurduk.”
    </p>
    <p class="MsoNormal">
     Bir sonraki sezon da F.Bahçe’de kalmış. Bari’den kiralık geldiği hâlde eski kulübüne dönmek istememiş. Artık Tanju da takımdaymış. Ve ikisinin unutulmaz gol sevincinin hikâyesi: “Trabzon’la deplasmanda oynuyorduk. Maçtan önce gol atarsak seyirci tepki gösterir diye sevinmek yok diye uyarılar vardı. Trabzon 2-0 öne geçti. Sonra biz golleri atmaya başladık. 4-3 kazandık. Ben 2 tane attım. İkincisinde Tanju beni itti. Ben de onu ittim. Sonra o karambolde öyle bir sevinç gösterisi ortaya çıktı. Tamamen doğaçlama. Bu hareketimiz sonraki haftalarda seyircinin de hoşuna gitti.” Bu sevinç gösterisini bilmeyenlere hatırlatalım: Tanju Çolak sol eli ile Gerson’un sağ ayağına, Gerson da sağ eliyle Tanju’nun sol ayağına dokunuyordu.
    </p>
    <p class="MsoNormal">
     ‘Ya Oğuz-Tanju arasındaki problem’ diyorum. “Bu soruyu bekliyordum.” diyor. “Ben 8 numaralı formayı giyiyordum. Ama ikisi problem yaşayınca bana 10 numarayı verdiler (gülüyor). Aykut, Oğuz, Tanju üçü de arkadaşımdı.”
    </p>
    <p class="MsoNormal">
     UEFA Kupası’nda Sigma’ya 7-1 yenildikleri maçta da vardı Gerson. Türkçe cevap veriyor: “Bak. Tamam. 7-1 bitti. Ama hakem çok kötüydü”.
    </p>
    <p class="MsoNormal">
     F.Bahçe’de 2 sezon oynadı. İlk sezonunda 26 maçta 8 gol attı. İkinci sezonunda ise 29 maçta 11 gol. Gördüğü ilgiyi hâlâ unutamıyor: “Bir gün Bursa’ya gittim. Yemek yedim. ‘Hesap’ dedim. ‘Ödendi’ dediler. Kim ödedi, bilmiyorum.”
    </p>
    <p class="MsoNormal">
     F.Bahçe’den ayrıldıktan sonra İstanbulspor’da da oynadı. ‘Para vardı ama ruh yoktu’ diyor. O dönemki kulüp başkanı Cem Uzan’ı film yıldızlarına benzetiyor: “Helikopteri, yatı vardı.” Yine Türkçe, “Sergen çok iyi futbolcu. Oynadım onunla.” diyor.
    </p>
    <p class="MsoNormal">
     Gerson, eski takım arkadaşlarının bugün ne yaptıklarını da tek tek soruyor. En çok da Tanju’yu ve Tanju’nun o dönem beraber olduğu Hülya Avşar’ı… Künefe, baklava ve döneri de unutmamış. Kemal Sunal filmlerini anlamadığı hâlde izlediğini ve arkadaşları ile beraber çok güldüğünü söylüyor. Konya’daki Mevlana türbesinden etkilenmiş. Pamukkale’yi de unutmamış. Futbolu bıraktıktan sonra Brezilya’da çeşitli takımların altyapılarında çalışmış. “Bir gün Türkiye’de teknik direktörlük yapmak isterim.” diyor. Bizim aracılığımızla, kendisine gösterilen sevgiden dolayı Türk halkına çok teşekkür ediyor.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27648-o-top-cizgiyi-gecmedi.html), [web.archive.org (arşiv bağlantısı)](http://web.archive.org/web/20140108154354/http://www.aksiyon.com.tr:80/aksiyon/haber-27648-o-top-cizgiyi-gecmedi.html)
