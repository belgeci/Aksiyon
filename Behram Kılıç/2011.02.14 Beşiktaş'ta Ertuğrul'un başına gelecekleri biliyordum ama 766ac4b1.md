# Beşiktaş’ta Ertuğrul’un başına gelecekleri biliyordum ama…

*Behram Kılıç 2011.02.14*

<font class="agenda2NewsSpot">
 Ligimizin genç ve dinamik ekibi Kayserispor’un bugünlere gelmesinde en büyük paylardan biri İdari Menajer Süleyman Hurma’ya ait. Meslekte 20. yılına yaklaşan Hurma, futbolcu ve kulüplere doğru transfer nasıl yapılır konusunda tavsiyelerde bulundu.
</font>
<font class="newsDetail">
 <p>
  <p class="MsoNormal">
   Futbol endüstrisi büyüdükçe sektör kendi içinde yeni görev ve sorumluluklara yer vermeye başladı. Sportif direktörlük ve kulüp menajerliği gibi... Bu mesleklere bundan 10 yıl önce şüphe ile bakıyorduk, ancak şimdi bu işleri yapanlar sektörün olmazsa olmazı haline geldi. Ülkemizde yıllardır bu mesleği yapan ve çalıştırdığı her kulübe ivme kazandıran bir isim var: Süleyman Hurma... Hurma, 28 yaşında Trabzonspor’un kulüp menajeriydi. Aynı işi Erzurumspor’da yaptı. Ardından Samsunspor’da başkan İsmail Uyanık’ın sağ koluydu. Şimdilerde bulunduğu Kayserispor’un kurumsal yapılanmasında onun rolü büyük. Sadece kurumsal yapılanmasında mı, takımın transferleri, hoca tercihleri de ondan soruluyor. Kayserispor Başkanı Recep Mamur’un ona güveni tam. O yaptıklarıyla bu güveni boşa çıkartmıyor. Ertuğrul Sağlam, Tolunay Kafkas ve Şota Arveladze... Ortak özellikleri genç olmaları. Bir başka ortak özellikleri ise teknik direktörlük kariyerlerine Süleyman Hurma’nın çalıştığı takımlarda başlamaları. 47 yaşındaki Hurma, meslekteki 20. yılına yaklaşıyor. Kendisiyle dünden bugüne kısa bir yolculuk yaptık. Sonrasında Kayserispor’daki değişimi ve Türkiye’deki transfer sistemini konuştuk.
  </p>
  <p class="MsoNormal">
   -Sizin ilk durağınız Trabzonspor’du. Orada o yıllarda (1993) idari menajerlik nasıl karşılandı?
  </p>
  <p class="MsoNormal">
   O yıllar istediğimi yapmaya gücüm yetmedi. İstediğim gibi yapıyor olsaydım, Kinkladze, Nedved, Adrian İlie o takımdaydı, hatta Shevchenko o takımdaydı. Ama o zaman çok gençtim. Sportif olarak arzu ettiğimiz şeyleri istediğimiz seviyede yapamadık. Ama Trabzonspor kendi markasını ilk defa benim olduğum dönemde fark etti. İlk defa kulüp mağazasını o dönemde açtık. Tesislere reklam aldık. Doğru işler yaptık ama şampiyon olamayınca eridi gitti. Özelikle Faruk Özak döneminde kurumsal anlamda çok ileri gittik.
  </p>
  <p class="MsoNormal">
   -Sonra Samsunspor.
  </p>
  <p class="MsoNormal">
   Yok, arada Erzurum var.
  </p>
  <p class="MsoNormal">
   -Samsun’da Ertuğrul Sağlam’la iyi bir ikili oldunuz.
  </p>
  <p class="MsoNormal">
   Evet. Ben Samsun’da göreve başladığımda Ertuğrul hoca orada futbolcuydu. Onu yardımcı antrenör yaptım. Bir yıl sonra teknik direktör olmasını istedim. İnandığım bir oyuncuydu.
  </p>
  <p class="MsoNormal">
   -Çok genç bir yaşta Ertuğrul hocayı teknik direktör yaparak risk almadınız mı?
  </p>
  <p class="MsoNormal">
   Risk almıyorum. Antrenör kriterlerini biliyorsanız risk almazsınız. İyi bir antrenörde olması gereken kriterler bellidir. Bakıyorum, Ertuğrul’da hepsi var, bir tek tecrübe eksik. O da yaşanmadan olmaz. Kaldı ki bizim kişisel tecrübemiz var. Bu tecrübemiz ona katkı sağlamaya yeter. Ama bizim başarımızın altında sadece hoca faktörü yoktur. Kulüp performansını yükseltmeden takım performansı yükselmez. Yükselse de geçici yükselir. Onun için şuna inanıyorum, bir kulübün idari yapısı, mali yapısı uygunsa orada başarılı olmak -tabii ki bilgi emek önemlidir ama- diğer kulüplerden daha kolaydır.
  </p>
  <p class="MsoNormal">
   -Yani siz önce kulübün değerlerini yükseltiyorsunuz.
  </p>
  <p class="MsoNormal">
   Evet. Ben bulunduğum yerde kulübü kulüp yapmaya çalışıyorum. Samsun’da küme düşmek istemeyen bir takım vardı. Ekonomik olarak zor durumdaydı. Federasyon gelirleri temlikliydi, şehirden bir lira gelmiyordu. Böyle bir yeri yaşatmak kolay değildi.
  </p>
  <p class="MsoNormal">
   -Burada şunu sormak istiyorum, Sağlam’dan sonra Tolunay Kafkas da, Şota Arvaladze de ilk deneyimlerini sizin takımlarınızda yaşadı. Hepsi de genç hocalar.
  </p>
  <p class="MsoNormal">
   Üçü de çok sevdiğim sporculardı. Biz oyuncularla birtakım ilişkiler kuruyoruz. Bu üçü de lider özellikleri, oturup kalkmaları, dürüstlükleri, bilgiye açlıkları ve davranışlarıyla bunu zaten hak eden ve bu işi yapabilecek insanlardı. İngiltere’de dev kulüpler, futbolu bırakır bırakmaz Gianfranco Zola’ya, Ruud Gullit’e, Gianluca Vialli’ye takım veriyorsa biz de kendi insanımıza bu şansı verebiliriz. Nitekim yanılmadım. Doğru tercihe rağmen yanlış sonuçlar alabilirdik. Ama çok şükür bizde bu olmadı.
  </p>
  <p class="MsoNormal">
   -Genç hocalar kervanına bundan sonra kim katılacak?
  </p>
  <p class="MsoNormal">
   Bursa’nın kaptanı Ömer Erdoğan.
  </p>
  <p class="MsoNormal">
   -Bu kararlarınıza yönetimlerin de desteği söz konusu.
  </p>
  <p class="MsoNormal">
   Başkanımız Recep Mamur, bana inanıyor. Ben de ona inanıyorum. Ama benden ne beklendiyse hep on katını vermeye çalıştım. Allah beni hiçbir yerde mahcup etmedi.
  </p>
  <p class="MsoNormal">
   -Sizinle Kayserispor çok değişti.
  </p>
  <p class="MsoNormal">
   Evet. Hedefleri değişti, anlayışı değişti. FIFA internet sitesi Kayserispor’dan bahsediyor. Buraya gelen Avrupa kulüpleri bize çok iyi ağırlandıkları için teşekkür mektupları gönderiyor. Biz bilgimizle, duruşumuzla bir şeyler yapmaya çalışıyoruz. Bu bazen başarıyla buluşmuyor. Ama buluşup buluşmaması bizi yolumuzdan alıkoymuyor.
  </p>
  <p class="MsoNormal">
   -Ama Kayseri’nin seyircisi eksik.
  </p>
  <p class="MsoNormal">
   Trabzon, Bursa, Eskişehir’i çıkarın, her yerde durum aynı. Bizim ülkemizde insanlar sonuçları sahipleniyor. Güçlüden yana olma kültürü var. Bunun değişebilmesi çok zaman alacak.
  </p>
  <p class="MsoNormal">
   -Ertuğrul Sağlam, Beşiktaş’a gitti. Ama siz onunla gitmediniz.
  </p>
  <p class="MsoNormal">
   Ben onun Kayseri’den ayrılmasını hiç istemedim. Onunla burada büyük bir iş çıkartmayı çok istiyordum. Ondan sonra da onunla yurt dışında büyük bir başarıya imza atma hedefim vardı. Ama onun hayali Beşiktaş’tı.
  </p>
  <p class="MsoNormal">
   -Gitme dediniz mi kendisine?
  </p>
  <p class="MsoNormal">
   Gitme desem gitmezdi. Ama onu -başına gelecekleri bilmeme rağmen- hayalinden etmek istemedim. Ve gitti, keşke gitmeseydi ve çok daha iyi işler yapsaydık. Beşiktaş’tan ayrıldı, çok üzüldü ama Bursa’da Türk futbol tarihinin en büyük başarısını elde etti. Bana göre Bursaspor’da, Galatasaray’ın UEFA Kupası şampiyonu olmasından daha zor bir işi başardı.
  </p>
  <p class="MsoNormal">
   -Sizinle konuşmamız gereken en önemli konulardan biri de futbolcu menajerliği. Menajerlik sistemi iyi mi oldu, kötü mü?
  </p>
  <p class="MsoNormal">
   Şu an dünya futbolunun en önemli sorunlarından biri futbolcu menajerleri. Menajerlik, Bosman kanunlarından sonra çok ciddi bir şekilde yayıldı. Aslında olması gerektiği gibi yapılsa problem yok. Menajerlerin yüzde 99’u bir başkasının oyuncusunu bir yere satmaya çalışıyor. Çok ciddi bir rant var. Bu rant yetersiz, eğitimsiz, hatta aç gözlü insanların da bu işe atlamasına sebep oldu. Bir kaos yaşanıyor.
  </p>
  <p class="MsoNormal">
   -Çözüm…
  </p>
  <p class="MsoNormal">
   Bunların bir çoğu bana 5 kilometre yanaşamaz. Futbolcusuna ihtiyacım olsa bile. Futbolcu burada kendini temsil eden bir insan için şöyle düşünmeli: Beni temsil edecek insan çok klas olmalı. Dürüst olmalı. Ama futbolcunun durumuna baktığın zaman çoğu bu tercihleri yapabilecek kapasitede değil. Bize bakan yönüne gelince, biz oyuncuya menajerini değiştir diyemeyiz. Yani senin anlayacağın bu kaosun önüne geçmek kolay değil.
  </p>
  <p class="MsoNormal">
   -Kulüp ne yapabilir?
  </p>
  <p class="MsoNormal">
   Kulüp kendi prensiplerini ortaya koyacak. Biz, iki yıldır bu işi temiz yapan, düzgün yapan, lisansı olan, vergi veren insanlarla, menajerlik ajanslarıyla çalışmaya özen gösteriyoruz.
  </p>
  <p class="MsoNormal">
   -Bir menajerin birçok futbolcusu oluyor. Farklı farklı takımlarda. Bu problem mi?
  </p>
  <p class="MsoNormal">
   Bir insanın 15 futbolcusu olması demek, namussuzluk yapacağı anlamına gelmez. Çok güzel çalışan ajanslar da var. Gerçekten de oyuncunun problemini çözenler de var. Bunları çoğaltmamız lazım. Kulüpler polis değil. Kriterleri federasyon koyar.
  </p>
  <p class="MsoNormal">
   -Bir kulüp futbolcuyla nasıl sözleşme yapmalı?
  </p>
  <p class="MsoNormal">
   Sözleşmenin koşulları çok değişiktir. Bir oyuncuyla çok ağır sözleşme yapabiliyorsunuz. Bir diğeriyle tam tersine kulüp menfaatlerinin ön planda olduğu bir sözleşme yapabiliyorsunuz. Oyuncuyu ne kadar istediğinize göre sözleşme şartları değişiyor. Ama Türkiye’de ülkenin onurunu kıran sözleşmelerin yapıldığını biliyorum.
  </p>
  <p class="MsoNormal">
   -Bazı menajerler sözleşmesi devam ederken oyuncunun kafasına giriyor. Amaç onu mevcut kulübünden soğutup başka takıma satmak.
  </p>
  <p class="MsoNormal">
   Futbolcunun da karakterli olması gerekiyor.
   <span>
   </span>
   Futbolcu ‘beni menajerim kandırdı’ diyemez.
  </p>
  <p class="MsoNormal">
   -Trabzonspor’un Teofilo ile yaşadığı problemi nasıl yorumluyorsunuz?
  </p>
  <p class="MsoNormal">
   Hiçbir futbolcu bugünkü yasalarla, canım sıkıldı, ben çekip gidiyorum diyemez. Diyebilmesi için futbolu bırakıyor olması lazım. Ama maalesef, bu ülkeden çekip giden oyuncuların çoğunda kulüpler haksız çıkıyor.
  </p>
  <p class="MsoNormal">
   -Bir oyuncuyla anlaştınız. Takımda ama performans göstermiyor. Bu durumda ne olacak?
  </p>
  <p class="MsoNormal">
   İmzayı attıktan sonra bir oyuncunun iyi niyetinden başka hiçbir şeye sığınamazsın. Oyuncu kendine iyi bakmazsa yapacağın hiçbir şey yok.
  </p>
  <p class="MsoNormal">
   -Peki, Süleyman Hurma transferi nasıl yapıyor?
  </p>
  <p class="MsoNormal">
   Transfer çok zor iş. Riskli bir iş. Yüzde elliyi tutturdun mu çok büyük bir başarıdır. Bizim şansımız biraz yaver gitti. Yaptığımız transferlerde başarı oranı, yüzde ellinin üstüne çıktı. Ana felsefem ise medyatik oyuncu almamak.
  </p>
  <p class="MsoNormal">
   -Gökhan Ünal, Mehmet Topuz, Ali Turan gibi oyuncuların Kayserispor’dan ayrılmaları problem oldu. Büyük kulüplerle problem yaşadınız.
  </p>
  <p class="MsoNormal">
   Herkes bu transferlerde kendine yakışanı yaptı. Biz de kendimize yakışanı yaptığımıza inanıyoruz. Zaman hep bizi haklı çıkardı. Biz, hiçbirinde yanlış bir tutum izlemedik. Bir oyuncu çıkar biraz oynar, medya ve büyük takım yöneticileri hiçbir etiğe uymaksızın, sanki bizlerin de sahibiymiş gibi ‘o oyuncu alınacak, yerine şu verilecek, şu kadar para ödenecek, bu iş bitecek’ gibi bir tutum içinde. Böyle bir şey olabilir mi? Biz neyiz? Bizim de bir duruşumuz var. Biz bütün transferlerde doğru durduk. Bize iftira attılar. Yalan haber yazdırdılar. Ama biz tamamında doğru yaptığımıza inanıyoruz.
  </p>
  <p class="MsoNormal">
   -Normalde bir oyuncu bir takımda oynarken ona transfer teklifinde bulunmak yasaktır.
  </p>
  <p class="MsoNormal">
   <span>
   </span>
   Evet. Bu kurallara uyulmadı. İşin kötü tarafı kurallara uymayanlar da korundu. Böyle bir yerde hiçbir düzen işlemez. Bu düzende, sadece küçükler ve zayıflar ağlar, sonra niye ağlıyorsun diye üstüne gelirler. Sistemin kendisinde bir asalet olacak. Büyük takımlar karşılarındaki insanları yok sayıyor. Onlar camianın büyüklükleri ile kendilerinin büyüklerini karıştırıyorlar.
  </p>
  <p class="MsoNormal">
   -Futbolcunun suçu yok mu?
  </p>
  <p class="MsoNormal">
   Mehmet Topuz mesela. O genç bir çocuk. O yaşta o baskıya direnç gösteremeyebilir. Hayal kurduğu takımdan teklif alıyor. Bu kadar cazibeli bir teklifin karşısında o yaşta doğru duruş göstermek çok kolay değil. Ama bu olaylarda Gökhan ve Mehmet’e, Kayserispor her zaman teşekkür etmiştir, kapımız da sonuna kadar onlara açıktır. Keşke bizimle beraber olsalardı. Tutmayı istedik ama olmadı. Gittiklerinde de üzüldük.
  </p>
  <p class="MsoNormal">
   -Ali Turan…
  </p>
  <p class="MsoNormal">
   Onun için aynı şeyleri söyleyemem.
  </p>
  <p class="MsoNormal">
   -Bugüne gelirsek. Kayserispor çok genç bir kadroyla ligde beklenmedik bir çıkış gösterdi. Genç bir kadroyla yola çıkmak risk değil miydi?
  </p>
  <p class="MsoNormal">
   Hayır değildi. Çünkü çok iyi bir hocayla çalışacağımızı biliyordum. Aslında kurduğumuz kadronun çok kaliteli olduğunu da insanlar bilmiyordu. Kaleci Süleymanov, Kamerun Milli Takımı’nda. Stoperimiz Amisulashvili, Rusya’da üçüncü sıradaki takımdan geldi. Önder Turacı’yı biliyorsunuz. Serdar A Milli Takım’da. Eren, A Milli Takım’da. Eintracht Frankfurt’tan Selim’i aldık. 7 yıldır Bundesliga’da oynuyor. Jonathan Santana, Paraguay Milli Takımı’nda oynuyor. Moritz, Kasımpaşa’nın geçen sene en iyi oyuncusuydu. Cangele bana göre Türkiye’deki en iyi iki yabancıdan biri. Marcelo Zalayeta 8 yıl Juventus’ta oynadı. Guti gibi bir oyuncu. Ara transferde 22 yaşındaki Boşnak Emir Kujoviç’i aldık. 23 yaşındaki Noureddine Amrabat’ı PSV’den aldık. Fransa’da, Almanya’da oynayan Karim Ziani, Wolsfburg’dan geldi. Kadroya baksana.
  </p>
  <p class="MsoNormal">
   -Büyük paralar verdiniz mi bu oyunculara?
  </p>
  <p class="MsoNormal">
   Yok. Biz bir oyuncuya 2 milyon Euro verirsek, o oyuncuyu en az 3 milyon Euro’ya satarız.
  </p>
  <p class="MsoNormal">
   -Bir de pek alışık olmadığımız bir olaya imza attınız. Sakatlanan ve sezonu kapatan Cangele ile sözleşmesini uzattınız. Oysa ülkemizde bu durumda sözleşmeler donduruluyor.
  </p>
  <p class="MsoNormal">
   Sakatlandı. 1.5 yıl daha kontratı vardı. Bizim formamızı terletirken sakatlandı. Kafasını rahat ettirmeliydik. Hem de zam yaparak sözleşmesini uzattık. Kulüp olmak budur. Belki eski performansları gösteremeyebilirler. Ama önemli değil, biz bu duruşumuzla uzun vadede kazanırız.
  </p>
  <p class="MsoNormal">
   -Transfer şampiyonu Beşiktaş’ın 1 Ocak’ta 14 yabancısı vardı. Siz büyük takımların transfer alışkanlıkları ile ilgili neler söylemek istersiniz?
  </p>
  <p class="MsoNormal">
   Büyüklerle ilgili bir şey söylemek istemiyorum. Ama sadece şu kadarını söyleyeyim: Transfer yaparken ülkemizi çok küçültüyoruz. Ülkemizin kalitesini aşağılatıyoruz. Bu bir oyundur. Kulüplerimizin bu konuda kendilerini yenilemeleri lazım. İmajımızı bozacak davranışlarda bulunuyorlar. Üçüncü sınıf insanlar Türkiye söz konusu olduğu zaman bizim yaptığımız yanlışları masanın üzerine koyarak, ülkemizi aşağılıyor. Bunlara bu fırsatları vermememiz lazım.
  </p>
  <p class="MsoNormal">
   -Kayserispor’un kısa, uzun ve orta vadedeki hedefleri nedir?
  </p>
  <p class="MsoNormal">
   Benim en büyük amacım iyi bir stada sahip olmaktı. Çok iyi stadımız var. Yeni tesis yapıyoruz. İdari ve mali yapımız Türkiye standartlarının çok çok üstünde. Bir tek sahanın içinde daha da başarılı olmak kaldı. Bu sene Avrupa kupalarına katılmayı hedefliyoruz. Önümüzdeki yıldan itibaren şampiyonluğun içinde biz de olacağız.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28680-besiktasta-ertugrulun-basina-gelecekleri-biliyordum-ama%E2%80%A6.html), [web.archive.org (arşiv bağlantısı)](http://web.archive.org/web/20110219044849/http://www.aksiyon.com.tr:80/aksiyon/haber-28680-besiktasta-ertugrulun-basina-gelecekleri-biliyordum-ama%E2%80%A6.html)
