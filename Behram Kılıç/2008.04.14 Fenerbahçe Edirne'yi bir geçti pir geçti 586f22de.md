# Fenerbahçe Edirne'yi bir geçti, pir geçti

*Behram Kılıç 2008.04.14*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Fenerbahçe yıllardır Avrupa Kupaları’nda istenileni yapamıyordu. Sistemli bir şekilde büyüdü. Başarıyı kalıcı hâle getirecek yatırımlar yaptı. Ve sarı kanarya bundan sonra da başaracağının sinyallerini verdi…
  </font>
 </div>
 <div id="newsText">
  <font class="detail-text">
   17 Mayıs 2000 tarihinde G.Saray UEFA Kupası’nı kazanmış, Türk futbolunda bir çağ açılıp bir çağ kapanmıştı. G.Saray’ın 4 yıl üst üste içeride elde ettiği şampiyonlukların ardından gelen bu dış saha başarısı yakalanan iyi bir jenerasyonun eseriydi. Takımın teknik direktörü Fatih Terim’in, Ümit Milli Takım’dan beri birlikte olduğu oyuncularla, Hagi, Popescu, Taffarel gibi yabancı yıldızları kaynaştırarak kulübe kazandırdığı bu kupa o gün için hayal bile edilemeyecek bir başarıydı.
   <br/>
   <br/>
   2002 Dünya Kupası’nda ise G.Saray ağırlıklı A Milli Futbol Takımı dünya üçüncüsü oldu. Bu daha da büyük bir başarıydı. Dünya, Türk futbolunu ve Türk futbolcusunu konuşuyordu. Ama dönemin A Milli Takım Teknik Direktörü Şenol Güneş, Japonya ve G.Kore’de gerçekleştirilen bu organizasyonun bitiminde Türkiye’ye döner dönmez düzenlediği ilk basın toplantısında hiç kimsenin o gün için duymak istemediği, hatta ne diyor bu hoca diye kızdığı açıklamalarda bulunacaktı: “Biz sadece sahada dünya üçüncüsü olduk. Ne altyapımız, ne yönetim anlayışımız, ne hakemlerimiz, ne medyamız, ne de taraftarımızla dünya üçüncüsü değiliz.”
   <br/>
   <br/>
   Şenol Güneş bunları söyledikten sonra ne olduğu hepimizin malumu. Sahada o günden sonra hiçbir başarı da gelmedi. Saha dışında da sınıfta kaldık. Çok uzağa gitmeye gerek yok, İsviçre maçında yaşanan olaylar futbol kültürümüzün ne düzeyde olduğunun göstergesiydi.
   <br/>
   <br/>
   ADIM ADIM YILDIRIM…
   <br/>
   <br/>
   G.Saray, UEFA Kupası’nı kazandığı yıllarda F.Bahçe’nin çiçeği burnundaki başkanı Aziz Yıldırım, bas bas “F.Bahçe’yi dünya kulübü yapacağım” diye bağırıyordu. F.Bahçe o günlerde bir cadı kazanıydı. Grupların bir o yana bir bu yana salladığı oyuncaktı. Dünya kulübü olmak şöyle dursun F.Bahçe’nin kendi içinde bile bir birlik sağlaması mümkün gözükmüyordu. Aziz Yıldırım sözünü söylemişti; ama uygulamaları da o yıllarda bunun aksineydi. Takımı şampiyon yapan Mustafa Denizli’yi sezon ortasında kovacak kadar kafası karışıktı. G.Saray’ın, UEFA Kupası’nı kazanmanın havasını attığı bu günlerde Aziz Yıldırım F.Bahçe’deki değişime stadyumdan başladı. Faruk Süren’in başkanlığını yaptığı Avrupa fatihi G.Saray’ın ise milyonlarca dolar harcayarak yeni stadı için ancak bir proje hazırlatabildiği günlerdi.
   <br/>
   <br/>
   Aziz Başkan sonrasında camia içindeki grupların etkinliğini azalttı. Kongre üyelerini çoğaltarak sonraki yıllarda da başkan seçilmesini kolaylaştıracak delege düzenine, hatta tüzük değişikliğine dahi gitti. Yönetim içinde kendisine muhalif olan yöneticileri de bir bir ayıkladı. İlerleyen yıllarda yönetimine Sabancı, Koç gibi güçlü ailelerden de üyeler alacaktı.
   <br/>
   <br/>
   Yıldırım hırslıydı. Ancak takım bir türlü saha içi başarıları yakalayamıyordu. Her yıl hedeflenen Avrupa Kupaları’nda şansız yenilgiler alınıyordu. F.Bahçe’nin kültüründe istikrar yoktu. Hele teknik direktörde hiç yoktu. Aziz Yıldırım teknik ekipte istikrarı 2003-2004 sezonundan sonra takımın başına getirdiği Christoph Daum ile yakaladı. Daum, 3 yıl F.Bahçe’nin başında kaldı. Daum’lu F.Bahçe 2 şampiyonluk elde etti. Daum, üst üste 102 maçta F.Bahçe’nin başında sahaya çıktı. Bu yönüyle F.Bahçe tarihine geçti. Ancak Avrupa’da beklenen başarı yine yoktu.
   <br/>
   <br/>
   Aziz Başkan stadı yaparken, taraftarı da sürekli eğitme gayreti içinde oldu. F.Bahçe stadından küfrü kaldırdı. Mağazacılık anlayışıyla kulübün lisanslı ürünlerinden hatırı sayılır gelirler elde etmeye başladı. Yurdun çeşitli illerinde ve Avrupa’da açılan Fenerium mağazaları âdeta darphane gibi para basıyordu. Yıldırım, dernek açılışlarına da büyük önem verdi. Yurt çapında F.Bahçe taraftarını örgütleyerek adeta Türkiye’nin en büyük sivil toplum kuruluşunu oluşturuyordu.
   <br/>
   <br/>
   RAKİPLERİN HÂL-İ PÜR MELALİ
   <br/>
   <br/>
   F.Bahçe tüm bunları yaparken rakipleri ne yapıyordu? G.Saray hâlâ stadının maket projesiyle uğraşıyordu. Bir ara Ali Sami Yen’i ciddi ciddi yıkmaya karar verdiler. Olimpiyat Stadı’na da gittiler. Ama oranın havasına alışamadıkları için tekrar geri döndüler. Beşiktaş’ta ise Süleyman Seba’dan sonra ipler koptu. Seba’dan koltuğu devralan Serdar Bilgili birtakım doğru hamleler yaptı; ancak ansızın bırakıp giderek kulübü kaosa sürükledi. Başkanlığa seçilen Yıldırım Demirören her geçen yıl yap boz oynarcasına kulübü idare etti. Bir sürü oyuncu transfer edildi. Dünyaca ünlü teknik direktörler birkaç başarısız sonuçtan sonra hem de milyonlarca lira tazminatlar ödenerek gönderildi. Trabzonspor’u ne siz sorun ne biz söyleyelim.
   <br/>
   <br/>
   F.Bahçe Başkanı Aziz Yıldırım, kulübü hızla kurumsallaştırıyordu. F.Bahçe televizyonunu kurdu. Naklen yayın gelirlerinden daha fazla pay almak için federasyonlanla sürekli savaştı. Bu savaş F.Bahçe’ye içte barış sağladı. Aziz Yıldırım güçlendikçe kulüp içindeki grupların etkinliği ortadan kalktı. Bedava bilet dağıtımına son verdi. Taraftar kartı projesi, kombine satışları artırıcı düzenlemeler, reklam gelirlerini çoğaltmak kulübe hatırı sayılı paralar kazandırdı. Stadyum bitmiş ve Avrupa’nın sayılı statlarından biri hâline gelmişti. F.Bahçe hem ekonomik hem de mantalite olarak rakipleri ile arayı iyice açmıştı. Kulüp güçlendikçe güçleniyordu. Hâliyle de her yıl ülkenin en flaş dış transferlerine imza atıyordu. Ortega, Van Hooijdonk, Kennet Andersson, Appiah, Anelka, Alex, Kezman, R.Carlos gibi sıra dışı yıldızlar F.Bahçe için ter dökecekti. Sarı-Lacivertliler iç transferde de genç ve gelecek vadeden oyuncuları kadrosuna katarak bir yandan da yarınlara yatırım yapıyordu.
   <br/>
   <br/>
   DEV TAKIMLARI ALT ETTİ
   <br/>
   <br/>
   Avrupa’da başarının zorluğunu iyice çözen Aziz Yıldırım, G.Saray’ın UEFA Kupası şampiyonluğunu tesadüfi bir başarı olarak niteleyecekti. Onun bu sözleri başta G.Saray camiası olmak üzere spor camiasından tepki alacaktı. Aziz Yıldırım başka bir şey söylemek istiyordu. Aslında o, ‘üç beş kaliteli oyuncuyla kısa süreliğine saha sonucu elde edebilirsiniz ama önemli olan başarıyı kalıcı kılacak hamleler yapmaktır’ demek istiyordu. Anlaşılamadı. Ama yine de çalışmalarına devam etti. Daum’dan sonra takımın başına Zico’yu getirdiğinde de çok eleştirildi. Spor basınının bir kesimi Zico’ya ‘stajyer’ diyecekti. Yıldırım ise Zico’nun başarıya aç bir hoca olduğunu biliyordu. Zico’nun hayalinde de Avrupa vardı. F.Bahçe onun için bir köprü olabilirdi. Başarılı olması durumunda hem o hem de F.Bahçe kazanacaktı. Zico takıma ilk yılında iyi futbol oynattı. Avrupa’da ise F.Bahçe’nin makus talihini değiştirecek skorlara imza atmaya çok yaklaşmıştı. Zico’lu F.Bahçe geçen yıl UEFA Kupası’nda 5 gol atıp 5 gol yediği AZ Alkmaar’a elenmekten kurtulamadı. Ama iyi futbol oynadı. Ligde şampiyon oldu.
   <br/>
   <br/>
   Aziz Yıldırım’ın mevcut iç düzenlemelere rağmen -ki bu iç düzenlemelerden en önemlisi sınırlı sayıda yabancı oyuncu oynatma hakkıdır- ince eleyip sık dokuyarak bugünlere getirdiği F.Bahçe bu sene meyveleri topladı. Şampiyonlar Ligi’nde Avrupa’nın ilk 8 takımı arasına kalmanın yanı sıra son iki yılın UEFA Kupası şampiyonu Sevilla’yı elemesi, 2005 yılının UEFA şampiyonu CSKA Moskova’yı mağlup etmesi, dünya devleri İnter ve Chelsea’ye karşı elde ettiği zaferlerle Türkiye’yi sevince boğdu.
   <br/>
   <br/>
   G.SARAY’I DA GEÇTİ
   <br/>
   <br/>
   Fenerbahçe Teknik Direktörü Zico, 2000-2001 sezonunda Avrupa Şampiyonlar Ligi’nde Galatasaray’ı çeyrek finale taşıyan Rumen teknik direktör Mircea Lucescu’yu maç başına puan ve galibiyet oranında geçti. F.Bahçe de bu sezonki çıkışıyla Avrupa Şampiyonlar Ligi’nde daha önce mücadele etmiş diğer Türk takımları Beşiktaş ile Galatasaray’ı, kazanma oranında da geride bıraktı.
   <br/>
   <br/>
   Tüm bu başarılar elde edilirken futbolcu, teknik heyet ve yönetimin şımarmayan, başarıyı abartmayan bir duruş sergilemesi de takdire şayandı. Türk kulüplerinin yakın gelecekte hedeflerinde hem iç hem de dışta kalıcı başarılar varsa F.Bahçe’nin başarıya giden yolda yaptıklarına bakmalarında yarar var.
   <br/>
   <br/>
   Aziz Yıldırım’ın yeni projesi üye taraftar sayısını 1 milyona çıkartmak. O, sadece futbol takımını başarıya götüren hamleler yapmadı. Başta basketbol olmak üzere kulübün tüm amatör branşlarda kupalar kazanmasına imkân sağlayan uygulamalara imza attı. 100. yılda F.Bahçe’nin 9 branşta kazandığı kupaların toplamı 107’ydi. F.Bahçeli sporcuların ferdî kazandıkları madalyaların toplamı ise 813’tü.
   <br/>
   <br/>
   Aziz Yıldırım’ın yapamadıkları yok mu? Elbette var. En önemlisi de, hâlâ F.Bahçe futbol takımının altyapısının işlevsel hâle gelememesi.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-15607-fenerbahce-edirneyi-bir-gecti-pir-gecti.html), [web.archive.org (arşiv bağlantısı)](http://web.archive.org/web/20130313133830/http://www.aksiyon.com.tr:80/aksiyon/haber-15607-fenerbahce-edirneyi-bir-gecti-pir-gecti.html)
