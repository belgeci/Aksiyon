# TT Arena G.Saray’a seyran olur mu?

*Behram Kılıç 2010.12.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Otoritelere, “İstediği sonuçları alamayan Galatasaray, 15 Ocak'ta açılması beklenen Seyrantepe’deki Türk Telekom Arena’ya bu haliyle gitmeli mi, gitmemeli mi?” diye sorduk. Cevaplar ilginç...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Bu sezon Süper Lig’in ilk 14 maçında sahadan 7 kez mağlup ayrılan G.Saray, tarihinin en kötü sezonlarından birini yaşıyor. Takım, 7 yenilginin 4’üne iç sahada uğradı. Camia lige erken havlu atmanın üzüntüsünü yaşıyor. Aslında bu durum hiç hesapta yoktu. Zira her zamanki gibi sezona şampiyonluk parolasıyla başlanmıştı. Hatta Seyrantepe’de yapımı devam eden Türk Telekom Arena Stadı ikinci yarıya yetişecek ve Cim-Bom yeni stadı ile birlikte rakiplerinin tozunu atacaktı. Ama evdeki hesap çarşıya uymadı. İşler kötü gitti, hatta o kadar kötü gitti ki liderden 16 puan geriye düşüldü (14. hafta itibariyle).
    </p>
    <p class="MsoNormal">
     Biz de spor otoritelerine, her şey bu kadar kötü giderken “G.Saray, büyük umutların bağlandığı ve 15 Ocak’ta açılması beklenen Türk Telekom Arena Stadı’na bu hâliyle gitmeli mi, gitmemeli mi?” diye sorduk. Zaman gazetesi yazarı Ahmet Çakır, “Takım bir an önce gitmeli. Şu an içinde bulunulan durumdan kurtulmanın en güzel çözümü bu.” diyor. Sabah gazetesi yazarı Levent Tüzemen, “Sıradan oyuncularla oraya gidilirse tribün dolmaz. Şu an Ali Sami Yen dolmuyor ki orası dolsun.” düşüncesinde. Rıdvan Dilmen, “Galatasaray bundan önce 14 yıl şampiyon olmadığında büyüklüğünden hiçbir şey kaybetmediği gibi, bu sene şampiyon olmayınca yine büyüklüğünden bir şey eksilmeyecek. Taraftar da, takım kaçıncı olursa olsun, o stada gider, maçları izler.” diyor. Posta yazarı Osman Şenher ise yönetime ricada bulunuyor: “Sakın Seyrantepe’yi devre arasında açmayın. Oraya gidersen boş tribünlere oynarsın.” Turgay Şeren, “TT Arena’ya gitmek demek para kazanmak demek. Para için oraya gidilmeli.” görüşünde.
    </p>
    <p class="MsoNormal">
     “Bu yönetim oraya gitmemeli.” diyen eski yöneticilerden Fatih Gökşen’in ise devletten ricası var: “Bize kıyak geçin de yarım sezon daha Ali Sami Yen’de oynayalım. Yoksa TT Arena’da rakiplerimiz bizi rezil edebilirler.” Başkan Adnan Polat ise kararlı: “Bu stadı 20 yıldır bekliyoruz. Satışlarımız gayet iyi gidiyor. Açılışta 52 bin kişilik stadı dolduracağız.”
    </p>
    <p class="MsoNormal">
     Görüşleri daha ayrıntılı okumak için buyurun:
    </p>
    <p class="MsoNormal">
     Levent Tüzemen (Sabah gazetesi yazarı): Zaten bu takım gitmeyecek. Birçok oyuncu ile yollar ayrılacak. 4 yabancı, birkaç yerli oyuncu alacaklar. Yani yepyeni bir kadro ile gidecekler. Ama Hagi ile bu değişimi yapabilirler mi? Hagi tamamen kendi otoritesiyle hareket eden biri. Türk Telekom Arena’da bir sinerji oluşturmak için yıldız oyuncu almak zorundalar. Sıradan oyuncularla oraya gidemezler. Umut oluşturabilecek bir takım yapmak zorundalar. Şu anki takım umut vermiyor. Takım, zaten Ali Sami Yen’de yeterli seyirci desteğini bulmuyor ki. 10 bin kişiye oynuyor. Yeni stat 52 bin kişilik. Oraya iddialı bir takımla giderseniz tribünleri doldurursunuz. İkinci yarı o stat bu takımla gidilirse F.Bahçe maçında bir de Trabzon maçında dolar. Ama kalan 3 maçı da alıp 9 puanla devreyi kapatırlarsa ve doğru transferler yaparlarsa o zaman ikinci yarı seyirci stada gelir.
    </p>
    <p class="MsoNormal">
     Ahmet Çakır (Zaman gazetesi yazarı): Türk Telekom Arena’ya gitmek, G.Saray’ın şu an içinde bulunduğu kâbustan kurtulması için mümkün olabilecek ön güzel çözümlerden biri. Çünkü G.Saray’ın büyük zaferler kazandığı Ali Sami Yen, son dönemde kolay maç kaybettiği ve bundan doğan üzüntüleri yaşamasının süreklilik kazandığı bir yer oldu. Ayrıca yeni stada seyirci gelmez düşüncesi de temelsiz. Dünyadaki örnekler; takım ne kadar başarısız olursa olsun yeni stadın seyirci çektiğini gösteriyor. Dolayısıyla G.Saray mümkün olduğu kadar çabuk bir zamanda oraya geçmeli.
    </p>
    <p class="MsoNormal">
     Osman Şenher (Posta gazetesi yazarı): Benim yönetimden tek bir ricam var. Seyrantepe’yi sakın devre arasında açmayın. Bu takım oraya layık değil. Bu kadro sezon sonuna kadar Ali Sami Yen’de oynasın, hiç olmazsa taraftar desteğiyle küme düşme korkusu yaşamaz. Seyrantepe’ye gidersen boş tribünlere oynarsın. İşte o zaman rezaletin bini bir paraya.
    </p>
    <p class="MsoNormal">
     Rıdvan Dilmen (Sabah gazetesi yazarı): Türk Telekom Arena’ya taraftar gidecektir. G.Saray camiası ve taraftarı bir umut arıyor. Birçok yerde ‘G.Saray, TT Arena’ya bu takımı mı götürecek?’ şeklinde soruyla karşılaşıyorum. Ancak G.Saray bundan önce 14 yıl şampiyon olmadığında büyüklüğünden hiçbir şey kaybetmediği gibi, bu sene şampiyon olmayınca yine büyüklüğünden bir şey eksilmeyecek. Taraftar da, takım kaçıncı olursa olsun, o stada gider, maçları izler. Bu dönemde, gelecek görülmeyen ve yüksek maliyeti bulunan bazı yabancılarla yollar ayrılabilir. Devre arasında transfer de yapmamalı bence G.Saray. Çünkü yine aceleye gelip hata yapma riski ortaya çıkabilir.
    </p>
    <p class="MsoNormal">
     Turgay Şeren (Akşam gazetesi yazarı): G.Saray için bugün şampiyonluktan bahsetmek söz konusu bile değil. Bu durum G.Saraylılara dokunuyor. Ama Türk Telekom Stadı’na gidildiğinde kulüp para alacak. Bu yüzden G.Saray oraya gitmeli. Kaçış yok. Kaçarsan nereye kaçacaksın? Bence taraftarın da oraya gidip takımı desteklemesi lazım. Böyle bir zamanda takım yalnız bırakılmamalı.
    </p>
    <p class="MsoNormal">
     Kemal Belgin (Türkiye gazetesi yazarı): İlk maçın oynandığını görmeden o stadın açılacağına inanmam, diye bir görüşüm vardı. Sorunuza gelince; şu an G.Saray, tarihine yakışmayacak bir konumda. Ama G.Saray denince durup düşünmek lazım. Her zaman Türkiye’nin Batı’ya açılan kapısı olarak görülmüş böyle bir kulüp, ligdeki durumunu bir kenara bırakmalı ve böyle muhteşem bir stada ev sahipliği yapacak duruma gelmişse de gidip orada maçlarını oynamalı.
    </p>
    <p class="MsoNormal">
     Fatih Gökşen (G.Saraylı eski yönetici): Bugün yönetimden nefret eden bir kitle var. Bir de futbol takımını beğenmeyen bir kitle var. Yönetim mi, yoksa futbol takımı mı oraya gitmemeli? Bana sorarsan yönetim. Kombine bilet alanlar şu an biletlerini satacak insan arıyor. Şimdi bir kere gurur mekanizmasını kaybetmiş bir yönetim kurulu var. Elano’yu satıyorlar, ‘bu oyuncuya şu kadar ödeme yapmayacağız’ diye övünüyorlar. Bence soru da bu olmalı? Bu yönetim oraya gitmeli mi, gitmemeli mi? Çünkü G.Saray’ı bu hâle düşüren futbolcular değil, yönetimdir. Aldılar, sattılar. Nasreddin Hoca gibi ya tutarsa dediler. Bence devletten ricada bulunsunlar, yarım sezon daha Ali Sami Yen’de oynayalım. Devlet bize kıyak geçsin. Sezonu Ali Sami Yen’de bitirelim. TT Arena’ya gidersek rakiplerimiz daha bir motivasyonla oynayıp bizi orada da rezil edebilirler. Onun için Ali Sami Yen’de sezonu bitirmek bizim için daha hayırlı olur.
    </p>
    <p class="MsoNormal">
     Adnan Polat (G.Saray Başkanı): Stadımızı 15 Ocak’ta açmayı planlıyoruz. Açılışta büyük bir şov olacak. Ali Sami Yen’in kapanışı için de bir programımız var. Oranın herkes için büyük anlamı var. Benim 30 yılım Sami Yen’de geçti. Güzel bir veda töreni hazırlayacağız. G.Saray’ın büyüklüğü, kazandığı veya kaybettiği maçlar da değildir. Bu stadı 20 yıldır bekliyoruz. Satışlar iyi gidiyor ancak şöyle de bir gerçek var: Sportif başarı olmayınca istenilen satışı da gerçekleştiremiyorsunuz. Ama ilk maça 52 bin kişinin geleceğini düşünüyorum. Açılışa tüm futbolcularımızın yanı sıra tüm sporcularımızı davet edeceğiz. 52 bin kişilik stadı dolduracağız. Hatta dışarıda da taraftar kalır. G.Saray’ın büyüklüğüne de bu yakışır.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28092-tt-arena-gsaraya-seyran-olur-mu.html), [web.archive.org (arşiv bağlantısı)](http://web.archive.org/web/20131107032033/http://www.aksiyon.com.tr:80/aksiyon/haber-28092-tt-arena-gsaraya-seyran-olur-mu.html)
