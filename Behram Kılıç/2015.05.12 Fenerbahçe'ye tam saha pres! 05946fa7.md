# Fenerbahçe'ye tam saha pres!

*Behram Kılıç 2015.05.12*

<div class="pNewsDetailMainContent" itemprop="articleBody">
 <p>
  Millî Eğitim Bakanlığı ile protokol yapılmasına rağmen Kenan Evren Lisesi arazisi verilmiyor. Kulübün banka ve üniversite kurmasına izin çıkmıyor. Topuk Yaylası’ndaki tesisler geri alınmaya çalışılıyor. Sponsorlar engelleniyor.
 </p>
 <p>
  Kulübe yapılan en ufak haksızlıkta ortalığı ayağa kaldıran Fenerbahçe Başkanı Aziz Yıldırım’ın tarihte eşi benzeri görülmemiş silahlı saldırı sonrası suskunluğu şaşkınlık vericiydi. Bu olayın hemen ardından Kenan Evren Lisesi arazisinin kulübe devredilmesine dair Millî Eğitim Bakanlığı’yla bir görüşme gerçekleşti. Fenerbahçe’nin tuttuğunu koparan başkanı, belki de saldırıyla kamuoyu nezdinde mağdur duruma düşen kulübünün menfaatleri için susmuştu. Zira son görüşmeden olumlu netice almayı bekliyordu. İsteseydi her zamankinden daha gür bir şekilde ortalığı ayağa kaldırabilir, bugüne kadar saldırganlara dair en ufak bir ipucu bulamayan hükümetin emrindeki emniyeti, camiasını da arkasına alarak köşeye sıkıştırabilirdi. Ama gördük ki 3 Temmuz şike davasından sonra iktidar partisiyle bir türlü yıldızı barışmayan Aziz Yıldırım’ın susması da bir işe yaramadı. Millî Eğitim Bakanlığı okul arazisini Fenerbahçe Spor Kulübü’ne vermedi.
 </p>
 <p>
  AKP’nin bir türlü diş geçiremediği Fenerbahçe’ye bu araziyi vermemesi, Yıldırım’ın canını hiç olmadığı kadar çok sıktı. Açıkladığı projeler bizzat ülkenin cumhurbaşkanı tarafından eleştirilen başkan, kurmaylarıyla bir basın toplantısı düzenleyerek bakanlığı eleştirdi.
 </p>
 <p>
  Şükrü Saracoğlu Stadı’nın yanındaki Kenan Evren Lisesi arazisinin kulübe devriyle ilgili ilk protokol, 11 Kasım 2002’de düzenlendi. 49 yıllığına arazinin üst kullanım hakkı sarı-lacivertli kulübe verilecek, devlet buradan kira alacaktı. Kanarya ayrıca 3 yeni okul, bir spor salonu yapacaktı. Bunun karşılığında 26 bin metrekarelik araziye otel, AVM ve rezidans içeren bir kompleks inşa edecekti. Aziz Yıldırım arazinin değerinin farkındaydı ama burası yıllar geçtikçe âdeta kupon araziye dönüşecekti. Evet, 2002’den bu yana köprünün altından çok sular akmış ve Türkiye kupon arazilerin nasıl kullanacağını bilenlerin usta olduğu bir ülke hâline dönüşmüştü. Bu yüzden olsa gerek hükümet, sürekli oyalama taktiği izledi. Araziyle ilgili tam 4 kez protokol düzenlendi. En son yapılan görüşmede Millî Eğitim Bakanlığı arazi karşılığı Fenerbahçe’den 345 milyon TL istedi.
 </p>
 <p>
  Oysa Fenerbahçe, önceki protokollere uymuş, yapması gereken 3 okulu ve spor salonunu yapmış, bunlar için 60 milyon TL harcamıştı (Aziz Yıldırım basın toplantısında bu rakamın 98 milyon TL olduğunu söyledi). Bakanlık Fenerbahçe’ye son görüşmede 3 yol sundu: “Ya 345 milyon TL ver, araziyi sana verelim, ya biz 18 milyon TL verelim sen hakkından vazgeç ya da yükümlülüklerini yerine getirmediğini söyleriz, mahkemeye gider kazanırız, sen de hiçbir şey alamazsın!” Bakanlık, arazinin kıymetli olduğunu, sadece 3 okul ve bir salon yapan Fenerbahçe’ye kıyak yapamayacağını deklare ediyordu. Ama verilmiş sözlerin değeri yok muydu? Hem 2002’de bu arazi bu kadar değerli miydi ki? O zamanlar burası 18 milyon lirayı geçmiyordu.
 </p>
 <p>
  Ama iş inada binince bakanlık işi daha da yokuşa sürerek Fenerbahçe Spor Kulübü’nün protokolde öngörülen eğitim birimlerini süresi içinde ve mevzuata uygun formda inşa edip teslim etmediğini açıklayacaktı. Protokoller kapsamında Fenerbahçe Kulübü’nce Sancaktepe’de 24, Üsküdar’da 32 derslikli ilkokul, Ataşehir’de 40 derslikli Anadolu Lisesi, Ataşehir Mevlana Anadolu Lisesi bahçesine spor ve konferans salonu yapılması öngörülüyordu. Millî Eğitim Bakanlığı söz konusu açıklamasında bu eğitim ünitelerinin toplam maliyetinin 18 milyon 480 bin 200 lira olduğunu da iddia ederek talep edilen taşınmazların değerlerinin ise toplam 345 milyon 726 bin 200 lira olduğunu belirtiyordu. Kulüp lehine ciddi bir kamu desteği olmasına rağmen kulüp yetkililerinin bakanlığı itham ettiği ve kamuoyunu yanlış yönlendirdiği açıklanıyordu. Fenerbahçe bu açıklamaya belgelerle cevap verdi. Belgelerin birinde Maliye Bakanı Mehmet Şimşek’in imzası vardı ve imzanın üstünde “Fenerbahçe taahhütlerini yerine getirmiştir.” yazıyordu. Fenerbahçe de haklı olarak soruyor: “2013’te her şey tamam dediniz, son 2 yıldır ne değişti?”
 </p>
 <p>
  <img alt="" src="/web/20150717162733im_/http://www.aksiyon.com.tr/dosyalar/ http:/medya.aksiyon.com.tr/aksiyon/2015/05/12/568321.jpg "/>
 </p>
 <p>
  İşin aslı kurdun kuzuyu yeme hikâyesiydi. Bakanlık her edimin kusursuz yerine getirildiği bir ülkeymişiz gibi davranırken komik oluyordu. Bu yüzden inandırıcı olamıyorlar. Keşke hassasiyet 301 madencinin vefat ettiği Soma’da gösterilseydi, ya da Ali Sami Yen arazisine çok çok yasal yollarla gökdelenleri diken ve 11 işçinin ölümüne sebep olan firma hakkında işlem yapılabilseydi.
 </p>
 <p>
  Yaklaşık bir senedir Fenerbahçe Spor Kulübü’ne randevu vermeyen Bakan Nabi Avcı’nın bu araziyi artık sarı-lacivertlilere vereceği ihtimal dâhilinde değil. ‘Devlette devamlılık esastır’ derler ama bu durum şu olay için geçerliliğini yitirmiş durumda. İş öyle bir hâl aldı ki Aziz Yıldırım’ın, bakanlıktan ayrılırken sinirinden hoş olmayan kelimeler kullandığı gibi bel altı iddialara kadar vardı. Eğer doğruysa Yıldırım bir soruşturma geçirecek. Yıldırım’ı duydukları söylenen bazı bakanlık görevlileri, bu durumu tutanak altına almış. Millî Eğitim Bakanlığı’nın da, tutanakla birlikte Yıldırım hakkında Ankara Cumhuriyet Başsavcılığı’na suç duyurusunda bulunduğu konuşuluyor.
 </p>
 <p>
  Fenerbahçe’nin engellenen tek projesi bu değil. İnternete düşen ses kayıtları eğer doğruysa Cumhurbaşkanı Recep Tayyip Erdoğan’ın Fenerbahçe’nin başında Aziz Yıldırım’ı görmek istediğini sanmıyoruz. Ses kayıtlarında, 3 Kasım 2013’teki Fenerbahçe olağanüstü kongresi öncesi oğlu Bilal’e, Fenerbahçe Başkanlığı’na aday olan Mehmet Ali Aydınlar’a ne yapması gerektiğine dair verdiği taktikler dile getiriliyordu. Bilal Erdoğan olduğu iddia edilen kişi, Aziz Yıldırım için de ‘namussuz’ ifadesini kullanıyordu.
 </p>
 <p>
  1 Kasım 2013 tarihinde seçim çalışmaları kapsamında delegelere AVM, marina, Fenerbahçe Üniversitesi ve banka kurma sözü veren Aziz Yıldırım’a cevap 4 Kasım günü dönemin başbakanı Erdoğan’dan gelmişti. Erdoğan, ‘Fenerbank’ projesini gerçekçi bulmadığını söyleyecekti: “Beş yüz milyon dolar borcun var, banka kuracaksın. Bunun için izin verecek kurumlar belli. Ayrıca sanki Çevre Bakanı elindeymiş, her izin elindeymiş gibi söz veriyor. ‘Şuraya şunu yapacağım, AVM yapacağım’ demek doğru değil.”
 </p>
 <p>
  Hükümetin Fenerbahçe’ye yaklaşımı sponsorlara baskıya da yol açtı. 26 Nisan 2014’teki Divan Kurulu’nda konuşan Aziz Yıldırım, üyelere bu durumu şöyle açıkladı: “Forma reklam arayışları devam ediyor. Bazıları bize uygun gelmiyor, bazıları da her şeyde olduğu gibi bazı baskılarla önlenmeye çalışılıyor. Ve önleniyor da. Açık ve net.”
 </p>
 <p>
  20 yıllığına kiralanan Ataşehir’deki kolej arazisinin kiralama süresi sona erdikten sonra  Fenerbahçe’ye tekrar verilmemesi için de türlü numaralar yapılıyor. Maliye önce araziye 50 milyon fiyat biçiyor, bu rakama ihaleye çıkacağını söylüyor, ama son anda vazgeçerek okul arazisini 70 milyona ihaleye çıkartarak Fenerbahçe’ye satıyor. Aziz Yıldırım bu durumu da ‘emir büyük yerden’ diyerek eleştirmişti.
 </p>
 <p>
  İddialara göre Maliye Bakanlığı da Fenerbahçe’ye karşılıksız tahsis edilen Topuk Yaylası’ndaki tesisi geri almak için harekete geçti. Gerekçe olarak, burasının spor dışında birtakım faaliyetlerde kullanılması gösteriliyor. Ayrıca tüm amatör ve profesyonel şubelerini Pendik’e taşımak isteyen kulüp, buraya yapacağı tesisler için de onay bekliyor.
 </p>
 <p>
  12 Şubat 2014’te Aziz Yıldırım, Erdoğan’a yakınlığı ile bilinen Rıdvan Dilmen’in “Başbakan’ın Fenerbahçe’ye yaptığı hizmetleri Aziz Yıldırım çok iyi bilir, bu konuda Yıldırım’ın açıklama yapmasını bekliyorum.” sözlerini eleştirmiş, “Rıdvan, Başbakan’ın yaptıkları konusunda çok biliyorsa kendisi çıksın anlatsın.” cevabını vermişti. Galiba tüm bu olan bitenlerden sonra, Rıdvan Dilmen’in bir açıklama yapması şart oldu!
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/fenerbahceye-tam-saha-pres_550869), [web.archive.org (arşiv bağlantısı)](http://web.archive.org/web/20150717162733/http://www.aksiyon.com.tr/dosyalar/fenerbahceye-tam-saha-pres_550869)
