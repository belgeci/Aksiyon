# PAF'ın geleceği karanlık

*Behram Kılıç Bilinmeyen-tarih*

<div>
 <p>
  <font>
   PAF Ligi bomboş tribünler önünde oynanıyor. Lig amacından iyice uzaklaştı. G.Birliği Başkanı İlhan Cavcav Rezerv Lig’i önerince PAF’ın geleceği de tehlikeye girdi. Süper Lig’de takımlarımız arasındaki şampiyonluk ve kümede kalma yarışı kıyasıya sürüyor.
   <br/>
   <br/>
   Yaşanan heyecan hepimizin malumu. Bu takımlarımızın bir de “profesyonelliğe aday futbolculardan kurulu ekipleri var. Çoğu 18 yaşındaki oyuncuların top koşturduğu PAF Ligi’nde geleceğin Hakan’ları, Sergen’leri, Nihat’ları ter döküyor. Zirvede G.Antep var. Kayserispor ise son sırada.
   <br>
    <br>
     PAF Ligi Türkiye’de 1988’de kuruldu. O zamanki adı Gençler Ligi’ydi. Hatta fikir, zamanın başbakanı Turgut Özal’ın çok hoşuna gitmişti. Daha sonra çeşitli sebeplerden dolayı kaldırıldı. 7 yıl önce Haluk Ulusoy federasyonu PAF Ligi’ni yeniden kurdu. Federasyonun kulüplere gönderdiği talimatta şunlar yazılıydı: “PAF maçları A takımın müsabakasından önce A takımın maçı oynayacağı statta yapılacak. Havaların kötü olduğu ekim, kasım, aralık aylarında maçlar başka statlara kaydırılabilecek. Kadrolardaki üst yaş sınırı 18 olacak. Ligde yer alan her kulübün PAF takımı olacak.”
     <br>
      <br>
       Gözlerden ve gönüllerden uzak bir lig
       <br>
        <br>
         Amaç A takıma futbolcu kazandırmaktı. Hem UEFA da altyapıdan futbolcu yetiştirilmesini destekliyordu. İlk yıllarda heyecan büyüktü. Maçlar 15-20 bin kişi önünde oynanıyordu. Ama PAF takımının kulüplere getirdiği ekstra maliyetler, otel ve ulaşım masrafları yüklüce bir yekûn tutuyordu. Kulüpler, PAF maçlarının A takımdan önce aynı statta oynanmasına izin vermedi zamanla; çünkü zemin bozuluyordu. PAF Ligi böylece ilk darbeyi yedi. Sonra ceza alan ya da denenen oyuncunun gönderildiği yer oldu orası. Bazen de A takımdaki yedeklerin son halini görmek için ayarlanan bir maçta kobay olarak kullanıldılar.
         <br/>
         <br/>
         Bugün Süper Lig’deki takımların PAF maçları gözden hem gönülden ırakta oynanıyor. Hiçbir PAF müsabakasında horon ya da halay çekilmiyor, davul çalınmıyor, tezahürat yapılmıyor. Örneğin, G.Birliği PAF takımı Ankara’nın 40 km dışında maçlarını oynuyor. Beşiktaş Fulya’da, G.Saray Florya’da, Trabzonspor Mehmet Ali Yılmaz Tesisleri’nde müsabakalarını yapıyor. Karşılaşmaları sadece oyuncuların aileleri izliyor.
         <br/>
         <br/>
         Rüyalarını büyüklerin formaları süslemiyor
         <br/>
         <br/>
         Bir zamanların altyapısı güçlü ekibi Beşiktaş, son yıllarda gözünü hep dış transferlere çevirdiğinden altyapıdan yeterince yararlanamıyor. F.Bahçe ve G.Saray altyapısı ise adeta Anadolu takımlarına hizmet ediyor. Sarı-Lacivertli ekipte geçtiğimiz yıl 16 PAF takım oyuncusu ikinci ligdeki çeşitli takımlara transfer oldu. Hatta PAF takım hocası İsmail Kartal’ı da Sivasspor’a kaptırdı.
         <br/>
         <br/>
         Dört büyüklerin PAF takımındaki oyuncuların rüyalarını kendi kulüplerinin formaları süslemiyor artık. F.Bahçe PAF takımından görüştüğümüz adı bizde saklı 18 yaşındaki bir oyuncu durumun vahametini şu sözlerle açıklıyor: “Dünyanın en iyi oyuncusu olsanız da F.Bahçe PAF takımından A takıma yükselmeniz çok zor.” Aynı oyuncu, amaçlarının A takım antrenmanlarında başka kulüplere kendilerini göstermek olduğunu belirterek, “A takıma çıkınca medyada ismin geçiyor. Transfer teklifleri artıyor. Buradaki çoğu oyuncu, kapağı bir Anadolu kulübüne atmanın hesaplarını yapıyor. Bu takım ikinci ligde olsa bizim için fark etmez.” diyor.
         <br/>
         <br/>
         Azeri Milli Takımı’nda oynuyor ama
         <br/>
         <br/>
         F.Bahçe PAF takımının bir başka oyuncusu ise A takım antrenmanlarına çıktıklarında en çok “kendilerini ispatlayamama korkusu” yaşadıklarını belirtiyor. “Abilerimiz bize iyi davranıyor. Ama altyapı oyuncusu olduğun bir şekilde hissettiriliyor. Antrenmanlarda hiç bir zaman ilk 22 içinde düşünülmüyorsun mesela.” diyor.
         <br/>
         <br/>
         Sarı-Lacivertlilerin PAF takımında yer alan Azeri oyuncu Ilgar Gurbanov Azerbaycan’ın İngiltere ile yaptığı karşılaşma da dahil, 6 kez Milli Takım forması giymesine karşın A takımla yeni yeni antrenmanlara çıkmaya başladı. Menajerlerin dikkatinden kaçmayan Ilgar’ı özellikle İngiltere’nin M.City takımı yakın takibe aldı. Ama Ilgar’ın F.Bahçe forması giymesi uzak bir ihtimal gibi görünüyor.
         <br/>
         <br/>
         F.Bahçe PAF takım hocası Timuçin Çuğ’un en büyük derdi seslerini yukarıya duyuramamak. Daum’la yeterince görüşemiyor. Bunu Alman hocanın yoğun maç trafiğine bağlıyor; “Seyahatlerde bir araya geldiğimiz oluyor. Antrenman sahalarımız arasındaki uzaklık bizi birbirimizden koparıyor.”
         <br/>
         <br/>
         Timuçin hocanın başka bir sıkıntısı ise A takımın PAF’tan oyuncuyu alıp tekrar geri göndermesi. “Bence PAF’tan oyuncu aldığın zaman bir daha aşağıya göndermemelisin. Çocuk demoralize oluyor. A takımda asla oynayamam diyor. Bazıları karakteri oturmadığı için şımarıyor. Arkadaşlarına hava atıyor.”
         <br/>
         <br/>
         Seyircisiz maçın tadı olmuyor
         <br/>
         <br/>
         Timuçin hoca F.Bahçe’nin PAF takımından oyunculara kucak açmamasını ise “Milyon dolarlar verilen yabancıları kulübede oturtmak çok zor. Kimse risk almaz. Ama Lyon maçını gördünüz. Adamlar oyunun en kritik anında iki tane 18’lik delikanlıyı maça sokup bizi yendiler. Bu cesareti maalesef gösteremiyoruz.”
         <br/>
         <br/>
         A kadrosunda 8 altyapı futbolcusu bulunduran Trabzonspor’da PAF takımını Erol Tombul çalıştırıyor. Amaçlarının profesyonel takıma oyuncu yetiştirmek olduğunu belirten Tombul, sezon başında A takıma kaleci Tolga, Selim, Ufuk ve Yusuf’u verdiklerini söylüyor. Bu oyuncuların takımda bugüne kadar forma giymediklerini hatırlatmakta yarar var.
         <br/>
         <br/>
         Tombul’un en büyük şikayeti PAF maçlarının sağda solda oynatılması. “Seyirci olmadığı zaman oyuncular, hakemler, bizler maça yeterince motive olamıyoruz. 15 bin kişinin önünde oynamakla bomboş tribünlere oynamak bir olur mu hiç?” diye soruyor. Bu durumun A takım teknik direktörlerinin işine geldiğini iddia ederek, “Seyirci, genç oyuncuları tanıyacak. Onları A takımda görmek isteyecek. A takım hocası gençleri kadroya almadığı zaman eleştirilecek.” diyor. Tombul, taraftarın PAF’taki oyuncuları tanımasıyla yönetime transfer baskısı yapmayacağını da düşünüyor: “Taraftar diyecek ki sağ kanatta oyuncuya ihtiyaç yok. Çünkü PAF takımında bu işi kotaracak cevherler var. “
         <br/>
         <br/>
         Erol Tombul, A takımın kadro dışı bıraktığı oyuncuları ceza olarak PAF takıma göndermesini ise kendileri açısından bulunmaz bir nimet olarak görüyor. “Geçtiğimiz yıllarda kadro dışı bırakılan Kevin Campell bizimle birlikte antrenmanlara çıkmaya başlamıştı. Çocuklar karşılarında onu görünce çok mutlu oldular. Antrenmanlara bir heyecan geldi. Campell da hepsiyle ilgilendi.”
         <br/>
         <br/>
         PAF bitecek, rezerv lig gelecek
         <br/>
         <br/>
         PAF’lardan yeterince randıman almayı düşünmeyen kulüpler PAF Ligi’ni tekrar rayına sokmaktan ziyade onun statüsünün değiştirilmesini istemeye başladı. Bu amaçla G.Birliği Kulüp Başkanı İlhan Cavcav son kulüp başkanları toplantısında PAF Ligi’nin bölgesel olmasını teklif etti. Cavcav bu ligin yerine Rezerv Lig kurulmasını öneriyor. Aslında Cavcav bu görüşünü yıllardır savunuyor. Ancak destek bulamıyordu. Kurulacak Rezerv Lig’de A takım kadrosunda yer alan ancak o hafta oynamayan oyunculardan kurulu takımlar mücadele edecek. Gerekirse kadrolar altyapıdan takviye edilecek. Cavcav ayrıca bu takımda lisans şartı olmadan 3 oyuncuyu denemeyi de teklif etti.
         <br/>
         <br/>
         Eğer öneri hayata geçirilirse PAF takımları tarihe karışacak. G.Birliği Başkanı’na PAF takım yetkilileri isyan ediyor. Timuçin Cuğ, “Eğer böyle bir şey olursa gençlerin önü tamamen tıkanır.” diyor. Cuğ’un önerisi ise daha ilginç: “PAF takımda yaş sınırı olmaksızın üç tane futbolcu oynatmaya izin verilsin.” Saha içinde abilik ve liderlik yapabilecek, futbolu bilen, çocuklara alacağı pozisyonları gösteren bu oyuncuların PAF’ta olması halinde Türk futbolunun büyük kazanımlar elde edeceğini iddia ediyor Cuğ.
         <br/>
         <br/>
         G.Birliği menajeri Cem Onuk ise Süper Lig’de yer alan takımların çoğunun yaklaşık 25 kişilik kadrolara sahip olduğunu belirterek, “Bu oyuncular içinde bir haftada en fazla 14’ü oynuyor. Gerisi haftayı boş geçiriyor. Rezerv Lig sayesinde diğerleri de oynama imkanı bulacak. Kulübede körelip gitmeyecek. 18 yaşındaki çocuk top oynuyor. Ama bu çocuk 20 yaşına gelince kulübeye oturuyor. Oyuncular her daim hazır olacak. Transferde sorun yaşanmayacak. Mesela takımdaki üçüncü kaleciyi düşünün; hiçbir zaman maç oynamayan bu oyuncu nasıl kendisini geliştirecek?” diyor. Onuk, PAF Ligi’nin yara alacağı görüşüne katılmıyor.
         <br/>
         <br/>
         FIFA müsaade etmez
         <br/>
         <br/>
         Projeyi destekleyenlerden biri de Ümit Milli Takım Teknik Direktörü Raşit Çetiner. “Bizim takımda PAF’tan kimse yok. Ekibi A takımda oynayan oyunculardan kuruyoruz. Ama bu oyuncuların çoğu haftalarca kulübede oturuyor. B Ligi veya Rezerv Lig sayesinde oynama imkanı bulacaklar. PAF Ligi’nin kaldırılıp B Ligi’nin kurulması bizim işimize gelir.” görüşünü savunuyor.
         <br/>
         <br/>
         Haluk Ulusoy döneminde futbol federasyonuna danışmanlık yapan Gündüz Tekin Onay ise Cavcav’ın önerisine şiddetle karşı çıkanlardan. “Bizim zamanımızda da bu görüşe sahipti; ama kabul ettiremedi. Şimdi ortamı uygun buldu. Bu lig olmaz. Lisans şartı olmaksızın üç oyuncu deneyelim, diyor. Buna bir kere FIFA müsaade etmez. Lisansı olmayan oyuncunun oynayacağı lige nasıl resmiyet kazandıracaksın ki?”
         <br/>
         <br/>
         Onay, 18 yaşındaki bir çocuğun 25 yaşındaki bir oyuncuyla mücadele etmesinin de yanlış olacağını söylüyor. PAF’ın bugünkü şartlar itibariyle heyecan verici bir özelliğinin de olmadığının altını çiziyor. “Bunu kulüpler bu hale getirdi. Eğer A takımın oynadığı statlarda PAF takımın maçlarını yapmalarına imkan verseydiler oradan çok daha büyük verim alırlardı. Samet’ler, Ziya’lar, Rıza’lar hepsi PAF’tayken İnönü’de sayısız maç oynadı sonra da Beşiktaş A takımını sırtladılar. Bugün çocuklara bu imkan verilmeli. Senede en az 10 maçı seyirci önünde oynamalılar.”
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 1091 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=17896), [web.archive.org (arşiv bağlantısı)](http://web.archive.org/web/20050213060926/http://www.aksiyon.com.tr:80/yazdir.php?id=17896)
