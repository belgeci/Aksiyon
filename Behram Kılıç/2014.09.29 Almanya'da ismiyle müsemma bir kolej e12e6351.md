# Almanya'da ismiyle müsemma bir kolej

*Behram Kılıç 2014.09.29*

<div class="pNewsDetailMainContent" itemprop="articleBody">
 <p>
  Türk kökenli girişimçilerin açtığı Özel Dialog Gymnasium Lisesi, başarısıyla Almanya sınırlarını aştı. Bahçesinde AB bayrağı dalgalanıyor. Kolejin bu sene faaliyete geçen ve 25 milyon Euro’ya mal olan ek binasının arazisini Köln Belediyesi tahsis etti.
 </p>
 <p>
  Dünyanın 160 ülkesinde Türk okulu açmak neresinden bakarsanız bakın muhteşem bir olay. Ama eğitimde, sanayide, ihracatta dünyanın zirvesinde bulunan ülkelerde Türk kökenli insanların okul açmasına ne demeli? Hele bu ülkeler biraz da tutucuysa. Almanya böyle bir ülke. Sanayide, eğitimde, ihracatta, sporda onlara yan bakılmıyor. Bunun yanında özellikle yabancıların eğitim faaliyetleri içinde bulunmalarına da son yıllara kadar pek sıcak bakılmayan bir ülke. Ama onlar bile Türk kökenli vatandaşların açtığı okulların eğitim kalitesi, vizyonu ve çağdaşlığı karşısında şapka çıkarttı. Hatta kendileri okul için yer vermeye, üst düzeyde katılımla okulları alkışlamaya başladı.
 </p>
 <p>
  Hatırlanacağı gibi geçen yıl Türkçe Olimpiyatları gurbete açılmış, bu güzel organizasyonun finali de Almanya’da yapılmıştı. Türkçe sevdalıları Almanya’da da salonlara sığmamıştı. Türkiye’de ‘size stat, hatta su yok’ denmesine aldırış etmeden yola çıkan, gönül köprüleri kuranlara önce Etiyopya, sonra Romanya ve son olarak Almanya sahip çıkmıştı. İşte o Almanya’da bugün hatırı sayılır Türk kökenli insanların açmış olduğu okul faaliyet gösteriyor. Hiç şüphesiz bu okulların hepsinin bir hikâyesi var. Ama içlerinden biri var ki oldukça farklı. Almanya’nın Köln kentinde Türk girişimciler tarafından açılan Özel Dialog Gymnasium Lisesi, başarısıyla Almanya’nın sınırlarını aştı. Kısa bir geçmişi olan Özel Dialog Gymnasium’un bahçesinde Avrupa Birliği bayrağı dalgalanıyor. Okulun bu sene faaliyete geçecek ve 25 milyon Euro’ya mal olan ek binasının 7 bin 42 metrekarelik arazisini ise Köln Belediyesi tahsis etti. Peki, bu nasıl oldu?
 </p>
 <p>
  <img alt="" height="207" src="http://web.archive.org/web/20150512022410im_/http://medya.aksiyon.com.tr/aksiyon/2014/09/29/almanyada2.jpg"/>
  Önce size okulun tarihi hakkında kısa bilgi verelim, sonra da yeni hizmete giren binanın nasıl yapıldığını anlatalım. Okul, Türk-Alman Akademisyenler Birliği Derneği tarafından 2007’de açıldı. Lise 2008’de, uyuma yaptığı katkılardan dolayı Avrupa Parlamentosu’ndaki Hıristiyan Demokrat Partileri Grubu (EVP) tarafından Avrupa Madalyası’na layık görüldü. Sadece bir yıllık geçmişi olmasına rağmen okul, çok dilliliğe, Avrupalılık bilincine ve entegrasyona yaptığı büyük katkılardan dolayı bu önemli ödülü almaya hak kazanıyordu.
 </p>
 <p>
  Söz konusu madalyayı AP Milletvekili Ruth Hieronymi, 18 Nisan 2008’de Özel Dialog Gymnasium Lisesi’nin binasında düzenlenen törende okulun müdürüne takdim etti. Törende Özel Diyalog Gymnasium öğrencileri ise Avrupa Birliği Marşı’nın yanı sıra Türkçe, Almanca, İngilizce ve Fransızca şarkılar söyledi. Burada bir konuşma yapan ve okulu açıldığı günden beri yakından takip ettiğini söyleyen Hieronymi, “Dialog Gymnasium ile Avrupa’da kültürler arası diyaloğa model olacak bir tarz ortaya koyabileceğinize inanıyordum.” diyecekti.
 </p>
 <p>
  Almanya’da, yaklaşık 18 milyonluk bir nüfusa sahip Kuzey Ren Vestfalya (NRW) eyaletinde doğan çocukların yüzde 40’ı göçmen kökenli. Bunların çoğu da Türklerden oluşuyor. Okul yönetimi de bu çeşitliliği problem değil, aksine büyük bir şans olarak gördü. 20 yıl sonra Avrupa’yı inşa etmeyi sürdürecek bir neslin parçaları bu okulda yetişecekti. Bu nedenle aldıkları madalya anlamlıydı. Hem de okulun adına uygun bir madalyaydı. Üstelik 2008, Avrupa kültürler arası diyalog yılıydı. Almanya okulun entegrasyona olan katkılarından memnun. Zira bu sadece Türkler için açılan bir okul değil. Değişik milletlerden çocuklar aynı çatı altında burada buluşmuştu. Okulun hem sanat hem de pozitif bilimler alanında modern ve özenli bir eğitim vermesi de Almanların çok hoşuna gitti. Okulun takdire değer diğer bir yönü de ebeveynlerle kurduğu bağ. Okul, öğrenci ve anne babalar arasında çok iyi bir koordinasyon ve işbirliği sağlamıştı.
 </p>
 <p>
  Okulun bahçesinde dolaşırken âdeta küçük bir Avrupa ile karşı karşıyasınız. Belçikalı, Fransız, Alman, İtalyan, Türk, Yunan hatta Afrikalı öğrenciler yan yana. 13 farklı milletten öğrenci var. Tam gün eğitim veren okulda öğrencilere her gün 3 çeşit yemek veriliyor. Günde bir saat süren etüt derslerine branş öğretmenleri giriyor. Eğitim dilinin Almanca olduğu okulda İngilizce zorunlu, bunun yanı sıra öğrenciler seçmeli olarak Fransızca veya Türkçe, ileri sınıflarda ise İspanyolca ve Latince öğreniyor. Bu yabancı dilleri uluslararası kullanabilmeleri için sertifika sistemi de mevcut.
 </p>
 <p>
  <img alt="" height="590" src="http://web.archive.org/web/20150512022410im_/http://medya.aksiyon.com.tr/aksiyon/2014/09/29/almanyada3.jpg"/>
 </p>
 <p>
  Okul, Avrupa Madalyası’nın yanı sıra çok sayıda ödül aldı. Bunlardan biri de geçen yıl ‘Okullar Geleceği Tasarlar’ adlı proje yarışmasında elde edilen birincilik. Proje; görme engellilere okuma içeren, onların topluma faydalı olarak yetişmesini amaçlayan bir çalışmadan ibaretti. Almanya’da yüzlerce okulun katıldığı, 332 başvurunun olduğu ‘Sparda 2013 Spendenwahl Proje Yarışması’nda 22 bin 904 oyla birinci seçilen Dialog Lisesi, 10 bin Euro’luk ödüle layık görüldü. Bu ödül de anlamlıydı. Zira okulun topluma faydalı projeler ürettiğini gösteriyordu.
 </p>
 <p>
  Okulun bahçesinde muhteşem bir çınar ağacı var. Hemen önünde tiyatro sahnesini andıran bir meydan. Meydanı görecek şekilde sıralanmış merdivenler ise doğal tribün gibi. Çınar ağacının yaprakları altında okulun İdari Müdürü Genç Osman Esen bize yeni binayı anlatıyor. Hemen belirtelim; esi bina önceden İş ve İşçi Bulma Kurumu’na aitti. İnşaatı bitmek üzere olan yeni bina ise oldukça şeffaf. Okul yönetimi binanın arazisine daha 2008’de talip olur. Hemen Köln Büyükşehir Belediyesi’ne başvuruda bulunulur. Köln Belediye Meclisi ise 5 partinin üyelerinden oluşmaktadır. Yönetim kurulu, 5 partiye mensup tüm üyelere projelerini anlatma kararı alır. Proje, herkese açık olacak bir okul, şeffaf bir bina ve çok çeşitliliğe katkı sağlayacak bir eğitim politikasıdır.
 </p>
 <p>
  Bazı üyelerin ayağına gidilir, bazıları okula davet edilir. İlk tepkiler olumsuzdur. “Siz bu araziye lokanta mı, otel mi açacaksınız yoksa cami mi yapacaksınız?” diyenler bile olur. Görünen o ki bu 5 köklü parti üyelerini ikna etmek sanıldığı kadar kolay değildir. Ama başlangıç itibariyle Hür Demokratlar (FDP) projeye destek verir. Onun dışındaki tüm partiler ise böyle bir arazinin Türklere verilmesine ve oraya okul yapılmasına karşıdır. Ancak birebir diyalog etkili olur. Hür Demokratlardan sonra Hıristiyan Demokratlara gidilir. Bu partinin bir vekili anlatılan projeden bayağı etkilenir ve “Siz benim emekliliğimi sağlayacak bir nesil yetiştirmeyi hedefliyorsunuz.” der. Ama aynı milletvekili “Parayı nereden bulacaksınız?” diye de sorar. Söz, İdari Müdür Osman Esen’de: “O milletvekiline dedik ki dernek olmamıza rağmen biz şirket bilançosu tutuyoruz. Bilirkişi gelip bilançolarımızı inceleyebilir.”
 </p>
 <p>
  Partinin Köln’deki ikinci başkanı bu söz karşısında “Ben muhasibim. Kendim gelir bakarım.” der  ve dediğini de yapar. Okula gider ve bilançolara bakar. Baktığında da 700-800 farklı ismin 5 Euro’dan 2 bin Euro’ya kadar değişen miktarlarda bağışlarda bulunduğunu görür. İşçisinden esnafına, memuruna kadar değişik kesimlerdeki insanların bu okula desteğinden etkilenir ve “Siz zaten halkın desteğini kazanmışsınız. Bundan sonra sizin önünüzde değil, arkanızdayız.” der.
 </p>
 <p>
  Okul yönetimi mutludur. Bu güvenle Yeşiller Partisi’nin kapısı çalınır. Parti üyeleri projeyi ve arazi talebini ciddi ciddi aralarında tartışır. İlk cevapları “Normal şartlarda biz eğitimde özel teşebbüse karşıyız. Eğitim devletin işi. Ama sizin bize gösterdiğiniz bu projeyi bizim devlet olarak yapmamız, bu hizmetleri her kesime sunmamız gerekiyor. Yapabiliyor muyuz? Hayır. O zaman sizi destekliyoruz.” derler.
 </p>
 <p>
  Ancak Sosyal Demokratlar ve Sol Parti tamamen özel girişime karşı oldukları gerekçesiyle ne okula yapılan davete katılırlar ne de okul yönetimine randevu verirler. Projenin kabul görmesi için 30 Haziran 2009’daki oylama öncesi yeterli sayısal üstünlük sağlanmıştır. Ama bir hafta kala okul yönetimine bir haber gelir. Bir parti oylamanın gizli yapılması talebinde bulunmuştur ve bu talep diğerleri tarafından da kabul görmüştür. Bu durum okul yönetiminin moralini bozar. Zira gizli oylamada partilerin aldığı grup kararı delinebilir ve bazı üyeler karşı oy kullanabilir. Tek tek belediye meclis üyelerinin listesi bir kez daha gözden geçirilir. Sadece 2 bağımsız üyeyle temasa geçilmediği görülür. Son bir gayretle o iki isme ulaşılır. İkisi de projeyi destekleyeceklerini söyler. Ve oylama günü karar açıklanır: 44 kabul, 42 ret oyuyla 7 bin 42 metrekarelik arazi 99 yıllığına Türk girişimcilere verilmiştir.
 </p>
 <p>
  <img alt="" height="276" src="http://web.archive.org/web/20150512022410im_/http://medya.aksiyon.com.tr/aksiyon/2014/09/29/almanyada4.jpg"/>
  İşte o gün verilen arazide bugün muhteşem bir bina yükseliyor. Okulun mimarisi de benzerlerinden farklılık içeriyor. Zira okul yönetimi yapılacak bina için Almanya çapında bir mimarlık yarışması düzenler. Normal şartlarda böyle bir yarışma mecburiyeti olmasa da on tane mimarlık bürosu yarışmaya katılır. Okul yönetimi hepsine de şu bilgileri verir: “Şu kadar sınıfa, spor salonuna, laboratuara ihtiyacımız var. İçinde cep sineması bulunan, şeffaf, davetkâr bir yapı olsun. Diyalog ismine layık olsun, aynı zamanda bahçedeki çınar ağacı da korunsun.” Aralarında belediye encümenleri, siyasi parti temsilcileri ve profesör mimarların olduğu jüri, Stuttgart’tan 80’in üzerinde mimar çalıştıran bir büronun projesini oy birliğiyle birinci ilan eder.
 </p>
 <p>
  Okulun yeni binası yaklaşık 25 milyon Euro’ya mal oldu. Gerçekten de okul mimarisi ve iç dizaynı ile göz dolduruyor. Öğrenciler en son teknoloji ile eğitim görecek. Toplam 22 dersliğin bulunduğu okulda sınıflar 24’er kişilik. Özel havalandırma sistemi bulunan sınıflardaki akıllı tahtalar, ders işlerken aynı zamanda bilgisayar olarak kullanılabiliyor.
 </p>
 <p>
  Yeni binada 730 öğrenci eğitim-öğretim görecek. Binadaki çift spor salonu, tiyatro salonu, cep sineması, kütüphane, yemekhane, bilim odaları, fen odaları ve bilgisayar odaları görülmeye değer.
 </p>
 <p>
  50 yıl önce gelen ilk neslin hangi şartlarda hayat sürdüğü dikkate alındığında, şimdi onların çocuk ve torunlarının en yüksek düzeyde bir okul kurabilecek ve işletebilecek düzeye gelmiş olması büyük başarı. 2010’da  ziyarete gelen İstanbul Büyükşehir Belediye Başkanı Kadir Topbaş’ın “Dünya kimsenin kimliğine bakmıyor, davranışına, katkılarına bakıyor.” diyerek övdüğü okulun bu hâle gelmesi gerçekten takdire şayan. Bu sürece katkısı bulunan, onca sıkıntı çeken, dertlenen insanların, o sıkıntılarının, o katkılarının boşa yaşanmadığını, meyveye durduğunu görmeleri de büyük bir haz olsa gerek.
 </p>
</div>


Kaynak: [www.aksiyon.com.tr](http://www.aksiyon.com.tr:80/turk-okullari/almanyada-ismiyle-musemma-bir-kolej_539504), [web.archive.org (arşiv bağlantısı)](http://web.archive.org/web/20150512022410/http://www.aksiyon.com.tr:80/turk-okullari/almanyada-ismiyle-musemma-bir-kolej_539504)
