# Arda'ya çizilen yol

*Behram Kılıç 2015.07.13*

<div class="pNewsDetailMainContent" itemprop="articleBody">
 <blockquote>
  <p>
   Barcelona ile sözleşme imzalamasına saatler kala Instagram hesabından paylaştığı ayet, hayatıyla ne kadar da örtüşüyordu. İşte Arda Turan’ın İstanbul Bayrampaşa’da başlayıp zirveye uzanan seyahati…
  </p>
 </blockquote>
 <p>
  “Kuşlara dahi bir yol çizen Allah, insanı yolsuz mu bırakacaktı?” Hz. Mevlana. “Beni Yaratan elbet yolumu gösterir” Şuara 78. Futbol tarihimizin en pahalı transferini gerçekleştiren Arda Turan, Barcelona ile sözleşme imzalamasına saatler kala Instagram hesabından bu söz ve ayeti paylaştı. Cümleler, hayatıyla ne kadar da örtüşüyordu. İstanbul Bayrampaşa’nın dar sokaklarında başlayan yolculuğun, zirvelere, bir kulüpten daha fazlası olan Barcelona’ya uzanması ve bu süreçte yaşananlar…
 </p>
 <p>
  Evet, 30 Ocak 1987’de doğan Arda’nın Altıntepsi Mahallesi’nde başlayan, G.Saray’la taçlanan, Atletico Madrid ile dünya sahnesinde boy gösteren yolculuğu zirveye ulaştı. Bundan sonra gidilecek başka durak yok. Önünde var olan sadece bu durakta başarılı olmak ve yeni yeni kupalara, yeni başarılara katkıda bulunmak. Peki, bu uzun yolculuğun diğer duraklarında neler yaşadı? Özellikle Atletico Madrid’de yaşadığı 4 unutulmaz sezonda hangi zaferleri tattı? İsterseniz, 28 yıllık yolculuğun önemli duraklarına uğrayalım.
 </p>
 <p>
  Daracık sokakları bulunan Altıntepsi’de meşin yuvarlakla tanışma ve ona sevgiyle sarılma. 1999’da Altıntepsi Makelspor’da ilk lisansına kavuşma ve hemen ardından, yani 12 yaşındayken annesi Yüksel Hanım’la G.Saray’ın seçmelerine gidiş. Merter’de oynadığı bir maçta son anlarda oyundan çıkartırlar Arda’yı. Buna sinirlenir. Yanına İlker Akbaş adlı eski futbolcu yanaşır. Ona ‘Hayalin ne?’ diye sorar. ‘Bir gün G.Saray’da antrenmana çıkmak.’ cevabını alır. Bir kola şişesinden yırttıkları kağıda Sarı-Kırmızılı takımın alt yapısını çalıştıran Ahmet Ceylan ve Ahmet Genç’in isimlerini yazıp, ‘Seçmelere git’ der İlker Bey. O kağıtla hayatını değiştiren ilk durağa son gün varır Arda. Evet, seçmelerin son günüdür. Ve altyapıya alınacak oyuncuları seçmek için çoktan iki takım oluşturulmuştur. Annesinin ‘Lütfen oğlumu deneyin’ ricalarıyla açılacaktır kapı. Ahmet Genç, ‘Peki eşofmanlarını giysin’ der anneye. Ama kenarda bekletirler Arda’yı. Lakin kader yolunu çizmiştir bir kere. Takımlardan bir oyuncu eksilince son anlarda onu sürerler sahaya. 15 dakika oynar ve o 15 dakikada göze girer. Sonrasında bir elemeye daha tabi tutulur ve ver elini G.Saray altyapısı. İlk antrenmanına 7 Eylül 1999’da çıkar.
 </p>
 <p>
  Buradaki yolculuğun en önemli duraklarından biri 2002’nin Kasım ayında F.Bahçe ile oynadıkları PAF maçıdır. 3-0 kazanırlar ve 3 golü de Arda atar. İsmi gazetelerde yer almaya başlar. Aynı sezon profesyonel olur.
 </p>
 <p>
  <img alt="" src="http://web.archive.org/web/20150731113542im_/http://medya.aksiyon.com.tr//aksiyon/2015/07/14/569964.jpg "/>
 </p>
 <p>
  <strong>
   Bir Arda var ama...
  </strong>
 </p>
 <p>
  Hızla geçelim bu durakları isterseniz. 2003-04 sezonunun son haftalarında Fatih Terim tarafından A Takım kadrosuna alınır. Terim ona özel antrenman programları gönderir. Ama fizik gücü yetersiz olduğu için forma şansı bulamaz. 2004-05 sezonunda ise teknik direktör George Hagi’nin elindedir artık. Ondan rakibi nasıl kolay geçeceğini, saha içinde nasıl davranması gerektiğini, ciddiyeti, yeteneklerini nasıl kullanacağını öğrenir. Hagi ona 22 Ocak 2005’te Bursaspor ile oynanan Türkiye Kupası maçında forma verir. İlk kez o maçın 60. dakikasında Ayhan Akman’ın yerine oyuna girer. 28 Mayıs 2005’te ise Denizlispor ile sezonun son maçında ilk lig maçına çıkar. 2005-06 sezonunda ise takımın teknik direktörü Eric Gerets’tir. Gerets, sezon başında birkaç maç oynattığı fakat performansını beğenmediği Arda’yı PAF takımına gönderir. Orada kendini bulan Arda, devre arası ise Vestel Manisaspor’a kiralanır. Aslında bu transferi kendisi ister. ‘Bir Arda var ama nerelerde?’ diye soranlara kendini göstermek istiyordur. Bunun yanında Manisa’yı çalıştıran Ersun Yanal da onu bizzat arar ve oynatacağını söyler. Yanal’ın takımında Hakan Balta, Selçuk İnan, Holosko, Caner Erkin gibi oyuncularla birlikte oynar. 15 maçta forma giyer. Yanal, ona sağ bekte görev verir. Savunma yönünü kuvvetlendirir, fiziki kapasitesini artırır. En önemlisi her iki ayağıyla iyi orta yapmasını orada öğrenir. Hemen belirtelim, G.Saray altyapısında yer aldığı dönemlerde o zamanki altyapı hocalarından olan Abdullah Avcı da onu sağ bekte oynatmıştır. Manisa, Arda’nın en önemli futbol duraklarından biri olur. Yeniden kendini bulduğu, mutlu olduğu, sevildiği, kendini takımın yıldızı gibi hissettiği bu kulüpteki en önemli maçlarından biri Nisan ayında içeride oynadıkları Fenerbahçe maçıdır. 5-3 kazandıkları maçta ortaya koyduğu performans dönemin G.Saray Başkan Yardımcısı Adnan Polat’ın dikkatini çeker ve Polat yanındaki Adnan Sezgin’e sorar: Kim bu çocuk? Arda’nın kendi oyuncuları olduğunu, kiralık olarak Manisa’da yer aldığını öğrenince de ‘Seneye onu geri alalım.’ der. G.Saray, o sezonu şampiyon bitirir. Bu şampiyonlukta Manisa’nın F.Bahçe’yi 5-3 yenmesinin de rolü büyüktür.
 </p>
 <p>
  G.Saray, 2006-07’ye iyi başlayamaz. Önce Süper Kupa’yı Beşiktaş’a kaptırırlar, sonra ligde Ankaraspor ile 1-1 berabere kalırlar. Gerets’in kurduğu kadro yerden yere vurulur. Transfer şarttır. Özellikle orta sahada defansif bir oyuncu istenmektedir. Arda da Gerets’in kafasındaki oyunculardan değildir. Zira o bölgeye Carrusca transfer edilmiştir. Ama hafta arası Şampiyonlar Ligi ön elemesinde Mlada Boleslav maçında sakatlığı geçmeyen Carrusca yedektir. Gerets, 9 Ağustos 2006’daki o maçta Arda’yı ilk 11’de oynatır. Arda, 5-2 biten maçta 2 gol 1 asistle yıldızlaşır. Ve G.Saray camiasına kendini kabul ettirir: “Belki o şansı iyi kullanmasaydım bugün olmayacaktım.”
 </p>
 <p>
  Sonrasında Mayıs 2011’e kadar sürecek bir birliktelik yaşanır. Zaman zaman sağ bek oynar, zaman zaman 3-5-2 sisteminde beşlinin solunda. 2007-08’de Cim Bom’daki tek şampiyonluğunu yaşar. Onun futbol yolculuğundaki önemli duraklardan biri de 2009’da Başkan Adnan Polat tarafından takım kaptanlığına getirilmesidir. 22 yaşındadır ve 10 numaralı forma da onundur. O günlerde “Dünyada yaşayabileceğim en büyük onur Galatasaray kaptanlığı.” açıklamasını yapar.
 </p>
 <p>
  12 Nisan 2009’daki G.Saray-Fenerbahçe derbisinde kendisinden beklenmeyen bir kavganın içinde bulur kendini. Arda, takım arkadaşı Emre Aşık, F.Bahçeli Semih ve Lugano, maçtan sonra hakem Fırat Aydınus tarafından kırmızı kartla cezalandırılır. Kimileri kaptanlığın ona ağır geldiğini söyler.
 </p>
 <p>
  <strong>
   Bir yıldız ıslıklanıyor
  </strong>
 </p>
 <p>
  11 Nisan 2010’da G.Saray’daki en kötü günlerinden birini yaşar. Diyarbakırspor ile oynanan maçın 60. dakikasında oyundan çıkarken taraftarlarca ıslıklanır. 2010-11’de ise G.Saray’dan kopma süreci başlar. Sezon boyunca sakatlıklarla boğuşur, sadece 12 lig maçında forma giyer. Ortaya koyduğu performans eleştirilir ve G.Saray taraftarları Antalyaspor deplasmanına gittiklerinde havaalanında ona tepki gösterir. Saçlarına aklar düşer bu dönem. Artık Avrupa’ya gitmek istediğini her platformda söylemeye başlar. Özellikle Liverpool’da oynamak istemektedir. Dönemin teknik direktörü Hagi’nin yerine Fatih Terim’in gelmesi bile onu bu kararından döndüremez. Ağustosta Atletico Madrid’in yolunu tutar. Hem de 12 milyon Euro’luk bonservis bedeliyle Türk futbol tarihinin en pahalı oyuncusu olarak... 12 yaşında girdiği Florya’dan 24 yaşında ayrılmak… Terim bu transfere üzülür, öyle ki Arda’nın kendisiyle vedalaşmasına imkân oluşturmaz. Arda sadece, “Ben de Terim’in Fiorentina’ya gitmesine üzülmüştüm.” der.
 </p>
 <p>
  Türk basınıyla vedalaştığı toplantıda, “Bugüne kadar hayatımızdaki her şeyin sahibi önce Allah, sonra Galatasaray’dır. Her şeyi Galatasaray’a borçluyum.” açıklamasını yapar. İspanya’ya giderken Atatürk Havaalanı’ndaki bir kitapçıya girerek İspanyolca Konuşma Kılavuzu ve Sözlüğü alır. Onu G.Saray’dan sadece tesis personeli uğurlamaya gelir. 16 Ağustos’ta Vicente Calderon Stadı’nın VIP salonunda İspanyol basınına tanıtılır. Orada Atletico taraftarlarına “Her zaman çok iyi oynayacağım diye söz vermiyorum ama her zaman çok iyi mücadele edeceğim.” der. Daha ilk günlerinde, Atletico Madrid’in, lig şampiyonluğunda Real Madrid ve Barcelona’ya karşı durmasının imkânsız olmadığını dile getirir: “Buna inanmalıyız.”
 </p>
 <p>
  İspanyol basını, Arda’ya çok geniş yer ayırır. Gazeteler “Boğaz’ın Maradona’sı”, “Türkiye’nin Beckham’ı” gibi başlıklar atar. Marca gazetesi, “Kaptan ve son pasların patronu” başlığıyla bir yorumda bulunur. Teknik direktör Gregorio Manzano, onun için “Oyun karakteri ve kişiliği olan bir futbolcu.” açıklamasını yapar. İmzadan sonra kulübün internet sitesinde “Üstün yetenekli Türk” diye bir tanıtım yer alır. Arda, Madrid’e imza atmadan önce Estonya ile oynanan millî maçta sakatlandığı için 3 hafta sahalardan uzak kalır. La Liga’nın 2. haftasında sahalarında oynadıkları Osasuna maçının 60. dakikasında Salvio’nun yerine oyuna girer. Bu ilk maçında basından olumlu not alır. Manzano, “Takımla çok az antrenmana çıktı ama kalitesini gösterdi.” açıklamasını yapar. Arda’nın kendini kabul ettirdiği karşılaşma ise UEFA Avrupa Ligi’nde İskoçya’nın Celtic takımını sahalarında 2-0 yendikleri maçtır. 15 Eylül gecesi ortaya koyduğu futbolla son sezonunda 12 maç oynamış, sakatlıktan yeni çıkmış bir oyuncuya dair var olan tüm kuşkuları giderir. 90 dakika sahada kalan, bir şutu direkten dönen, bir golün de asistini yapan Arda için basında ‘parıldadı’ yorumları yapılır. Şu sözler ona ait: “Tribünlerden gelen tezahürat, soyunma odasında arkadaşlarımın tavırları... O an anladım ki ben burada yapabilirim.”
 </p>
 <p>
  Madrid’de tamamen futbola konsantre olan Arda, ülkemizi çok iyi temsil eder. İlk sezonunda UEFA Kupası şampiyonluğu yaşar. İlk haftalardan sonra Manzano’nun ayrılıp Arjantinli Diego Simeone’nin çalıştırdığı Atletico Madrid, Bükreş’teki finalde Atletic Bilbao’yu 3-0 yener. 2 gün sonra İspanya’da görüştüğümüzde bize şunları söyler:
 </p>
 <p>
  <strong>
   -Burada çok mücadele ettiğini görüyoruz. Defansif anlamda da büyük katkı veriyorsun. Türkiye’de görmediğimiz bir mücadele bu.
  </strong>
  <br>
   Sistemimiz ona itti bizi. Çünkü Diego, Falcao, Adrian defansif anlamda takıma daha az yardım ediyor. Ben bunu ekstra vermeye başlayınca takımın da hoşuna gitti ve bu sisteme çevirdik. Başta böyle değildi. Diego, Adrian, Falcao biraz dinlenirken ben de dinlenirsem dördüncü oyuncu fazla olurdu. Özveri gösterdim, koştum, mücadele ettim. Ne oldu? Şimdi bakıyoruz ki finalde Gabi ile birlikte en fazla koşan oyuncuyum. UEFA Kupası var kariyerimde. Bu mücadele benim kariyerime çok şey kattı. Ben burada futbol oynamayı öğrendim, sistemin içinde olmayı öğrendim. Hep de öğreneceğiz.
  </br>
 </p>
 <p>
  <img alt="" src="http://web.archive.org/web/20150731113542im_/http://medya.aksiyon.com.tr//aksiyon/2015/07/14/569965.jpg "/>
 </p>
 <p>
  <strong>
   -Finaldeki görevin neydi?
  </strong>
  <br>
   Önce yarı finali anlatayım. Hoca maç toplantısında bana ‘Sen sağ kanatta oynayacaksın’ dedi. Rakibin en etkili yerinin sol kanat olduğunu ve benim Jordi Alba ile Jeremy Mathieu ikilisini kapatmam gerektiğini söyledi. Normalde hep solda oynayan Arda bu maçta sağda oynadı. Hoca, ‘En kilit görev senin’ dedi. Valencia’yı geçtik. Finalde ise amaç Bilbao’yu orta sahada durdurmaktı. Ben Andoni Iraola’yı kapatmakla meşguldüm. Yine defansif anlamda ve yine sağ taraftaydım. Golü erken bulmasaydık ben ve Diego topla daha çok oynayacaktık. Taktik buydu. Golü erken bulunca tamamen alanımıza çekildik.
  </br>
 </p>
 <p>
  <strong>
   Ah o sakatlık olmasaydı!
  </strong>
 </p>
 <p>
  Diego Simeone, onun için “Takıma ilk geldiğimde kimse Arda Turan’ın savunma yapmak için geriye koşacağını bilmiyordu. Hatta Arda’nın kendisi bile. Onun bunu yapabileceğini kanıtladık.” diyordu röportajlarından birinde. Arda da hocasına övgüler yağdıracaktı: “Simeone geldikten sonra sadece ilk maçında beni kenarda bekletti. Onun dışında problemimiz olmadı. Beni çok fazla geliştirdiğini, çok yönlü bir oyuncu yaptığını düşünüyorum. Kariyerimin önemli bir döneminde onunla tanışmak benim için büyük şans.”
 </p>
 <p>
  Arda gerçekten de defansif anlamda takıma büyük katkıda bulunmuştu. Onun bu yönünü ilk geliştiren Ersun Yanal’dı ve Arda şöyle bir açıklama yapacaktı: Manisa’ya gitmeseydim, Ersun Hoca bana şans vermeseydi bugün olduğum yerde olmazdım.”
 </p>
 <p>
  2012-13 sezonuna UEFA Süper Kupası’nı kazanarak girerler. Monaco’da Chelsea’yi 4-1’le geçerler. Maçta 3 gol atan Falcao’ya asistlerin birini Arda yapar. Yarım sezonu Madrid’de geçirecek olan Emre Belözoğlu da son dakikalarında oyuna dâhil olur. İspanya Kral Kupası finalinde Real Madrid’i uzatma anlarında attıkları golle 2-1 yenerler. Arda, 109 dakika sahada kalır. Sezon boyunca 32 La Liga maçında forma giyen temsilcimiz 5 gol kaydeder, Atletico ligi 3. bitirir.
 </p>
 <p>
  Birçok oyuncuyu satmalarına rağmen Simeone’nin öğrencileri 2013-14’te hem La Liga hem de Şampiyonlar Ligi’nde ses getirecek başarılara imza atar. Sezon öncesi İspanya Süper Kupası’nı kazanmak için karşılaştıkları Barcelona’ya 1-1 ve 0-0’lık sonuçlarla boyun eğerler. Sezon sonu ise La Liga şampiyonluğuna ulaşırlar. Hem de son maçta Barcelona ile deplasmanda 1-1 berabere kalarak... 17 Mayıs 2014’teki maçta yenilseler şampiyonluk rakiplerine gidecektir. Arda Turan, 24. dakikada sakatlanarak oyundan çıkar. Oyunda 1-0 geriye düşen Atletico, kaptanları Godin’in kafa golüyle beraberliği yakalar ve 90 puan topladığı sezonda şampiyonluğa ulaşır.
 </p>
 <p>
  “Bence futbol tarihinin en zor şampiyonluklarından biri.” der Arda. Gerçekten de 38 maç, çok uzun ve zorlu bir maraton... Her şeyden önce Barcelona ve Real Madrid gibi üst düzey kadrolara sahip takımları geride bırakmak… “Her hafta Atletico forması giyerek devlerle savaşmak, açıkçası bir başkaldırışın içinde olmak hoşuma gidiyor.” diyen Arda, bu şampiyonluğu sonuna kadar hak ettiklerini de söyler. Ama o maçtaki sakatlık, Lizbon’da oynanacak Şampiyonlar Ligi finalinden eder Arda’yı. Finale kadar oynanan maçlarda klasını konuşturmuştur yıldız oyuncumuz. Elemelerde Porto ve Zenit ile oynanan maçlarda goller atar. Çeyrek finalde ise Milan’ı boş geçmez. Yarı finalin ilk maçında evlerinde 0-0 berabere kaldıkları Chelsea’yi deplasmanda 3-1 mağlup ederler. 72. dakikada Arda klas bir gole imza atar. 40 yıl aradan sonra finaldedirler. 24 Mayıs’ta oynanan final maçında ise Arda Turan kadroda yer almaz. 1-0 önde oldukları karşılaşmanın 90+3. dakikasında Sergio Ramos’un kafa golüne engel olamazlar. Uzatmalarda arka arkaya yedikleri gollerle maçı 4-1 kaybederler.
 </p>
 <p>
  Arda, bu maçla ilgili, “İnsanlara göre o finalde oynamalıydım veya bunu tercih etmeliydim. Allah böyle nasip etti, ben her zaman tevekküllü olan bir insanım, buna da şükretmek gerektiğini düşünüyorum. O gün benim oynamamam takım için çok daha faydalıydı. Yarım bir Arda takıma hiçbir fayda sağlamazdı. Çünkü muhtemelen sağ tarafta oynayacaktım, Di Maria ile Ronaldo’yu savunacaktım, çok önemli bir görev olacaktı. Ama umarım bir gün finalde oynar ve kupayı kazanırım.” açıklamalarını yapar. Arda’nın bu başarıları tatmasında sezon başı kendisini çok isteyen Manchester United’a gitmemesinin de rolü vardır. Hemen hatırlatalım, İngilizler son dakikada onun yerine 27 milyon 500 bin paunda Fas asıllı Fellaini’yi aldılar.
 </p>
 <p>
  <img alt="" src="http://web.archive.org/web/20150731113542im_/http://medya.aksiyon.com.tr//aksiyon/2015/07/14/569966.jpg "/>
  2014-15 sezonu öncesi Madrid ekibi önemli yıldızlarını satar. Arda Turan’a da ciddi teklifler vardır. Hatta sezon başı Monaco ile neredeyse anlaşılır. Ama transfer gerçekleşmez. Diego Costa, Filipe Luis ve Thibaut Courtois gibi çok önemli oyuncularını kaybetmelerine rağmen sezon başı Real Madrid’i İspanya Süper Kupası’nda 1-1 ve 1-0’lık sonuçlarla geçerek kupaya uzanırlar. Arda sakatlığı sebebiyle bu karşılaşmada yer almaz. 13 Eylül’de oynadıkları ligdeki Madrid derbisinde ise kadrodadır. Real’i deplasmanda 2-1 mağlup ederler. Maçta takımı galibiyete taşıyan golü 75. dakikada Arda atar. “Pozisyon oluşurken 2 ya da 3 defa ‘bende’ dedim. Juan Fran oraya gittiğinde ben penaltı noktasına doğru gitmiştim. İki oyuncu içeriye, bir oyuncu penaltı noktasına gidiyor, bu da tamamen çalışmayla ilgili bir durum. Normalde ben topu Raul Garcia’ya bırakırım. Çünkü şut özelliği benden çok çok daha iyi. Ama benim açım daha iyiydi ve top da yumuşak geliyordu. Ben de topa iyi vurdum.”
 </p>
 <p>
  Bu maçın Arda Turan açısından bir başka önemli yanı da hafta arası Türk Millî Takımı’nın İzlanda’ya 3-0 kaybetmesinden sonra oynanmasıydı. O maçta Terim’in ve sazırır eleştirdiği Arda, gol sevincinde göğü işaret ederek bu eleştirilere de cevap verecek, Instagram hesabından da ‘Elhamdülillah’ mesajını paylaşacaktır.
 </p>
 <p>
  <strong>
   Yeni Muhammed Ali
  </strong>
 </p>
 <p>
  Arda, 1 Kasım’da Juventus ile iç sahada oynanan ve 1-0 sona eren Şampiyonlar Ligi maçında da galibiyet golünü atar. Simeone maçtan sonra onun için ‘Özel biri’ tanımını kullanır. Marca gazetesi ise onun için ‘Devlerin katili’ başlığını uygun görür. Şampiyonlar Ligi 2. tur rövanş maçında Arda’lı Atletico Madrid, Hakan Çalhanoğlu ve Ömer Toprak’lı Leverkusen’i penaltı atışları sonucunda eleyip çeyrek finale çıkar. Ancak burada Real’e elenmekten kurtulamazlar. Kral Kupası’nda ise çeyrek finalde Barcelona’ya takılırlar. Sezonu da 3. bitirirler. Bu arada devre arası UEFA’nın resmî internet sitesinden yılın 11’i oylamasında aday gösterilir.
 </p>
 <p>
  Arda, bu sezon transferin gözdesiydi. Chelsea, Manchester United, Paris Saint Germain gibi takımların listesindeydi. Ama onun hayali Barcelona’da oynamaktı. İdolü İniesta ve ‘bu dünyalı değil’ diye tanımladığı Messi ile yan yana olmaktı. Hatta bir röportajında Guardiola’nın Barcelona’sında oynamayı hayal ettiğini bile söylemişti. Duaları kabul oldu. Madrid ekibi ‘Elveda Sihirbaz’ diyerek onu uğurladı. Barcelona ise 41 milyon Euro’luk bonservis ödeyeceği Arda’yı (Kulüp tarihinin en pahalı 7. transferi) ‘Hoş geldin Arda’ diyerek kadrosuna kattı.
 </p>
 <p>
  Madrid’deki Neptun Meydanı’nda 100 bine yakın insanın onun ismini haykırmasına şahit olduk. 4 yıl boyunca ülkemizi çok güzel temsil etti. Hatta Müslümanları da... Zira İspanya’da yayımlanan El Pais gazetesi, onun için “Müslüman dünyasının yeni Muhammed Ali’si olma yolunda hızla ilerliyor.” diye yazmıştı. Spor yazarı Okay Karacan’ın ifadesiyle ‘Örf ve âdetlerine bağlılığından taviz vermeden bir Avrupalı gibi yaşamayı’ başardı. AS gazetesi yazarı İnyako Diaz Guerra’nın Arda ile ilgili şu ifadesi de ne kadar hoş: “Sakalındaki dalgalarla, muhtemel tüm doğru yolları arayan bir adam; Arda Turan”. Evet, Arda, kendisi için en doğru olduğuna inandığı Barcelona’nın yolunu seçti. Yani zirvenin... Şimdi başarılı olması için ona dua etme zamanı.
 </p>
 <p>
  <img alt="" src="http://web.archive.org/web/20150731113542im_/http://medya.aksiyon.com.tr//aksiyon/2015/07/13/569968.jpg "/>
 </p>
 <p>
  <strong>
   ARDA TURAN’IN ATLETİCO MADRİD’E VEDA MESAJI
  </strong>
 </p>
 <p>
  “Ne dört seneydi ama... Mahallede maçı kazanmaya çalışan çocuklar gibiydik. Her anında o kadar saf, o kadar yürekten. Her anını ayrı ayrı özleyeceğim. Her saniyesini düşününce duygusallaşıyorum. Başkanımıza, CEO’muza, kulüpte çalışan herkese, tesis çalışanlarına, malzemecilerimize, sağlıkçılarımıza, teknik ekibe, hayatta bana güvenmeyi öğrettikleri ve beni yanıltmadıkları için takım arkadaşlarıma sonsuz teşekkürler. Her zaman kalbimin en derinindesiniz. Ve son olarak muhteşem taraftara, sizinle yaşadığımız her güzel ana… Çünkü siz en zor, kötü anları bile güzele, özele çevirenlersiniz. Sizinle her an çok güzeldi. Sizi çok seviyorum. Teşekkürler”.
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr/portreler/ardaya-cizilen-yol_551587), [web.archive.org (arşiv bağlantısı)](http://web.archive.org/web/20150731113542/http://www.aksiyon.com.tr/portreler/ardaya-cizilen-yol_551587)
