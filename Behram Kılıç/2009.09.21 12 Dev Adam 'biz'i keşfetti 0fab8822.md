# 12 Dev Adam ‘biz’i keşfetti

*Behram Kılıç 2009.09.21*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Millî basketçilerimiz, ego kurbanı olduğu önceki şampiyonaların aksine, takım oyunu ve sert savunmasıyla Avrupa Şampiyonası’na damgasını vurdu.
  </font>
 </div>
 <div id="newsText">
  <font class="detail-text">
   <p class="MsoNormal">
    Aslında Hidayet Türkoğlu’nun takımın malzeme sandığını tek başına sırtlayarak taşıdığı fotoğraf başarıyı özetliyordu. 2001 yılından beri görmek istediğimiz fotoğraftı bu. Belki de en çok antrenör Bogdan Tanjeviç’i memnun etti bu manzara. Zira Tanjevic takımın başına geldiği günden beri bir şeyde ısrar etti: Takım oyunu... Sırf bu yüzden Mehmet Okur, Serkan Erdoğan ve Kaya Peker’i kadroya dâhil etmedi. İlk kez ‘ben’lerin değil, ‘biz’lerin takımı oluştu.
   </p>
   <p class="MsoNormal">
    Düşünün, takımın yıldızı Hidayet Türkoğlu’nun yalnızca 2 sayı attığı maçlarda tarihimizde hiç yenemediğimiz İspanya ve Sırbistan’ı yeniyoruz. Üstelik Hidayet, Sırbistan maçında sakat sakat oynuyor. Takım arkadaşları ona destek oluyor ve ‘sadece sahada olması bize yeter’ diyor. Birbirlerine destek olan böylesine bir oyuncu topluluğunun başarıya koşması kaçınılmazdı.
   </p>
   <p class="MsoNormal">
    2005 Avrupa Şampiyonası’ndaki Bulgaristan maçından sonra soyunma odasında birbirleriyle kavga eden bir takımın bugünlere gelmesi hiç kuşkusuz Tanjevic’in eseri. Tanjeviç, takım oyununu 2006 Dünya Şampiyonası’nda Mehmet Okur, Hidayet Türkoğlu ve Mirsad Türkcan’ı kadroya almayarak ne kadar önemsediğini göstermişti. Sonuç: Dünya altıncılığı...
   </p>
   <p class="MsoNormal">
    Polonya’da takım oyunu o kadar ön plana çıktı ki ilk 5 maçta en çok sayı atan oyuncumuz Ersan İlyasova’nın sayı ortalaması 17.6, peşinden gelen Ömer Aşık’ınki 12.2’ydi. Çok iyi savunma yaptı millîlerimiz. İkinci turda karşılaştığımız Sırbistan ve İspanya’yı elemelerde 60’lı sayılarda tutmayı başardılar. Hatta 64-64 biten ve uzatmaya giden Sırbistan maçının 5 dakikalık uzatma bölümünde Sırplar sayı dahi üretemedi.
   </p>
   <p class="MsoNormal">
    Aslında millîler, Avrupa Şampiyonası’nın hemen öncesinde yaptığı hazırlık maçlarında iç açıcı sonuçlar alamamıştı. Özellikle şampiyona öncesi en önemli hazırlık turnuvası kabul edilen Efes Cup’a Hırvatistan yenilgisi ile başlanması, ardından da her zaman üstünlük kurduğumuz Almanya’ya da boyun eğişimiz, basketbolseverlerin ümitlerini kırmaya yetmişti. Otoriteler ilk turda Bulgaristan ve ev sahibi Polonya gibi şampiyonanın çok uzağındaki takımları geride bırakıp Litvanya’nın ardından ikinci tura çıkabileceğimizi; fakat ikinci turda karşımıza çıkacak İspanya, Slovenya ve Sırbistan gibi takımlar arasından sıyrılmamızın zor olacağını düşünüyordu. Buna rağmen bazı yorumcular Tanjeviç’in, 17 Temmuz’da startını verdiği hazırlık kampı boyunca oynanan maçlarda takımı gizlediğini düşünüyordu. Millîler hazırlık kampına 19 oyuncuyla başladı. Efes’li Kerem Gönlüm’ün dopingli madde kullandığı öğrenilince millî takım kurmayları şoke olmuştu. Tanjeviç’in âdeta kolu kanadı kırılmıştı. Bu hiç istenmeyen bir durumdu. Çünkü Tanjeviç’in çok inandığı takım oyununda Kerem Gönlüm en önemli isimlerin başında geliyordu. İlerleyen günlerde Cevher Özer, Ümit Sonkol, Ersin Görkem, Cemal Nalga ve Evren Büker de kadrodan çıkartıldı.
   </p>
   <p class="MsoNormal">
    Polonya’ya hareket etmeden bir gün önce de yeni sezonda Kepez Belediyesi’nde forma giyecek Fatih Solak, 2 aylık kamp döneminin ardından kadrodan çıkarılan son isim oldu. Tanjeviç’e göre Fatih Solak hazırlık kampı boyunca çok iyi çalışmıştı ancak bu taktiksel bir hamleydi. Ersan İlyasova’nın arkasında power forvet olarak oynayacak bir oyuncuya ihtiyacı vardı. Bu yüzden 4 numarada oynayabilen Barış Hersek’i tercih etti.
   </p>
   <p class="MsoNormal">
    Şampiyona öncesi otoritelerin düşüncesine göre derecemiz, yapacağımız savunmayla belirlenecekti. Çünkü Tanjeviç, basketbol kariyeri boyunca hep felsefesi olan bir hoca olmuştu. Bu felsefenin temel direği ise savunmaydı. Basketbol koçu Çetin Yılmaz’ın öngörüsü de bu yöndeydi. Yılmaz, “Hem eksiğiz, hem skorer oyuncumuz sınırlı, hem kötü olmayan ama ideal de olmayan bir yarı saha hücumumuz var.” diyordu. Ona göre ayrıca hızlı hücum özelliğimiz sivrilmemişti. Bu durumda mecburen tek yapmamız gereken şey, tıpkı Japonya’daki gibi takım atmosferini üst düzeyde tutup ölümüne savunma yapmaktı. Nitekim millîler, Polonya’da takım atmosferini üst düzeyde tutarak ölümüne savunma yaptılar.
   </p>
   <p class="MsoNormal">
    Şampiyonaya giderken Hidayet Türkoğlu, “Türk halkının kalbinde tekrar taht kurmak istiyoruz.” demişti. Kendisine ‘Türk halkına şampiyonluk sözü veriyor musunuz?’ şeklindeki soruyu ise “Gönül ister ki şampiyon olalım. Mücadeleci, istekli, arzulu ve takım oyunu oynayan bir ekip sözü verebiliriz. Bunun ardından başarı gelir, önemli olan bu tabloyu sahaya yansıtmaktır.” cümleleriyle cevaplamıştı. Millîler, istekli, arzulu ve takım oyunu oynayan bir ekip sözü verdiler ve bu sözü de tuttular.
   </p>
   <p class="MsoNormal">
    Takımımıza övgüler yağdıran koç Murat Didin, şu sözleriyle başarıyı özetliyor âdeta: “Ömer Onan hastalandı, Sinan ve Bekir üstlendi rolü. Kerem, Ender yoruldu, Engin yetişti. Hido, sakatlık, yorgunluk derken Ersan hem attı, hem de tuttu. Oğuz ve Ömer Aşık ‘Yeter artık!’ derken, Semih ‘Durun! Yetiştim.’ dedi. Takım olmanın dayanılmaz güzelliği bu.”
   </p>
   <p class="MsoNormal">
    Sonuçta 12 Dev Adam, 2010 yılında Türkiye’de yapılacak Dünya Şampiyonası öncesi iyi bir fotoğraf verdi. Tanjeviç, gençlerle tecrübeli oyuncuları iyice kaynaştırmayı başardı. 2010’da iyi bir takıma sahip olmanın yanında takımda ağabeylik yapacak oyuncular da bulunacak. Ana iskeleti korunacak bu kadroda, doping cezası engel olmazsa Kerem Gönlüm ile yeni devşirme Fenerbahçe Ülkerli Terency Kinsey’in de olması bekleniyor.
   </p>
   <p class="MsoNormal">
    2009 Avrupa Şampiyonası’nda Türkiye’nin ortaya koyduğu mücadele, FIBA’nın resmî sitesinde de karşılığını buldu. Millî Takım, en fazla yer ayrılan ülkelerin başında geldi. Uzun sözün kısası, Türkiye, Avrupa Şampiyonasındaki performansı ile ülkemizde düzenlenecek 2010 Dünya Basketbol Şampiyonasının da çok etkili bir tanıtımını yapmış oldu.
   </p>
   <p class="MsoNormal">
    12 DEV ADAM
   </p>
   <p class="MsoNormal">
    <span>
    </span>
    Oyuncu
    <span>
    </span>
    Pozisyon
    <span>
    </span>
    Boy
    <span>
    </span>
    Kulübü
   </p>
   <p class="MsoNormal">
    <span>
    </span>
    Barış Hersek
    <span>
    </span>
    Forvet
    <span>
    </span>
    2.07
    <span>
    </span>
    Banvit
   </p>
   <p class="MsoNormal">
    <span>
    </span>
    Ender Arslan
    <span>
    </span>
    Guard
    <span>
    </span>
    1.90
    <span>
    </span>
    Efes
   </p>
   <p class="MsoNormal">
    <span>
    </span>
    Engin Atsür
    <span>
    </span>
    Guard
    <span>
    </span>
    1.92
    <span>
    </span>
    Beşiktaş
   </p>
   <p class="MsoNormal">
    <span>
    </span>
    Kerem Tunçeri
    <span>
    </span>
    Guard
    <span>
    </span>
    1.94
    <span>
    </span>
    Efes
   </p>
   <p class="MsoNormal">
    <span>
    </span>
    Sinan Güler
    <span>
    </span>
    Guard
    <span>
    </span>
    1.92
    <span>
    </span>
    Efes
   </p>
   <p class="MsoNormal">
    <span>
    </span>
    Oğuz Savaş
    <span>
    </span>
    Pivot
    <span>
    </span>
    2.11
    <span>
    </span>
    FB Ülker
   </p>
   <p class="MsoNormal">
    <span>
    </span>
    Ömer F. Aşık
    <span>
    </span>
    Pivot
    <span>
    </span>
    2.14
    <span>
    </span>
    FB Ülker
   </p>
   <p class="MsoNormal">
    <span>
    </span>
    Ömer Onan
    <span>
    </span>
    Guard
    <span>
    </span>
    1.92
    <span>
    </span>
    FB Ülker
   </p>
   <p class="MsoNormal">
    <span>
    </span>
    Semih Erden
    <span>
    </span>
    Pivot
    <span>
    </span>
    2.11
    <span>
    </span>
    FB Ülker
   </p>
   <p class="MsoNormal">
    <span>
    </span>
    Hidayet Türkoğlu
    <span>
    </span>
    Forvet
    <span>
    </span>
    2.08
    <span>
    </span>
    O. Magic
   </p>
   <p class="MsoNormal">
    <span>
    </span>
    Ersan İlyasova
    <span>
    </span>
    Forvet
    <span>
    </span>
    2.08
    <span>
    </span>
    M. Bucks
   </p>
   <p class="MsoNormal">
    <span>
    </span>
    Bekir Yarangüme
    <span>
    </span>
    Forvet
    <span>
    </span>
    1.98
    <span>
    </span>
    T.Telekom
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=35507F7D32B58DC32608DD69285D472E?newsId=25047), [web.archive.org (arşiv bağlantısı)](http://web.archive.org/web/20120226015313/http://www.aksiyon.com.tr:80/aksiyon/newsDetail_getNewsById.action;jsessionid=35507F7D32B58DC32608DD69285D472E?newsId=25047)
