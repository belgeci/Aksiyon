# Rekorlar ‘gen dopingi’ ile mi kırılıyor?

*Behram Kılıç 2012.08.06*

<div class="pNewsDetailMainContent" itemprop="articleBody">
 <p>
  2012 Londra Olimpiyatları’nda rekorlar peş peşe kırılıyor. WADA, madalya alan her sporcuyu doping testine tabi tutuyor. Ancak uzmanlara göre ‘gen dopingi’ yapan bir sporcunun yakalanması çok zor.
 </p>
 <p>
  Londra Olimpiyatları’nın ilk gününde 400 metre bireysel karışıkta dünya rekoru kırarak şampiyon olan 16 yaşındaki Çinli Ye Shiwen’in performansı herkesi şaşırttı. Dünya Yüzme Antrenörleri Birliği’nin direktörü John Leonard, genç sporcunun performansını inanılmaz ve rahatsız edici olarak niteledi. Ye Shiwen, 400 metre bireysel karışıkta ilk 300 metreyi geride götürdükten sonra serbest stilde geçilen son 100 metrede büyük bir atak yaparak 4.28.43’lük derecesiyle dünya rekoru kırarak şampiyon olmuştu. Ye Shiwen’in son 50 metredeki performansının erkekler 400 metre bireysel karışıkta şampiyon olan ABD’li Ryan Lochte’den iyi olması ise soru işaretlerini de beraberinde getirmişti. Bir kadın bir erkekten nasıl daha iyi yüzebilirdi? John Leonard de şaşıranların başında gelen isimdi. 16 yaşındaki sporcunun performansından şüpheleniyordu. Leonard, “Doping ya da değil demek konusunda çok dikkatli olmalıyız. Ama şunu söylemeliyim ki bu sporda ne  zaman  bir dereceyi inanılmaz olarak nitelesek, tarih bize işin içinde doping olduğunu gösterdi.”
 </p>
 <p>
  <img alt="" height="137" src="http://web.archive.org/web/20141230211850im_/http://medya.aksiyon.com.tr/aksiyon/2012/08/06/olimpiyat.jpg"/>
 </p>
 <p>
  Bilim çevrelerinde, 1996 Atlanta Olimpiyatları ‘steroid’, 2000 Sydney Olimpiyatları ‘EPO’, 2004 Atina Olimpiyatları da ‘büyüme hormonu olimpiyatları’ olarak adlandırıldı. 2008 Pekin’de 6 sporcuda EPO’dan daha gelişmiş ‘Continuous Erythropoietin Receptor Activator’a (CERA) rastlandığı belirtildi. Uzmanlar, 2012 Londra Olimpiyatları’nın ise ‘gen dopingi olimpiyatları’ olacağını tahmin ediyor. Acaba Çinli sporcu Ye, ‘gen dopingi mi’ yapmıştı? Zira yapılan normal kontrollerde onda doping maddesine rastlanılmadı. Ama İngiliz Sir Arthur Gold, dopingli yakalanma hususunda bakın ne diyordu: “Sadece dikkatsizler ya da yanlış bilgilendirilenler yakalanır.”
 </p>
 <p>
  Doping olaylarının önüne geçmek için 1999’da ‘Dünya Antidoping Ajansı’ (WADA) kuruldu. Ajansın ilk büyük gösterisi Balco olayında oldu. Ünlü bayan sprinter Marion Jones, yüzücü Amy Van Dyken, Bill Romanowski ve beyzbolcu Giambi’nin Balco adlı ilaç firmasından alışveriş yaptıkları saptandı. Bu sporcular ABD olimpiyat kafilesine alınmadı.
 </p>
 <p>
  WADA, dopingin üzerine gitmeye kararlıydı. Dopingle mücadelede tam bir zafer elde etmeyi beklemiyordu ama arkadaşlarını aldatan sporcuların kaçış yolu aramaya başlayacakları da kesindi. WADA’nın olayların üstüne gitmesi, bazı sporcuların uluslararası yarışmalardan son anda çekilmesine, hatta bazı ülkelerin takımlarının toptan yarışmalara katılmama kararı almasına sebep oldu. Ama ne kadar önlem alınırsa alınsın sporcuların yeni bir kapı bulmaları zor olmayacaktı.
 </p>
 <p>
  <span>
   <strong>
    <span>
     OLİMPİYAT ANDI:
    </span>
   </strong>
  </span>
  <p>
   <span>
    <strong>
     <span>
      “OLİMPİYATLARDA ÜLKEMİZİN ONURU VE SPORUN ZAFERİ İÇİN,
      <p>
       KURALLARA UYARAK DÜRÜST YARIŞACAĞIM IZA VE GERÇEK
       <p>
        SPORTMENLİK RUHU İÇİNDE MÜCADELE EDECEĞİMİZE AND İÇERİZ.”
       </p>
      </p>
     </span>
    </strong>
   </span>
  </p>
  <p>
   Mesela, 2004 Atina Olimpiyatları’nda akıllara durgunluk verecek bir doping olayı yaşandı. Erkekler disk atmada altın madalya kazanan Macar Robert Fazekas’ın doping testi sırasında kendi idrar örneğinin yerine, ‘dâhiyane’ bir buluşla, testislerine ameliyatla küçük bir kese eklettiği ve böylece başkasına ait idrarı yetkililere vermeye kalktığı ortaya çıktı. Fazekas’ın, testislerinin içindeki torba ve erkeklik uzvunun yanındaki hortumla oluşturduğu mekanizma sayesinde, kendi idrarı yerine başka idrarları kontrol görevlilerine verdiği öğrenildi.
  </p>
  <p>
   Artık bu tür olaylara gerek kalmayacak. Zira günümüzde son model gen dopingi var. Gen dopingi enjeksiyonla kolayca uygulanan ve kasları üç kat güçlendiren, en önemli özelliği kan ya da idrar gibi bilinen hiçbir testle anlaşılamaması olan bir doping türü. Uzmanlara göre gen dopinginin anlaşılması için biyopsi yapılması gerekiyor. Pennyslvania Üniversitesi’nden genetikçi Lee Sweeney’in IGF-I adını verdiği ve insüline benzeyen bir hormonu enjekte ettiği denek hayvanlar, iki hafta sonra diğerlerine göre 3 kat fazla yük taşıyabiliyordu. Gen dopingini ‘hücrelerin ve genlerin tedavi dışı kullanımı ve gen ifadesinin değiştirilmesi ile performansın artırılması’ olarak tarif eden WADA, bu olayı 2003’te yasak listesine ekledi.
  </p>
  <p>
   Peki ‘gen dopingi’ nasıl ortaya çıktı? Sporcular neden yakalanmıyor? Riskleri var mı? Bu soruları Doç. Dr. Kadir Demircan’a sorduk. Demircan, 2001-2005 yıllarında Japonya’nın Okayama Üniversitesi Tıp Fakültesi Moleküler Biyoloji ve Biyokimya Anabilim Dalı’nda doktora yaptı. 2011’de ‘tıbbi genetik doçenti’ oldu. Halen Fatih Üniversitesi Tıp Fakültesi Tıbbi Biyoloji Anabilim Dalı Başkanı.
  </p>
  <p>
   Gen dopingini, hastalara uygulanan gen tedavisinin sağlıklı kişilerde kullanılması şeklinde tanımlayan Demircan; gen tedavisinin tıpta tedavi edilemeyen kalıtsal hastalıklarda kullanılan bir yöntem olduğunu, vücutta bulunmayan veya düzeyi düşük olan bir proteinin düzeyinin gen tedavisi ile normal hale getirilmeye çalışıldığını anlatıyor. İlk gen tedavisi 1990’da gerçekleşti. Dr. Demircan’a göre gen dopinginde ise amaç tedavi değil, güç ve üstünlük kazanmak. Performansı etkileyecek gen, sporcunun vücuduna taşıyıcı vektörlerle veriliyor. Demircan da gen dopingini fark etmenin şu an için hayli zor olduğunu söylüyor. Ama gelecekten umutlu, zira araştırmacılar gen dopingi yapan sporcuları yakalayacak testler üzerine çalışıyor. Bu çalışmalar; proteinlerdeki yapısal değişimlerin tespiti, aktarımda kullanılan aracılara karşı bağışıklık sistemi cevabının değerlendirilmesi, DNA çip teknolojileri, gen ifade profilleri ve DNA barkodlarının kullanımı konularında yürütülüyor. Demircan, WADA’nın son yıllarda başlattığı ‘atlet pasaportu’ uygulamasının da yerinde olduğunu düşünüyor. Bu uygulamaya göre kanda daha önce izlenen birkaç belirteç yerine, kan testlerinde kullanılan 10’dan fazla belirteç aynı anda düzenli olarak izleniyor. Bu şekilde bir sporcunun dopingli olduğu ve dopingli olmadığı zamanlardaki fark araştırılarak doping kullanımı tespit ediliyor.
  </p>
  <p>
   Şu an için gen dopinginde kullanılabilecek, atletlerin performansını artırmada rol alan 200 civarında gen biliniyor. Bu genler özellikle daha fazla oksijen taşınmasının sağlanması, kalp-damar, kas-iskelet ve solunum sistemi ile ilgili olan genler. Dr. Demircan, “Bu genlerden birini yarışma öncesi sporcuya vererek sporcunun hızını ve dayanıklılığını artırabilirsiniz.” diyor. Ve bize sıra dışı bir örnek de veriyor: “Şimdilik bilim kurgu olarak kalsa da örneğin doğacak çocuğunuzun ileride usta bir tenisçi veya yüzmede olimpiyat şampiyonu olmasını isterseniz, uygun genleri daha doğmadan çocuğunuza verebilirsiniz”.
  </p>
  <p>
   Her doping maddesinin olduğu gibi gen dopinginin de çok çeşitli riskleri var. Söz yine Demircan’da: “Bunlardan bazıları gen aktarımında kullanılan virüs vektörlerine karşı şiddetli bağışıklık cevabı oluşması, vücudun genetiği değiştirilmiş proteine istenmeyen tepkiler vermesi ve araya giren mutasyon.” Bazı genlerin vücuda enjekte edilmesiyle kaslarda kırılmalar bile yaşanabilir. Kalp krizi, kanser gibi vakaların görülmesi de çok normal.
  </p>
  <p>
   Tıp her zaman olduğu gibi, performans artırıcı maddenin yanında onu bertaraf eden anti doping ilacını da bulmaya çalışıyor. Olimpiyatlar bir çeşit tavşan kaç, tazı tut halini aldı. Peki, WADA gen dopingine karşı zafer elde ederse dopingin sonu gelecek mi? Uzmanlar ‘hayır’ diyor. Çünkü sırada, ‘Nanodoping’ var. Onu da 2016 Rio Olimpiyatları’nda yazarız!
  </p>
  <h3>
   <span>
    Olimpiyatlarda doping vakaları
   </span>
  </h3>
  <ul>
   <li>
    1956 Melbeurn: Konunun gündeme ilk gelişi
   </li>
   <li>
    1960 Roma: Bisikletçi Knud Jensen’in (Dan) ölümü
   </li>
   <li>
    1963: Avrupa Komisyonu’nda doping konusunun ele alınışı
   </li>
   <li>
    1964 Tokyo: İlk doping kontrolleri (yetersiz)
   </li>
   <li>
    1968 Mexico City: Bir sporcu dopingli çıktı.
   </li>
   <li>
    1972 Münih: 7 sporcu dopingli çıktı.
   </li>
   <li>
    1976 Montreal: 11 sporcu dopingli çıktı.
   </li>
   <li>
    1980 Moskova: Hiçbir sporcuda doping çıkmadı
   </li>
   <li>
    1984 Los Angeles: 12 sporcu dopingli çıktı.
   </li>
   <li>
    1988 Seul: 10 sporcu dopingli çıktı.
   </li>
   <li>
    1992 Barcelona: 5 sporcu dopingli çıktı.
   </li>
   <li>
    1996 Atlanta: 2 sporcu dopingli çıktı.
   </li>
   <li>
    2000 Sydney: 9 sporcu dopingli çıktı.
   </li>
   <li>
    2004 Atina: 26 sporcu dopingli çıktı.
   </li>
   <li>
    2008 Pekin: 6 sporcu dopingli çıktı.
   </li>
   <li>
    2012 Londra: Doping nedeniyle çeşitli ülkelerden 109 sporcu oyunlar öncesi olimpiyat kafilelerinden çıkarıldı. 4 sporcu da oyunlar sırasında olimpiyatlardan men edildi.
   </li>
  </ul>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/rekorlar-gen-dopingi-ile-mi-kiriliyor_533212), [web.archive.org (arşiv bağlantısı)](http://web.archive.org/web/20141230211850/http://www.aksiyon.com.tr:80/dosyalar/rekorlar-gen-dopingi-ile-mi-kiriliyor_533212)
