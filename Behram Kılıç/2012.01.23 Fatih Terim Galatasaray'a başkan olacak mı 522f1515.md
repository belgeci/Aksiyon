# Fatih Terim Galatasaray’a başkan olacak mı?

*Behram Kılıç 2012.01.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   TSYD’nin Antalya’daki 49. Eğitim Semineri’nde ünlü konuklar vardı. Teknik direktör Fatih Terim, kendisine yöneltilen “G.Saray’a başkan olmak ister misiniz?” sorusunu önce geçiştirmeye çalıştı, sonra da…
  </font>
 </div>
 <div id="newsText">
  <font class="detail-text">
   <p>
    Türk sporunun hali malum. Ya Türk spor medyasının? Türkiye Spor Yazarları Derneği (TSYD), her yıl üyelerine yönelik eğitim semineri düzenliyor. Seminerlerin bu yıl 49.’su geride kaldı. Antalya’da 2 gün boyunca hem Türk sporunun sorunları tartışıldı hem de spor medyasının…
   </p>
   <p>
    TSYD seminerlerinin önemli yönlerinden biri de Türk sporunun önemli aktörlerini medyayla buluşturması. Bu kez de gelenek bozulmadı. Mesela, milli güreşçi Rıza Kayaalp, ciritçi Fatih Avan, okçu Natalie Nasaridze, tekvandocu Servet Tazegül’ün yanı sıra FIFA hakemleri Cüneyt Çakır ve Fırat Aydınus gibi isimler medyanın karşısına çıktı. G.Saray Teknik Direktörü Fatih Terim de seminerin konukları arasındaydı. En büyük ilgiyi de o gördü.
   </p>
   <p>
    Seminerin ilk gününde “Dün nasıl başardık, bugün ne yapmalıyız?” sorusuna cevap vermek üzere medyanın karşısına çıkan Terim, oldukça moralli ve hazırlıklıydı. Tabii bunda takımının lider oluşunun büyük rolü vardı. Terim, futbolun bir hobi olmadığını, bu işin daha ciddi şekilde ele alınması gerektiğini söyledi. Futbolcuların jübile yaptıktan sonra kulüplere yönetici olmayı da düşünmeleri gerektiğini dile getirdi. Tam da bu noktada kendisine “G.Saray’a başkan olmak ister misiniz?” sorusu soruldu. Terim önce topu taca atmaya çalıştı. Aynı soru bir kez daha tekrarlanınca da “Yaparım, yapmam bilmiyorum, ama bilgimi, birikimimi birtakım şeylerde kullanacağım. Çünkü bir kapıyı daha açmak gerekiyor gibi geliyor bana. Birtakım şeyleri herkes gibi biz de yapabiliriz.” dedi. Terim, şikeyle ilgili sorulara da kaçamak cevaplar verdi. Mesela şu sözler ona ait: “Türk futbolunun bu duruma gelmesinde yine futbolumuz içindeki bazı unsurların sebep olduğu düşünülmektedir, denilmektedir.”
   </p>
   <p>
    <img alt="" src="http://web.archive.org/web/20121227162321im_/http://medya.aksiyon.com.tr/aksiyon/2012/01/23/behram-seminer-1.jpg"/>
   </p>
   <p>
    Seminerin açılış konuşmasını Gençlik ve Spor Bakanı Suat Kılıç yaptı. Kılıç’ın sesi her zamanki gibi keskin ve gürdü. Programının yoğunluğundan dolayı konuşmasını yapar yapmaz salondan ayrılması bazı spor yazarları tarafından eleştirildi. Zira seminerin ilk gündemi İstanbul’un 2020 Olimpiyatları adaylığıydı. Oturumun başkanı Atilla Gökçe, olimpiyatı önemseyen bakanın bu oturumu dinlememesine, ‘etmedim’ demesine rağmen ince bir stratejiyle sitem etti. Ancak Gökçe’nin gözünden kaçan bir şey vardı. Semineri takip için Türkiye’nin dört bir yanından gelen muhabir ve yazarların da üçte biri bu konu konuşulurken salonda değildi. Türkiye Milli Olimpiyat Komitesi Başkan Yardımcısı Türker Arslan’ın sunumunu görünce Kılıç’ın beklememesinin yerinde olduğunu düşündük. Arslan hiç hazırlıklı değildi. Dinleyenleri uyuttu. Neyse ki ondan sonra konuşan İstanbul Olimpiyat Oyunları Hazırlık Düzenleme Kurulu Genel Direktörü Yalçın Aksoy, verdiği bilgilerle basın mensuplarını tekrar salona döndürdü. 1992’deki ilk olimpiyat adaylığından beri bu kurulun içinde yer alan Aksoy’un, İstanbul’un daha önceki adaylıklarında geçmiş hükümetleri, ‘olaya yeterince eğilmediler’ şeklinde eleştirmesi ise garipti. Zira kendisi bunca yıl bu görevinde, Türkiye’ye umut dağıtan insanların başında geliyordu. Aksoy yine umut dağıttı. Bu defa bu iş büyük bir oranda başarılacaktı. Eğer aksi olursa da bahane hazırdı. Zira gazeteler UEFA Başkanı Michel Platini’nin 2020 Avrupa Futbol Şampiyonası’nı Türkiye’ye vereceğini yazıyordu. Eğer bu gerçekleşirse olimpiyat rüyası bir başka bahara kalacaktı. Çünkü aynı yıl iki büyük organizasyonun bir ülkeye verilmesi mümkün değildi.
   </p>
   <p>
    İngiltere Büyükelçisi Danışmanı Peter Spoor da konuşmacılar arasındaydı. Spoor’un konuşmasını Türkçe yapması her zamanki gibi milli duygularımızı kabarttı. O, 2012 Londra Olimpiyatları’nı düzenleyecek İngiltere’nin geleneksel yüzünü olimpiyatlar süresince modern bir şekle dönüştüreceğini söyledi. Mesela Süvari Alayı’nın yürüyüş yaptığı alanın, plaj voleybol sahasına dönüştürülecek olması ilginç bir durumdu ve zekice bir zıtlıktı.
   </p>
   <p>
    İlk gün öğleden sonraki bölümde amatör branşlardaki sporcularımız da vardı. Hepsi medyadan şikayetçiydi. Spor müdürlerinden, futbola ayrılan sayfaların zekatı kadar yer istiyorlardı. Tam da bu noktada TRT spikeri Orhan Ayhan’ın 1957’de gittiği ilk haberini anlatması ilginçti. Ayhan, Son Posta’da çalışmaktadır. Gittiği ilk iş ise İstanbul Kürek Şampiyonası’dır. Haberini yazar ve yazı işlerine teslim eder. Yaptığı haber, ertesi gün; sadece bir sayfayı spora ayıran gazetesinin spor sayfasında 8 sütuna manşettir. “Üstelik” diyor Ayhan, “Aynı sayfada boks, güreş, G.Saray, F.Bahçe ve Beşiktaş haberleri de vardı.”
   </p>
   <p>
    Aynı oturumda Almanya doğumlu milli tekvandocu Servet Tazegül’ün hızını alamayıp “Ben Mesut Özil gibi ülkemi satmadım.” demesi de ilginç bir durum oluşturdu. Zira Tazegül’ün solunda oturan bir başka milli sporcu Gürcü asıllı Natalie Nasaridze’den başkası değildi. Acaba Natalie de ülkesini satmış mı oluyordu? Bu soru Servet’e sorulunca milli sporcumuz bocaladı.
   </p>
   <p>
    “Futbolumuz nereye koşmalı?” konulu oturumda ise Milli Takımlar Teknik Direktörü Abdullah Avcı’nın yanı sıra ona büyük destek olacak Tolunay Kafkas ve Okan Buruk vardı. Adı listede yer alan Hakan Şükür ise son anda başka bir işi sebebiyle programa katılamadı. Ama bu Avcı ve arkadaşları için iyi oldu. Çünkü Hakan Şükür’ün olduğu yerde bütün ilgi ve sorular ona olacaktı. Avcı’nın sıcak, samimi ve kabına sığmayan bir hali vardı. Bir şeyler yapmak istiyor ancak bunun bir anda mümkün olmadığını da biliyordu. Kelimeleri seçerek konuşuyor fakat manşet vermiyordu. Adeta bir akademisyen gibiydi. Buruk’un heyecanlı olduğunu gözlemledik. Avcı ve ekibi ısrarla ‘Sinerji var’ dediler. Sözcük kulağa hoş geliyordu. Ama medyayı biliriz. Bir başarısızlıkta bu sinerji çok kolay yok edilebilir. Zira aynı medya Guus Hiddink’e de büyük destek vermiş ancak sonuçlar kötü gidince de alaşağı etmişti.
   </p>
   <p>
    “Futbol Gelişim Direktörü” unvanlı Tolunay Kafkas ise bir soruya verdiği cevapla bir hayli düşündürttü. Soru, kulüplerimizin bayan futbol takımı kurmamalarına dairdi. Kafkas, soruyu soran gazeteciyle aynı fikirdeydi. Ona göre tüm takımlar bayan futbol şubesi kurmalıydı. Hatta daha da ileri gitti. Futbol Federasyonu’na gerekirse ‘dayatma’da bulunacağını söyledi. Oysa biz ondan altyapılarda üç kuruş maaşa çalışan antrenörlerin durumunu iyileştirecek bir girişimde bulunmasını, kadrolarında altyapılardan oyunculara yer vermeyen kulüplere karşı bir dayatma içerisinde olmasını beklerdik. Onun, bazı kulüplerimizin erkek takımını bile yönetemiyor olmasını görememesini ancak ‘popülizme kaçma’ şeklinde izah edebiliriz.
   </p>
   <p>
    İkinci günün en önemli konukları hakemlerimizdi. Merkez Hakem Kurulu Başkanı Yusuf Namoğlu, gururla, sağına ve soluna Cüneyt Çakır, Fırat Aydınus ve Deniz Dilan Gökçek’i oturttu. Namoğlu, medyadan anlayış istedi. Biz ise onun sezon başında bir gazeteci gibi hakemleri eleştirdiğini hatırladık. Trabzon’dan gelen bir bayan gazetecinin soru sormadan önce Cüneyt Çakır’a “Sizi seviyordum ama F.Bahçe’yi tuttuğunuzu öğrenince…” demesi herkesi güldürdü. Çakır da “F.Bahçe’yi tuttuğumu sizden öğreniyorum” dedikten sonra zekice bir soru sordu: “Siz tuttuğunuz takımdaki oyuncuların hangi takımı tuttuğunu merak ediyor musunuz?”
   </p>
   <p>
    Seminerin “Çağdaş Bir Spor Kulübünün Yönetimi Nasıl Olmalı” konulu oturumu bizi en çok heyecanlandıran bölümdü. Almanya’dan gelen konuşmacılar arasında Alman Futbol Federasyonu Yönetim Kurulu üyesi, Duisburg kulübünün marketing danışmanı dahi vardı. Ancak oturumdan beklediğimiz tadı alamadık. Sadece Almanya’da yeni yapılan stadyumların doğru işletildikleri için para bastıklarını, hatta bu stadyumlarda belli bir bölümün ayakta maç izlemek isteyenlere ayrıldığını öğrendik. ‘Çağdaş bir kulüp nasıl yönetilmelidir?’ sorusu ise havada kaldı.
   </p>
   <p>
    Spor medyasının geleceği ile ilgili oturumun konuşmacılarından biri, şike davasıyla ilgili haberleri neredeyse hiç görmeyen ligtv.com.tr’nin genel yayın yönetmeniydi. Biz de yayın yönetmeninin gelecekle ilgili söyleyeceği sözleri merak etmedik. “Spor Dünyasında Kadının Adı Var” konulu oturumdaki konuşmacılar bayan spor spikerleriydi. Konuşmacılardan biri, TV’ler tarafından ‘güzel oldukları’ için seçildiklerinin farkında olduklarını; ama bunun üzerine bir şeyler koymaları gerektiğini dile getirdi. Antalya’daki seminerde olup bitenler özetle böyleydi.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=31674), [web.archive.org (arşiv bağlantısı)](http://web.archive.org/web/20121227162321/http://www.aksiyon.com.tr:80/aksiyon/newsDetail_getNewsById.action?newsId=31674)
