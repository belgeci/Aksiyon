# Yeşili sev, markayı koru

*Behram Kılıç 2010.09.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   321 milyon dolarlık yayın ihalesinin ardından marka değerinin yükseldiği iddia edilen Süper Lig, bozuk zeminleri, olaylı maçları, kulüplerin yönetici ve taraftar profilleriyle yerlerde sürünüyor.
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Astronomik yayın ihalesinden sonra söz birliği edilmişçesine ‘ligin marka değeri’ne işaret edilmiş ve bu markanın daha da ileriye götürülmesi için herkesten üzerine düşeni yapması istenmişti. Futbol Federasyonu da başarılı bir yayın ihalesi gerçekleştirmenin haklı gururuyla göğsünü gere gere Avrupa'nın 6. büyük futbol ekonomisine sahip lig olmamızla övünmüştü.
    </p>
    <p class="MsoNormal">
     Ama ligimizde milyon dolarlar da havada uçuşsa, dünya çapında yıldız oyuncular da gelse ‘aynı tas, aynı hamam' havası değişmiyor. Önceki hafta Gaziantepspor-Bursaspor maçında yaşananlar ne ilkti ne de son olacak. Çünkü sorun, sadece tribünlerdeki ‘birkaç kendini bilmez'in yaptıklarından ibaret değil.
    </p>
    <p class="MsoNormal">
     Taraftar ve izleyici açısından taşıdığı anlam, saygı, algı, diğer ülkelere nispetle gösterilen ilgi gibi temel faktörler, ligimizin tüketici odaklı marka değerini ortaya çıkartıyor. Futbol Federasyonu, bu markayı yönlendiren kurum. Ancak sorun da oradan başlıyor. Federasyon başkanlığı seçimlerinden… Başkan seçilirken Süper Lig'deki takımların oy oranı, alt liglere göre daha fazla. Başkan hangi camianın desteğini almışsa federasyonun kurulları da o camiaya daha toleranslı davranabiliyor. Aynı olay karşısında ayrı kararlar verilebiliyor. Örneğin geçen sezon oynanan F.Bahçe-G.Saray derbisinde yardımcı hakemin başı yarıldığında maç devam edebiliyor, önceki hafta oynanan G.Antep-Bursa karşılaşmasında ise benzer olay gerçekleştiğinde maç tatil edilebiliyor. Hatta henüz kararlar açıklanmadı ama, buradan iddia ediyoruz, geçen sezon oynanan D.Bakır-Bursa maçında yaşananlardan sonra D.Bakır'ın aldığı cezalarla, aynı hadisenin yaşandığı G.Antep-Bursa maçından sonra G.Antep'in alacağı cezalar aynı olmayacak.
    </p>
    <p class="MsoNormal">
     Ligin değerini sadece federasyon ve kurullarının çifte standartları düşürmüyor. Başrollerde yer alan hakemlerin özellikle 4 büyüklerin maçlarında verdikleri kararlar da futbol seyircisini Süper Lig'den soğutuyor. Eski hakem Selçuk Dereli, önceki hafta TRT 1'de katıldığı bir programda hakemlerin çifte standart uyguladığını söyledi. Yine eski hakemlerden Ali Aydın, Aksiyon'a verdiği röportajda ‘yönetici masa başında oynarsa, hakem de sahada oynar' diyerek hakemlerin maç almak için çifte standart uyguladıklarını belirtmişti.
    </p>
    <p class="MsoNormal">
     Bugünlerde Futbol Federasyonu Başkanı Mahmut Özgener başta olmak üzere herkes, iki buçuk yıldır üzerinde çalışılan yeni ‘sporda şiddet yasası'nın çıkmasını bekliyor. Oysa Özgener'e şunu sormak isteriz: 2004 yılında çıkartılan ve yıllar içinde üzerinde değişiklikler yapılan mevcut yasadan haberiniz var mı? ‘Yasa yok, o yüzden bunlar oluyor' diye söylenmek, topu taca atmaktan ibaret.
    </p>
    <p class="MsoNormal">
     Somut örneklerle detaylandıralım. Malum, Süper Lig'in tribün kalitesi evlere şenlik. Daha birkaç gün önce Futbol Federasyonu Yönetim Kurulu Üyesi Yunus Egemenoğlu, “Ben çocuğumu maça gönderirken endişe duymak istemiyorum.” dedi. O zaman adama sormazlar mı, ‘Senin endişe duyduğun yerde vatandaş çocuğunu niçin maça göndersin?' Maalesef yıllardır tribünlere gelen seyircinin seviyesi makul düzeye çekilemedi. Bu, çoklarının ifade ettiği gibi eğitimle alakalı değil. Bırakın kale arkasındaki seyirciyi, herhangi bir takımda yöneticilik yapan biri bile sahadaki oyunculara ya da hakeme en olmadık küfürleri ediyor-edebiliyor. Sahaya atılan yabancı maddelerin haddi hesabı yok. Sahaya atlayan seyircinin de... Bugüne kadar çok az sayıda taraftar sahaya girdiği için cezalandırıldı. Güvenlik güçleri de bu konuda üzerine düşen görevi yapmıyor. Örnek cezalar verilmediği için her hafta benzer olaylar yaşanıyor.
    </p>
    <p class="MsoNormal">
     Yürürlükteki mevcut şiddet yasasında, 23.01.2008 tarihinde yapılan değişikliğe göre, yasak beyan ve demeç verme hükmü şöyle: “15. maddeye aykırı biçimde beyanat veren teknik personel ve sporculara 5 bin Türk Lirası'ndan 50 bin Türk Lirası'na kadar idarî para cezası, diğerleri için ise ilk seferde 3 aydan 6 aya kadar spor müsabakalarını seyirden men ve 5 bin Türk Lirası'ndan 30 bin Türk Lirası'na kadar idarî para cezası, tekrarı hâlinde 6 aydan 1 yıla kadar spor müsabakalarını seyirden men cezası ile birlikte 10 bin Türk Lirası'ndan 50 bin Türk Lirası'na kadar idarî para cezası verilir.” Görüldüğü üzere yasa var ama uygulayan yok. Siz burada belirtilen miktarlarda ceza alan birini duydunuz mu?
    </p>
    <p class="MsoNormal">
     Yasada belirtilen söz konusu 15. madde ise şu: “Spor kulübü başkan ve yöneticileri, idarî veya teknik personeli veya sporcuları ile spor kulüplerinin taraftarlarınca kurulan derneklerin başkan ve yönetim kurulu üyeleri ve taraftar temsilcileri, yazılı veya görsel medyaya; kendi taraftarlarını kışkırtıcı, hakemleri, rakiplerini veya taraftarlarını tahrik edici veya aşağılayıcı şekilde beyan veya demeç veremezler.” Kanun açık değil mi? Şimdi G.Antepspor'un hocası Tolunay Kafkas'ın Bursa maçının tatil edilmesinden sonra ‘lanetler' yağdırarak yaptığı açıklamayı nereye koyacağız? Tolunay hoca alınmasın. Bu maddeye aykırı beyan veren belki de en son kişi o. Aziz Yıldırım, Adnan Polat, Yıldırım Demirören, Sadri Şener, İbrahim Yazıcı, Levent Kızıl, Gökçek, Cavcav ve daha birçok başkanın, yöneticinin, teknik direktörün, sporcunun açıklamalarını yazmakla sayfaları dolduramayız.
    </p>
    <p class="MsoNormal">
     Futbol Federasyonu'nun eski başkanlarından Levent Bıçakcı bir tespitte bulundu: “Türkiye'de olan küfür dünyanın hiçbir ülkesinde yok. Dünyanın hiçbir yerinde taraftar ne kendi oyuncusuna ne de rakip takıma küfrediyor.” diye. Yürürlükteki yasanın 12. maddesi ise şöyle: “Müsabakanın yapılacağı yerde veya yakın çevresindeki yollarda, meydanlarda, caddelerde veya benzeri yerlerde, toplu taşıma araçlarında, umuma açık diğer mekânlarda ferdî veya toplu olarak takımlar ile taraftarlarını, kulüp başkan ve yöneticilerini, antrenörünü ve sporcularını, hakemleri ve federasyon yöneticilerini, müsabakada görev yapan diğer kişileri, söz veya hareketlerle aşağılayıcı, tahrik ve taciz edici kötü söz niteliğinde slogan atılması ve çirkin tezahüratta bulunulması yasaktır.”
    </p>
    <p class="MsoNormal">
     Çok somut bir örnekle devam edelim.
     <span>
     </span>
     5. haftadaki F.Bahçe-Beşiktaş maçına giden Beşiktaş taraftarlarının ad-soyad ve kimlik bilgileri polisin elindeydi. Gazetelerde yer alan habere göre, Beşiktaş Çarşı'da toplanan yaklaşık bin kişilik bu taraftar grubu, Barbaros Bulvarı'nı kapatarak Zincirlikuyu'ya kadar yürüdü. Beşiktaş lehine, Fenerbahçe aleyhine sloganlar atan grup ambulansların da geçmesine engel oldu. Polisin uyarısı üzerine bir süre yolun tek şeridi trafiğe açıldı. Bu sayede bazı araçlar ve bir ambulans yoluna devam edebildi. Metrobüse gelen taraftarlar burada turnikelerin üzerinden atladı. Taraftarlar ilk anda boş metrobüslerin bulunmaması üzerine taşkınlık çıkardı. Yolcu dolu metrobüse tekme ve yumruk sallayan taraftarlar sarı-lacivert bayrak taşıyan bazı araçlara da şişe fırlattı. Durağa gelen az sayıdaki polis ekipleri taraftarları engellemeye çalıştı. Boş metrobüslerin gelmesiyle taraftarlar araçlara hücum etti. Metrobüsleri tıklım tıklım dolduran taraftarlar bu araçların camlarını da yumruklamaya başladı. Yumruk ve tekme darbeleriyle bazı metrobüslerin camları kırıldı. Taraftarların duraktan taşınmasıyla ulaşım da normale döndü.” Haber bu. Peki ya sonra? Sonrası malum. Hiçbir şey olmamış gibi bu taraftar topluluğu F.Bahçe-Beşiktaş maçını kendilerine ayrılan yerden rahatça izledi. O gün için herhangi bir cezai işlem yapılmadı. Böylelikle ligin marka değeri de yükselmiş oldu!
    </p>
    <p class="MsoNormal">
     Mevcut yasada kamu görevlileri hakkında da ek bir madde var. Bu madde şöyle: “Bu kanunla verilen görevleri yerine getirmeyen kamu görevlileri Türk Ceza Kanunu'nun 257. maddesine göre cezalandırılır.”
    </p>
    <p class="MsoNormal">
     Federasyon Başkanı Mahmut Özgener, ‘tribünde şiddete yol açan insanların çok acil ve caydırıcı şekilde cezalandırılmasını istiyor' ama başında olduğu kurum bu konuda üzerine düşeni yapıyor mu? Federasyonun yaptığı, kulüplere seyircisiz oynama cezası vermek. Seyirciyi o hâle getirmede rolü bulunan hakem, yönetici ve sporculara ise göstermelik cezalar vererek işi kurtarmak. Hatta hakemler çoğu kez ödüllendirilerek bir sonraki hafta yine maça çıkıyor. Seyircisiz maç cezası vererek ligin marka değeri yükselir mi? Suçu olmayan taraftarı niçin cezalandırıyorsunuz?
    </p>
    <p class="MsoNormal">
     LÜTFEN ÇİMLERE BASMAYIN!
    </p>
    <p class="MsoNormal">
     Federasyonun son masalını da sizlerle paylaşmamak olmaz. Malum, 2010 yılındayız. Teknoloji, mevcut imkânlar had safhada. Ama teknolojinin bunca nimetine rağmen maçlar Türkiye'nin dört bir yanında patates tarlasını andıran stadyumlarda oynanıyor. Burada başımızdan geçen bir hadiseyi sizlerle paylaşmak istiyoruz. Geçtiğimiz cumartesi gecesi TRT 1'de ‘Az sonra Bucaspor-G.Saray maçının geniş özeti' anonsu vardı. Maç özetini izlemek için birkaç arkadaşla ekran başında bekliyorduk. Maç yayınının saati geldi. İnanın bir dakika bile izleyemeden kanalı değiştirdik. İzmir Atatürk Stadı'nın zeminini ve saha ışıklandırmasını görünce içimizin daraldığını hissettik. Birkaç gün sonra da Lig TV'de Şansal Büyüka'nın açıklamalarını okuduk. Büyüka, aynı maçı izledikten sonra Maraton programında açmış ağzını yummuş gözünü: “Bu sahalarda futbol oynatanları esefle kınıyoruz. Böyle sahalarda futbol oynamak ve de izlemek istemiyoruz. Naklen yayın için daha fazla para isteyenler bu sahaları en kısa zamanda düzeltmek zorundalar. Suçluları, sorumluları da afişe etmekten çekinmeyeceğiz. Çünkü iyilikle, güzellikle, lütfenle kimse bir şey anlamıyor.”
    </p>
    <p class="MsoNormal">
     Ya milyon dolarlar verilen futbolcuların feryadına ne demeli? Ülkemizde oynadığı maç sayısı bir elin parmaklarını geçmeyen Beşiktaş'ın Portekizli yıldızı Quaresma'ya sözü bırakalım: “Bu sahalar Türkiye'deki futbolun kalitesine yakışmıyor. Buna bir an önce çözüm bulunmalı. 4 ayrı sahada maç yaptım. Dördü de kötüydü. Kendi evimizde olmanın avantajını bile zeminin kötü olması sebebiyle kullanamıyoruz.”
    </p>
    <p class="MsoNormal">
     Peki, bu durum karşısında futbolun marka değerini yükseltmekte en önemli görevi üstlenmesi gereken Futbol Federasyonu ne yapıyor? Masal anlatıyor. Bakın nasıl? 22 Eylül 2010 günü bize bir mail geldi. Başlık şuydu: “Spor Toto Süper Lig stat zeminleri yeniden incelenecek.” İçeriğe gelince, güler misiniz ağlar mısınız? “Türkiye Futbol Federasyonu, Spor Toto Süper Lig'in oynandığı stat zeminleri ile ilgili Mart-Mayıs 2010'da yapılan kapsamlı çalışmanın sonuçlarını ve kulüpler tarafından uygulanıp uygulanmadığını denetleyecek. FIFA ve UEFA'nın da hizmet aldığı İngiliz STRI firması, 2010-2011 sezonu öncesinde, stat zeminlerini inceleyerek mevcut durumu tespit etmiş ve bu duruma ilişkin kulüplerin gerçekleştirmesi gereken yıllık bakım ve iyileştirme faaliyetlerini raporlaştırmıştı. Uluslararası standartlardaki iyileştirme ve bakım önerilerinin yer aldığı rapor, TFF tarafından tüm Süper Lig kulüplerine gönderilmişti. Bu çalışmanın devamı olarak; ekim ayından itibaren, tüm stadyumlar STRI firması tarafından yeniden tek tek ziyaret edilecek ve daha önceden verilen bakım programı kapsamında, nelerin yerine getirilip nelerin getirilmediğini denetlenecek. Bu ziyaretlerde; stat zeminlerindeki çimin uygunluğu, kalitesi ve kondisyonu değerlendirilerek, yeniden rapor hazırlanacak. Bu değerlendirme raporu, daha önceden olduğu gibi Türkiye Futbol Federasyonu tarafından Spor Toto Süper Lig kulüplerimizle detaylı bir şekilde paylaşılacak ve zeminlerin kalitesinin artırılmasına yönelik destek sağlanacak.”
    </p>
    <p class="MsoNormal">
     Mart-mayısta yapılan çalışmanın uygulanıp uygulanmadığı ekim ayında denetlenecek. Şaka gibi… Lig başladı. Her hafta bir oyuncu bozuk zemin yüzünden sakatlanıyor. Bu haldeki stadyumlar yüzünden insanlar maça gitmek, televizyondan maç izlemek istemiyor ve Futbol Federasyonu daha yeni yeni uyanıyor. Kulüpler mi? Onlar hâlâ uykuda.
    </p>
    <p class="MsoNormal">
     Oysa ülkemizin en sıcak illerinden Antalya'nın stadına baksalar ve bu stat zemini nasıl bu kadar düzgün diye sorsalar, bu kadar kötü zeminde oynamak zorunda olmadığımızı çok rahat görecekler. Onlar adına biz işin uzmanlarına sorduk ve stat zeminlerinin patates tarlasına dönmemesi için neler yapılması gerektiğini öğrendik.
    </p>
    <p class="MsoNormal">
     Antalya'da birçok golf sahası inşa eden, hatta Futbol Federasyonu'nun birlikte çalışacağını duyurduğu İngiliz STRI firması ile de kontak hâlinde bulunan Bora Yenigün'ün reçetesi: “Sağlam ve düzgün tesviye edilmiş bir zemin oluştururken; doğru planlanmış drenaj sistemi, gronometrisi doğru seçilmiş toz ve tuzdan arındırılmış drenaj çakılı, tane büyüklükleri doğru seçilmiş kum, özel gübre ve organik malzemeler gerekiyor. İnşaat aşamasında yüzey eğimleri aynen tabanda verilmeli. Taban ve ara katmanlar yüzeydeki eğimlere göre çıkmalı. Çok doğru sıkıştırma yapılmalı. Sıkıştırma yapılırken kum kompakt olmalı. Çim büyüme tabakasında asidite oranı nötr olan homojen yapılı turf kullanılmalı. Bütün bunların yanında homojen bir sulama sistemi ve doğru seçilmiş tohumlardan oluşan çim bu işin olmazsa olmazı. Hava sirkülasyonu, taban suyu, sahanın dere yatağına yakınlığı, denize yakınlığı gibi kriterler çim kalitesini etkileyen diğer faktörler. Bu şartlarda yapılmış bir futbol sahası temelde doğru inşa edilmiş olur. Bundan sonraki aşama ise sahanın bakımına dair. Bu işin çim uzmanınca yapılması gerekiyor. Golf kulüplerinde green-keeper veya superintender denen bu unvan futbol sahalarında groundsman (çim doktoru) olarak geçiyor.” Yenigün'ün son sözü şu: “Futbol sahalarında kullanılan çimler Türkiye ve Avrupa'da farklılık göstermez.”
    </p>
    <p class="MsoNormal">
     Futbolun marka değerini yükseltmek denince akla daha bir sürü şey geliyor. Mesela futbol kulüpleri Dernekler Yasası'na göre yönetilmemeli. Dünyada profesyonel yöneticiler iş başında. Çoğu kulüp şirketleşmiş durumda. Mali yapıları da denetleniyor. Bizde ise şirketleşmiş kulüpler bile doğru dürüst denetime tabi tutulmuyor.
    </p>
    <p class="MsoNormal">
     Bir başka mesele kulüp başkanlarının keyfî yönetimleri. Yine başkanların kulüpleri borç batağında bırakmalarına engel olunamaması. Erzurumspor'un son hâlini gözler önüne getirin. Borcu bulunduğu için transfer yapamıyor, transfer yapamadığı için kadro oluşturamıyor, kadro oluşturamadığı için maçlara çıkamıyor, maçlara çıkamadığı için de 2 yıldır hep bir alt lige düşürülüyor. Dadaşlar bu sene daha 2 hafta geçmeden amatör kümeye düşürüldü. Bu takımın buraya gelmesinde rolü bulunanlara ise hiçbir yaptırım uygulanmadı. Ne Futbol Federasyonu ne maliye gerekli denetimleri yapmadığı için bundan sonra Erzurumspor ile aynı kaderi paylaşacak çok kulüp göreceğiz.
    </p>
    <p class="MsoNormal">
     Ligde rekabet ortamının olmaması da marka değerini düşüren sebeplerin başında geliyor. Topu topu 5 şampiyonumuz var. Yayın gelirlerinin eşit dağıtılmaması da rekabetin çeşitlenmesini engelleyen faktörlerden. Rekabet olmayınca heyecan olmuyor. Heyecan olmayınca seyirci de maça gelmiyor. Borussia M'Gladbach, Almanya'da 258 bin nüfuslu bir kasaba takımı. M'Gladbach'ın yıllık seyirci ortalaması 45 bin. 25-30 milyon taraftara sahip olduğunu iddia eden büyük kulüplerimizden geçen yıl en fazla seyirci ortalamasına sahip takım 35 bin ile F.Bahçe'ydi. Türkiye'nin en büyük stadı Atatürk Olimpiyat Stadı'nı kullanan İstanbul Büyükşehir Belediyesi ise 150-200 seyirciye oynuyor. Siz ligdeki rekabet ortamını artırmazsanız, saha zeminlerini düzeltemezseniz, tribünlerdeki şiddeti bitiremezseniz, yönetici, medya ve sporcularınızı eğitemezseniz ne ligin marka değerini yükseltirsiniz ne de tribünlerde özlenen seyirciyi bulursunuz. Bu hâlimizle ancak yılda ortalama 80 bin kişiye oynayan Barcelona'ya gıpta ile bakarız.
    </p>
    <p class="MsoNormal">
     Bu arada, Süper Lig'i, Türkiye'den başka hiçbir ülkenin izlemediğini, yani 321 milyon dolarlık Türk futbolunun pazarlanamadığını (gerek maçların naklen yayını, gerek maç özetleri olarak) ya da bu markayı kimsenin beğenmediğini eklememiz gerekiyor.
    </p>
    <p class="MsoNormal">
     Bu konu daha çok su götürür. Yayın ihalesiyle başladığımız yazıyı yayın ihalesiyle bitirelim: Digitürk yıllık 321 milyon dolar vererek naklen yayın ihalesini aldıktan sonra marka değerine zarar verdiğini düşündüğü, önceki yıllardaki yorumcusu Erman Toroğlu ile yollarını ayırdı. Ama görünen o ki futbolun marka değerini kurtarmak için bir Erman Toroğlu'nu kurban vermek kâfi gelmiyor.
    </p>
    <p class="MsoNormal">
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27708-yesili-sev-markayi-koru.html), [web.archive.org (arşiv bağlantısı)](http://web.archive.org/web/20140108154209/http://www.aksiyon.com.tr:80/aksiyon/haber-27708-yesili-sev-markayi-koru.html)
