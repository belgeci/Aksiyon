# O‘muz’ o‘muz’a fanatizm!

*Behram Kılıç 2013.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Yöneticisi, sporcusu, taraftarı, medyası fanatizm soluyup fanatizm üflüyor. Burak Yıldırım ölünce timsah gözyaşları döken camia, daha cenaze kalkmadan muz üzerinden savaşına devam ediyor.
  </font>
 </div>
 <div id="newsText">
  <font class="detail-text">
   <p>
    Burak Yıldırım, hayatının baharında gencecik bir çocuktu. Kadıköy’deki derbiyi izledikten sonra evinin yolunu tutmuştu. Takımının maç yaptığı rakip, ‘ezeli’, ‘ebedi’ ve benzeri tanımlarla ifade edilen Galatasaray’dı. Yusuf Ortak da hayatının baharında gencecik bir çocuktu. Galatasaraylıydı. O da takımının ‘ezeli rakibi’ Fenerbahçe ile oynadığı maçı izledikten sonra evinin yolunu tutmuştu. Kader, ikiliyi İstanbul’da bir metrobüs durağında biraraya getirdi. İkisinin üzerinde de takımlarının formaları vardı. Hem Yusuf hem de Burak’ın çocukluğundan beri kafasına kazınan bir şey vardı: Galatasaray ve Fenerbahçe düşmandı. Gazete sayfalarında renklerine gönül verdikleri takımın futbolcularının, teknik direktörlerinin, yöneticilerinin iki takımı düşman gösteren demeçlerini okuyarak büyümüşlerdi. Televizyon kanallarında Galatasaray ve Fenerbahçe çatışması üzerinden yapılan sözde futbol programlarının haddi hesabı yoktu. Ama bıçak, Yusuf Ortak’ın elindeydi. Körleştiren, hastalık düzeyindeki fanatizmi, Yusuf’u Burak Yıldırım’ın katil zanlısı yapacaktı. Ve bütün Türkiye bir kez daha fanatizmin geldiği boyutları konuşmaya başlarken, camiaların savaşı daha cenaze kalkmadan muz üzerinden devam edecekti: “Taraftarımız o muzu stada ırkçılık için değil, yemek için getirmiş! Elinde muz değil de armut olsaymış onu gösterecekmiş!” “Hayır, taraftarlar o muzu ırkçılık için getirmiş. İşte bunu ispatlayan cep telefonu görüntüleri!”
    <p>
     İngilizcede ‘fanatic’ sözcüğü, ‘hayalci ve mantıksız tutkuları olan kişi’ anlamında kullanılıyor. Fransızcada ise ‘fanatique’ kelimesi genel olarak ‘hastalık düzeyinde aşırı tutkusu olan kişiler’i anlatıyor. Türkçede ise fanatik için ‘bir dine, ideolojiye, fikir veya düşünceye, karşı tarafa hak tanımayacak ölçüde bağlı olan kimse’ deniyor. Arapçada ise aynı anlamı ‘taassup’ karşılıyor: “İşin önünü arkasını hesap etmeden, meseleleri sadece kendi anlayış ve kendi beğenisine göre değerlendiren, akla uymayan hususlarda bile inat içinde bulunan kimse.”
     <p>
      Fanatizmin belli bir yeri, yurdu yok. Her statta olabilir, takım fark etmeksizin taraftarların biraraya geldiği anlarda gün yüzüne çıkabilir. İnsanlar fanatik olduklarında, diğer insanlar için hayatı sıklıkla cehenneme çevirir. Statlarda fanatizm, duygunun aşırıya kaçması ve hastalıklı hâli olarak karşımıza çıkar.
      <p>
       ‘Dar görüşlü, dar kafalı, katı, sığ düşünceli, sabit fikirli, ufuksuz’ şeklinde de tanımlanan fanatik, stadyuma kulübünün bayrağına sarılı olarak gelir, yüzü âşık olduğu renklere boyalıdır. Vurucu, kırıcı ve gürültü yapıcı araçlarla yüklüdür. Hiçbir zaman yalnız değildir. Bir sara hastası gibi seyreder maçı, ama oyunu görmez. Onun asıl derdi rakip taraftarların bulunduğu tribünlerdir. Orası onun savaş alanıdır.
       <p>
        <strong>
         Yine olsa aynısını yaparım!
        </strong>
        <p>
         Futbol, kimilerine göre kitlelerin afyonu. Meşin yuvarlağın büyüsü, ilkokul mezunundan doktora yapmış olanına, çiftçisinden CEO’suna kadar toplumun bütün katmanlarına nüfuz etmiş durumda. Bir gol için çılgına dönen kalabalıklar aldı stadyumlardaki fötr şapkalı nesillerin yerini. Akıllı uslu adamlardan hiç beklenmedik tepkiler görüyoruz şimdilerde. Takım fanatizmi körleştirdi ilkeleri. Örnek olması gereken bir teknik direktör, ‘alkışlamam’ diyor şampiyon olan rakibini. Rakibin kaptanı, diğer kaptanın boğazına sarılıyor ve “Yine olsa aynısını yapardım.” diyor pervasızca. “Çünkü o da benim anneme küfretti.” ‘Hayatında üç kitap okumamış insanlar kitlelere rol model oluyor’ diye hayıflanıyorsunuz ama beri tarafta milyon dolarlar kazanmış, yurtdışındaki üniversitelerde eğitim almış insanlar da aynı fanatik karede. Basın da kıvılcıma katkı yapıyor kuşkusuz. Yöneticiler, futbolcular, rakibinin elini sıkmayı zül gören teknik direktörler, fanatik gazeteciler hep beraber kaldırıyor, metrobüs durağında bir köşeye sıkıştırılıp bıçaklanan talihsiz Burak Yıldırım’ın cenazesini. Esas suçluyu aramıyor hiç kimse.
         <p>
          Kendisini seyretmeye gelen taraftarına karşı futbolcu, antrenör ve yönetici oyun içinde ve dışında davranışlarına dikkat etmiyor. Hakemlere ve rakip takımın oyuncusuna, taraftarına yaptıkları en küçük olumsuz hareketin tahrik unsuru olacağını, kendi taraftarlarınca büyütüleceğini unutuyor. İnönü Üniversitesi Beden Eğitimi ve Spor Yüksekokulu Müdürü Prof. Dr. Cengiz Arslan, “Bu konuda futbolcular, antrenörler, yöneticiler ve sahadaki görevliler vazifesinin bilincinde olarak, tahrik edici davranışlardan uzak durmaya dikkat etmelidir.” diyor. Hangi biri dikkat ediyor ki! Bekleyip bekleyip Galatasaray maçından bir gün önce zehir zemberek açıklamalarda bulunan Fenerbahçe Başkanı Aziz Yıldırım mı? Şike davası boyunca verdiği demeçlerle taraftarını kışkırtan Trabzonspor Başkanı Sadri Şener mi? Neredeyse her ay kulübün internet sitesinden olur olmaz açıklamalar yapan Galatasaray Başkanı Ünal Aysal mı? Ya da adaleti bir türlü sağlayamayan Futbol Federasyonu mu? Sahada birbirlerinin boğazına sarılan millî futbolcular Volkan Demirel ve Sabri Sarıoğlu’na ne demeli? Emre Belözoğlu’nun neredeyse her maçta yaptığı ve cezasız kalan hareketlerini meşrulaştıran hakemler, Zokora’nın Emre’ye attığı tekmeyle mutlu olan talihsiz kalabalıklar, Meireles’in yaptıklarını fanatiklik boyutunda savunanlar, Fatih Terim’in onca maç ceza almasına yol açan davranışlarını alkışlayanlar, Hasan Şaş’ın insanı donduran gözlerindeki şiddeti görmezlikten gelenler ve daha niceleri… Taraftarları, fanatik tarzda sayılabilecek hareketlere daha çok bu tip olumsuz açıklamalar, davranışlar itiyor Arslan’a göre.
          <p>
           Fanatik tarzda hareket edenler, hareketlerinden dolayı yargılanmayacakları, hatta desteklenecekleri tek yerin stadyumlar olduğunu biliyor. Bu yüzden de kalabalık arasında aşırı fanatik davranışlarda bulunuyor. Taraftar takımının kazanmasını istediği için maçı tarafsız bir gözle izlemiyor ve algılamada yanılgıya düşüyor. Doç. Dr. Mehmet Acet’in bir çalışmasına göre ise kişiler, özel hayatında ve iş hayatındaki  başarısızlığını, başarılı bir takımı tutarak kapatmaya  çalışıyor. Özel hayatında sinirli ve saldırgan davranışları olan kişiler, maçlarda fanatik davranışlara daha çok meyilli oluyor.   Yaşananlar bireylerin geçmişlerinden gelen, çocukluklarından kaynaklanan birtakım sıkıntıların da tezahürü aynı zamanda. “Fanatizmin, dünyayı mutlak ve katı bir şekilde siyah-beyaz olarak algılamasının psikolojik nedenlerinden en önemlisi psikolojik gelişim sürecinde bireyin kendisini ötekinden ayıramaması ve bireysel sınırını kuramamış olmasıdır.” diyor Prof. Doktor Erol Göka. Birey olarak var olamayanlar, fanatik özellikleri olan gruplar içinde bireyselliklerini yitirerek dünyayla daha iyi baş eder hâle geliyorlar maalesef.
           <p>
            Fanatizm, holiganizm, şiddet derken şimdilerde ırkçılık da peyda oldu bu topraklara. Siyahi oyunculara dönük muzlu tepkileri  söz konusu büyük kulübümüz kınayacağına, inkara gidiyor. Üstelik eylemi gerçekleştirenleri medyanın huzuruna çıkartarak, herkesin gördüğünü yaşanmamış kabul etmemiz için bizi ikna etmeye çalışacak kadar fanatikleşmiş. Ülkemizde her geçen gün kötüye giden bir süreç yaşanıyor maalesef.
            <p>
             Futbol tutkusunun yerini futbol fanatizminin almasına yol açan kırılmalar, 70’lerin sonuna doğru başlıyor. Bir zamanlar Karıncaezmez Şevki vardı tribünlerde. Amigoydu ve naif bir Galatasaray tutkusunu barındırıyordu. Şimdilerde ise ölmeye ve öldürmeye geldiğini haykıran kitleler hâkim modern arenalara. Söylediğini de gerçekleştiren, kimliksiz ve yekpare bir fanatizm kitlesine uzanan sarsıcı bir dönüşüm yaşıyor ülke futbolu. 1970’lerde futbol tutkusunu fanatizm boyutunda yaşayan örneklerin sınırlı olduğunu ve bunların pek de hoş karşılanmadığını görüyoruz. 1980 darbesinden sonra futbol sahalarındaki fanatizm artıyor. 90’lı yıllarda İstanbul’da güpegündüz bir mühendis otobüs durağında yakasından görünen bir atkının rengi yüzünden kalabalık bir grup tarafından linç ediliyor. Üstelik o genç adamın maçla bir ilgisi yoktur ve sadece otobüs bekliyordur. Bu cinayet infial oluşturuyor toplumda.
             <p>
              <strong>
               Dünyanın en büyük savaşı!
              </strong>
              <p>
               Stat önlerinde sabahlamaların, gruplar hâlinde kavgaların önüne geçilmeye çalışılıyor ama tohum ekilmiştir bir kere. Çığ büyüye büyüye 2013’e geliniyor. ‘Dünyanın en büyük derbisi’ diyerek kendi kendimize propaganda yaptığımız maçta her sene onca olay, şiddet, insanlık dışı görüntü yaşanmasına sağır ve kör davranmanın faturasını bir kez daha ödüyor Türk futbolu. Bir taraftar öldürülüyor. Rakip oyuncunun boğazını sıkan bir futbolcu, yaptığının cezasız kalmayacağına inanıyor, ‘ertelenir herhâlde’ diyerek. Çünkü Futbol Federasyonu tarafından alıştırılmıştır buna. Çünkü federasyon, olanlara ‘dur’ demek yerine türlü tavizler veriyor her kulübe. Sahada olmadık hareketler yapanlar, maç öncesi olmadık demeçler verenler ve gazetelerde şiddet içeren başlıklar atanlar, sonra da ölen taraftar için ortak yas tutuyor!
               <p>
                Bu tabloda en büyük suçlulardan biri medya. 2000 yılında iki İngiliz taraftar, Galatasaray’la oynayacakları UEFA Kupası maçı öncesinde Taksim’de kalabalık bir grubun saldırısına uğrar, hayatını yitirir. Şiddetin meşrulaşmasını bir sonraki gün gazete manşetinde görürüz: Sokakta da sahada da two size! G.Saray, aynı gün Leeds United’ı 2-0 yenmiştir ve gazete böyle bir başlığı uygun görmüştür. ‘Vur da gel Fenerim’, ‘Aslan ava hazır, ‘Haydi Kartal parçala Horoz’u’ ve daha nice fanatik başlıklar süsler gazete sayfalarını. Horoz’dan kasıt Denizli’dir ve sanki bu ülkenin takımı değildir! Bursaspor ile G.Saray maç yapar, gazeteler başlık atar ‘Sıra kestanede’ diye!
                <p>
                 Bugün hayatta olmayan gazeteci İslam Çupi, 1995’teki bir yazısında kaleme almıştı spor medyasının fanatikliğini: “Türkiye’de statlara giden seyircinin ‘vahşiliği’, spor sayfalarının ‘vahşiliğinden’ kaynaklanmaktadır aslında. Adam gibi spor sayfaları, adam gibi seyirci oluşturacaktır sonunda.” Maalesef spor sayfalarında taraftar-yazarlar türedi. Bunlar maçları fanatik taraftar ruh hâliyle izliyor, takımları yenildiğinde kendi teknik adamalarına ve futbolcularına ağır eleştiriler yapıyor. ‘Yedin mi Türk lokumunu hırbo İngiliz!’ başlığını atıyor onları yöneten spor müdürleri. Çünkü sadece yazarlar değil, spor müdürleri ve muhabirler de aynı kalıptan çıkmıştır. Spor medyası futbol karşılaşmalarını aşırı milliyetçi, fanatizm ve şiddet içeren yayınlarla duyurur. Onlara göre maçlarda olay çıkaranlar birkaç kendini bilmezdir.
                 <p>
                  Fanatizm futbol topunun yeşil sahalarla buluştuğu hemen her ülkenin sorunu. Buenos Aires’te Boca Juniors taraftarlarından birinin ölüm döşeğindeki son arzusu, hayatı boyunca daima River Plate aleyhinde tezahürat yapmışken, rakip takımın bayrağına sarılı olarak gömülmektir. Son nefesini verirken, ağzından çıkan tek söz şöyledir: “Hiç olmazsa, ötekilerden biri geberdi diyecekler!” Hastalıklı bir ruh hâli değil mi bu?
                  <p>
                   Fanatiklerin lügatinde olmayan kelime ise ‘tolerans’, yani ‘hoşgörü’. Tolerans, sana göre doğru olmayan, uygunsuz görünen tavra bile tahammül gösterebilme, bunu kabullenebilme ve saygı gösterebilme hâli. Galatasaray’ın Fenerbahçe’yi, Fenerbahçe’nin Galatasaray’ı alkışlayabilme hâli... Stadyuma muzlarla, meşalelerle değil, güllerle gidebilme hâli...
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=ADE9C9A642DC3585ED467E45E9D41F36?newsId=35578), [web.archive.org (arşiv bağlantısı)](http://web.archive.org/web/20130613101829/http://www.aksiyon.com.tr:80/aksiyon/newsDetail_getNewsById.action;jsessionid=ADE9C9A642DC3585ED467E45E9D41F36?newsId=35578)
