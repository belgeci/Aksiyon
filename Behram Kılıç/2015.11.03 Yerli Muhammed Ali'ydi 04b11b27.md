# Yerli Muhammed Ali'ydi

*Behram Kılıç 2015.11.03*

<div class="pNewsDetailMainContent ctx_content" itemprop="articleBody">
 <p>
  Türk boks tarihinin gelmiş geçmiş en büyük sporcusu Sinan Şamil Sam, hayata gözlerini yumdu. 35 profesyonel maçının 31’ini kazanan eski Dünya Ağır Sıklet Boks Şampiyonu, karaciğer yetmezliğinden tedavi görüyordu.
 </p>
 <p>
  Gelmiş geçmiş en başarılı boksörümüz Sinan Şamil Sam, karaciğer yetmezliği sebebiyle dünyaya gözlerini yumdu. Profesyonel kariyerinde bugüne kadar 35 maç yapan, bunların sadece 4’ünü kaybeden Sam, 16 kez rakiplerini nakavtla devirmeyi başarmıştı. Bir zamanlar Muhammed Ali Clay’in maçlarını izlemek için âdeta seferber olan Türk halkı, yıllarca kendi öz evlatları Sinan Şamil Sam’ın başarılarıyla gurur duymuştu. Kariyerinde amatörlerde bir Avrupa ve Dünya Şampiyonluğu, profesyonel arenada ise Avrupa Ağır Sıklet ve Kıtalararası Dünya Boks Şampiyonluğu bulunduran Sam, Türk boks tarihinde erişilmesi güç başarılara imza atmayı başarmıştı.
 </p>
 <p>
  1974’te gurbetçi bir ailenin çocuğu olarak Almanya’nın Frankfurt şehrinde dünyaya gelir Sinan Şamil Sam. Ama 2 yaşından itibaren Kars’ta bulunan dedesi ve amcalarının yanında yaşamaya başlar. İlkokulu bitirdikten sonra ise Almanya’dan dönen annesi ve iki kardeşiyle Ankara’ya yerleşir. Boksa ise arkadaş tavsiyesiyle başlar. Ortaokul üçüncü sınıftadır. Sınıf arkadaşlarından biri onu boks salonuna davet eder. O gün eline taktığı eldivenler sonraki hayatında âdeta vücudunun ayrılmaz bir parçası olacaktır.
 </p>
 <p>
  Sinan’ın Türkiye adına ilk başarısı 1992’dedir. Boksörümüz, İskoçya’nın kültür şehri Edinburg’da yapılan Avrupa Gençler Şampiyonası’nda ikinci olur. 1999 yılı ise âdeta Sam ve Türk boksu için bir milattır. Amerika’nın Houston şehrinde yapılan Dünya Şampiyonası’nda Türk boks tarihine geçecek bir dereceye imza atar. Orada Polonyalı, İngiliz, Rus ve Kazak rakiplerini peş peşe mağlup etmeyi başaran Sinan Şamil Sam, dünya şampiyonu olur. Bu zaferinden sonra kendisine verilen ödülleri protesto ederek amatör boks kariyerine nokta koyar. Amatör kariyeri boyunca 9 defa Türkiye Şampiyonluğu elde eden Sinan Şamil Sam, tam 217 maçını kazanır, sadece 18 kez yenilir.
 </p>
 <p>
  Profosyonel hayattaki ilk maçını nakavtla aldı
 </p>
 <p>
  Sinan Şamil Sam, profesyonel arenadaki ilk maçına 15 Nisan 2000 tarihinde Almanya’nın Hannover kentinde, Frantisek Sumina’ya karşı çıkar. 3. rauntta nakavtla kazandığı bu maçtan sonra ringleri âdeta rakiplerine dar eder. 12 Ekim 2002’de ise tarihe geçecek bir başarıya imza atar. Rakibi Polonyalı Przemyslaw Saleta’dır. Sinan kazanırsa EBU Avrupa Ağır Sıklet Boks Şampiyonluğu’nu elde edecektir. Sağlı sollu yumruklar, harika savunma ve güçlü sağ kroşelerle rakibini 7. rauntta nakavtla devirir. Bu Türk spor tarihinde bir Türk boksörün ağır sıklette kazandığı en büyük başarı olarak kayıtlara geçer.
 </p>
 <p>
  20 Kasım 2004’te ise tarihî bir başarıya daha imza atacaktır. Almanya’nın Kempten kentinde 10 bin kişilik Big-Box Arena’da Rus boksör Denis Bakthov’a karşı ringe çıkan Sinan Şamil, rakibini 10. rauntta nakavtla yenerek WBC Dünya Kıtalararası Ağır Sıklet Boks Şampiyonluğu’nu elde eder ve altın kemeri beline takar. Avrupalıların Boğaz’ın Boğası lakabını taktığı Sam, bir müsabakasında tam 11 raunt boyunca çatlak çeneyle mücadele veren büyük bir sporcuydu. Evli ve 2 çocuk babası ünlü boksör, karaciğer yetmezliği sebebiyle çok genç sayılabilecek bir yaşta hayata gözlerini yumdu.
 </p>
</div>


Kaynak: [www.aksiyon.com.tr](http://www.aksiyon.com.tr/spor/yerli-muhammed-aliydi_552785), [web.archive.org (arşiv bağlantısı)](http://web.archive.org/web/20160126004825/http://www.aksiyon.com.tr/spor/yerli-muhammed-aliydi_552785)
