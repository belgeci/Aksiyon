# ‘Hocam sahanıza geçin de başlayalım’

*Behram Kılıç 2014.02.10*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Son zamanlarda futbol sahaları ilginç protestolara sahne oluyor. Geçen haftalarda sıra dışı bir protesto yaşandı İspanya’da. Futbolcuların, taraftarların yeşil sahalardaki protestolarından bazılarını sizin için derledik.
  </font>
 </div>
 <div id="newsText">
  <font class="detail-text">
   <p>
    Futbol hayata çok benzer. İçinde sevinçler de var, hüzünler de. Sürprizler de var, rutinler de. Hayatta da ofsaytta kalırız, futbolda da. Bazen faullü hareketlerimiz olur, bazen muz ortalarımız. Bazen kafayı sertçe duvara toslarız. Eski futbolcu Feyyaz Uçar’ın deyişiyle, hayat fena hâlde futbola benzer. Hâl böyle olunca futbol sahaları da hayattan izler taşır. Yeşil çimen; futbolcu, hakem, teknik direktörler için bir gösteri yeri olduğu gibi taraftarlar için de bir şov yeridir. Futbolun aktörleri bu alanda kendilerini ifade eder. Bu normal zamanlarda kimseyi rahatsız etmez. Ama bazen tıpkı hayatta olduğu gibi isyan etmek gerekir. İşte böyle zamanlarda futbol sahaları ilginç protestolara sahne olur.
    <p>
     Geçen haftalarda sıra dışı bir protesto yaşandı İspanya’da. Köklü futbol kulüplerinden 3. Lig ekibi Racing Santander takımında 6 aydır maaşlarını alamayan futbolcular ve teknik heyet, taleplerine karşılık verilmemesi üzerine kupadaki Real Sociedad maçını oynamadı. Maçın başlama saatinde Racing ve Real Sociedad’lı futbolcular, Sardinero Stadı’nda sahaya çıkarken, hakemin başlama düdüğünün ardından Racing’li futbolcular, topa vurmayı reddederek, saha ortasında toplandı. Hâl böyle olunca müsabakanın hakemi maçı durdurdu. Racing’li futbolcular da hakemi, Real Sociedad’lı meslektaşlarını ve taraftarları selamlayarak soyunma odasına gitti.
     <p>
      İspanya Futbol Federasyonu alacakları sebebiyle maçı oynamayan futbolcuların takımı Racing Santander’e bir yıl kupadan men ve 3 bin 600 Euro para cezası verdi. El Pais ve El Mundo gibi yüksek tirajlı ulusal gazeteler de Racing’li futbolcular ve teknik ekibin ‘onurlu bir hareket yaptığını ve saygınlık kazandığını’ yazdı.
      <p>
       <strong>
        ‘Çözüm ya da ayrılık’
       </strong>
       <p>
        Türkiye’de çok sık duyarız ‘futbolcular alacakları ödenmediği için antrenmana çıkmadı’ diye. Hatta ‘PAF takımıyla sahaya çıkacağız’ tehdidi savurup sözünün arkasında durmayanlara da çok rastlarız. İspanyollar kadar cesaretli olduğumuz anlar da olur. Bizde genelde kaybedecek bir şeyi olmadığı anda başlar protestolar. Mesela Mardinspor örneğinde olduğu gibi. Geçen yıl nisan ayıydı. Genç ve liseli oyunculardan kurulu Mardinsporlu futbolcular Arsinspor ile oynanan maçta maddi sıkıntılar sebebiyle sahada oturma eylemi yapmıştı. Karşılaşmanın başlama vuruşuyla futbolcular, yaklaşık 30 saniye saha içerisinde oturdu. Bu sırada rakip takım oyuncuları ile teknik heyeti de alkışlarla Mardinsporlulara destek verdi. Daha sonra ayağa kalkan Mardinspor sahadan 4-0 mağlup ayrıldı.
        <p>
         Benzer bir protesto da 2008 yılında yine İspanya’da yaşanmıştı. Aylardır paralarını alamayan Levante’li futbolcular, La Liga’daki Deportivo maçının ilk düdüğünden sonra orta sahada toplandı. Maça ‘Çözüm ya da ayrılık’ yazılı tişörtlerle çıkan futbolcuların protestosu Riazor Stadı’ndaki herkesi şoke etti. Levante’lilerin saygı duruşunu andıran protestosu sırasında topla buluşan Sergio Gonzalez, bir anda boş kaleyle karşı karşıya kaldı. İspanyol futbolcu kısa süren şaşkınlığın ardından topu dışarı attı. Maçı Deportivo 1-0 kazandı.
         <p>
          2 yıl önce Mersin’de sıra dışı bir protesto yaşandı. Böylesine ilk kez tanıklık ediyorduk. Mersin İdman Yurdu takımının oyuncuları günlerdir kulüpten para alamıyordu. Kulüp Başkanı Ali Kahramanlı bu olaya bir çözüm bulmak istiyor ama bulamıyordu. Trabzon maçı öncesi Mersin Valisi Hasan Basri Güzeloğlu ve Mersin Belediye Başkanı Macit Özcan, takıma başarı dilemek için kulübe geldi. Başkan Kahramanlı, toplantı salonunda konuşma yaparken futbolcular dışarı çıkmaya başladı. Futbolcular, alacaklarının ödenmemesi nedeniyle toplantıyı terk ettiklerini belirtirken bu duruma çok şaşıran vali ve belediye başkanı tesislerden ayrıldı. Futbolcular vali ve belediye başkanının huzurunda kulüp başkanını zor durumda bırakmıştı.
          <p>
           Geçen ay yaşanan bir protesto olayı ile devam edelim. Yer Edirne. Bu sefer protestonun hedefinde hakemler vardı. Edirne’de U15’ler yarı final müsabakasında, oyuncular sahada oturarak hakemleri protesto etti. Sahaya siyah formayla çıkan Edirne Köprüce Spor Kulübü U15 takımı, elinde, ‘Futbolcu eğitim yuvasıyız, hakem eğitim aracı değil’ yazılı pankart taşıyordu. Maçın başlama düdüğünün ardından Köprüce Spor futbolcuları 1 dakika sahada oturarak hakemleri protesto ederken, topla oynamadan sahayı terk ettiler. Diğer taraftan karşı takımın oyuncuları oturma eylemi sırasında rakip kaleye gitmeyerek protestoya destek verdi. Köprüce Başkanı Erdoğan Öztürk, hakem camiasını protesto etmelerini şu sözlerle açıkladı: “Bizler, deneyimsiz, acemi, genç futbolcuları sahalara çıkarıp oynatabiliriz. Bunun karşılığında bir alt kümeye düşerek ya da farklı yenilerek bedelini öderiz. Fakat hakem camiasının deneyimsiz ve acemi hakemlerle bir müsabakayı yönetme hakkı yoktur.”
           <p>
            Brezilya, dünyanın en enteresan liglerinden birine sahip. Oradaki sistemi anlatarak sizi yormayalım. Kısaca normal bir ülkede lig maçlarında bir takım 30-38 maç oynar ama bu sayı Brezilya’da 60-70’i bulur. Onun için birçok futbolcu Brezilya’dan kaçmak ister. Brezilya’da 2013’ün son günlerinde nihayet bu duruma tepki gösteren birileri çıktı. Ligde karşı karşıya gelen Flamengo ve Corintihians takımlarının futbolcuları, hakemin başlama düdüğünün ardından bir süre saha ortasına oturarak Brezilya Futbol Federasyonu’na tepkilerini dünyanın gözü önünde gösterdi. Karşılaşmada tepki gösteren Corinthians’lı futbolcular, 2013 yılı sona erdiğinde 73, Flamengo’lular ise 65 maça çıkmıştı.
            <p>
             Zaman zaman yeşil sahalarda maksadını aşan gösteriler de meydana geliyor. Son yıllarda ırkçılık peyda oldu tribünlerde. UEFA ve FIFA sert önlemler alıyor ama kökünü kazıyamıyor bu illetin. Geçen yıl İtalya’da Milanlı oyuncular sıra dışı bir eyleme imza attı. Olay Busto Arsizio kentinde Milan’ın Pro Patria takımıyla yaptığı dostluk maçı sırasında meydana geldi. Tribünlerden takımlarındaki siyahi oyunculara yönelik ırkçı hakaretlerin yükselmesi üzerine Milan’lı oyuncular, topluca sahayı terk etti. Maç iptal edildi. İlk olarak Kevin-Prince Boateng topu aldı, formasını çıkardı ve çıkış tüneline doğru ilerledi, onu takım kaptanı Massimo Ambrosini takip etti ve ardından da bütün takım sahayı terk etti. Milan kaptanı ‘Öyle bir ortamda oynamaya devam edemezdik’ dedi.
             <p>
              <strong>
               Her yer Taksim ve yolsuzluk
              </strong>
              <p>
               Son yıllarda stadyumlarda siyasi protestolara da daha sık rastlamaya başladık. Bu sezon Süper Lig maçlarında bu tür gösterilerin sayısı epeyce arttı. Mayıs ayında meydana gelen Gezi Parkı olayları sonrası Beşiktaş ve F.Bahçe tribünlerinde hükümetin olaylara sert müdahalesini eleştiren taraftarlar ‘Her yer Taksim, her yer direniş’ sloganları attı. Hükümeti eleştiren sloganlar 17 Aralık’ta meydana çıkan ‘Yolsuzluk ve Rüşvet Operasyonu’ sonrasında da devam etti. Kadıköy’de F.Bahçe’nin Kayserispor ile oynadığı lig maçı esnasında Sarı-Lacivertli taraftarlar Başbakan Tayyip Erdoğan aleyhinde tezahüratlarda bulundu.
               <p>
                Siyasi protestolar yalnızca taraftarla sınırlı kalmadı. Futbolcular da bu kervana katıldı. Özellikle Mısır’daki darbeyi protesto eden birçok futbolcu attıkları gollerden sonra ‘Rabia (4)’ işareti yaptı. Süper Lig’in ilk haftasında Torku Konyaspor deplasmanındaki maçta Fenerbahçeli Emre, attığı gol sonrası ‘Rabia’ işareti yaptı. Aynı hafta sahasında Gençlerbirliği’ni 1-0 yenen Ç.Rizespor’un golünü atan Sercan Kaya da gol sevincini aynı işaretle gösterdi.
                <p>
                 Yeşil sahalarda bundan sonra da protestolar yaşanacak. Çünkü futbol fena hâlde hayata benziyor. Yazıyı bitirirken sizleri biraz da tebessüm ettirelim. Bir Beşiktaş-Bursaspor maçı. Başrolde Beşiktaş’ın sarı fırtınası Metin Tekin var. Bilenler bilir, dobra biriydi Metin. Espriliydi, hazırcevaptı. İlk maçı 2-0 kazandıkları rakipleriyle kupada karşılaşıyorlardı. İkinci maç İnönü’deydi. 3-1 mağluptular. Hakem, Metin’e göre taraflı bir yönetim gösteriyordu. Üçüncü golden sonra başlama vuruşu yapacaklardı. Top Metin’in ayaklarındaydı. Ama bir türlü meşin yuvarlağı arkadaşına atmıyor, oyunu başlatmıyordu. Hakem bu duruma daha fazla dayanamadı. “Metin başlasana!” dedi. Metin cevabı yapıştırdı: “Hocam sahanıza geçin de başlayalım.”
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=3C5681D8108DF4FD095688C5FB853158?newsId=37817), [web.archive.org (arşiv bağlantısı)](http://web.archive.org/web/20140313060452/http://www.aksiyon.com.tr:80/aksiyon/newsDetail_getNewsById.action;jsessionid=3C5681D8108DF4FD095688C5FB853158?newsId=37817)
