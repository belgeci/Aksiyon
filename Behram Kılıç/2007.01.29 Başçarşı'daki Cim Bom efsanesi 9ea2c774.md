# Başçarşı'daki Cim Bom efsanesi

*Behram Kılıç 2007.01.29*

<div class="pNewsDetailMainContent ctx_content" itemprop="articleBody">
 G.Saray'da futbol oynarken F.Bahçe'ye attığı gollerle taraftarın gönlüne giren Tarık Hodziç, Saraybosna Başçarşı'da açtığı 'Galatasaray Sur' kebapçısında bizi ağırladı.SARAYBOSNA - Saraybosna'nın merkezi Başçarşı'da dolaşırken 'Sur Galatasaray' diye bir tabela çarpar gözünüze. Ahşap mekânın dış güzelliği, içeri buyur eder sizi. Bildik şark usulü iskemleler, siniler, kilimlerle donatılmış, küçük ama şirin bir kebapçıdır burası. Ve sahibi bir zamanlar G.Saray'da top oynamış Tarık Hodziç'tir. Türk olduğunuzu anlayınca Fenerli veya Beşiktaşlı olmanız bile durduramaz onu. Başlar "Dört sene üst üste şampiyon oldun / Avrupa'nın fatihi oldun / Gerçekleri tarih yazar / Tarihi de G.Saray" diye bağırmaya. Sonra hoş geldiniz der demez Fener'e laf atar: "Her maç gol attım onlara. Hatta Sarıyer'e gittiğimde bile boş geçmedim."
 <br/>
 <br/>
 80'li yıllarda Türk futbolunun en büyük ithal kapısıydı Yugoslavya. Bir sürü 'Yugo' yeşil çimenlerimizde arz-ı endam etti o yıllar. Onlardan biri de Tarık Hodziç'ti. 1981-84 yılları arasında G.Saray'da üç sezon oynayan, attığı 16 golle ligimizin ilk yabancı gol kralı unvanına ulaşan Tarık Hodziç. Genelde gazeteler onun ismini Hoçiç diye yazardı. Biz de yabancı bilirdik onu o günler. Ön adının Tarık olduğunu bilmezdik. Meğer bizden biriymiş. Bosna'nın bağımsızlığından sonra öğrendik bunu da.
 <br/>
 <br/>
 Futbolu bırakır bırakmaz Saraybosna'da açtığı kebapçıda bulduk onu. Onca yıl geçmesine rağmen hâlâ bugün top oynayacakmışçasına dipdiriydi. Eski günleri yâd ettik. G.Saray'ı konuşurken yüzü gülüyordu. Fenerbahçe'ye attığı golleri, G.Saray'ı hiçbir zaman unutamadığını, lokantasına bile takımın ismini verdiğini anlattı.
 <br/>
 <br/>
 O GÜNÜ UNUTAMAM
 <br/>
 <br/>
 "Beni Alp Yalman getirdi G.Saray'a. O zaman o başkandı. Belçika'da oynuyordum o yıllar. İyi oynuyordum. Tam hatırlamıyorum geldiğim günleri; ama G.Saray'ın antrenman sahası çamurdu." Türkiye'de akrabaları vardı; ama Türkiye'ye daha önce hiç gelmemişti. 90'lı yıllarda dağılacak Yugoslavya Millî Takımında da oynuyordu.
 <br/>
 <br/>
 Geldiği günlerde G.Saray'ın hocası Özkan Sümer'di. Özkan'ı disiplinli ve sert bir hoca olarak hatırlıyor. Söyleşimizi Türkçe gerçekleştiriyoruz Tarık Hodziç'le. Soru sordukça araya giriyor, "Abi G.Saray büyük takım. Unutamam" diyor. Lokantasındaki G.Saray köşesini anlatıyor: "İşte bu Mustafa Denizli'li, Fatih Terim'li kadro. İkisi de büyük hoca oldu. Bir maçta gol attım, seyirciyi selamlıyorum. Bu fotoğraf F.Bahçe maçında çekildi. Burada Türkiye Kupası'nı kutluyoruz. Bak buna; 100. yıl kadrosuna beni de çağırdılar. Çok vefalı G.Saray, o günü asla unutamam. Seyirci bana ne bağırdı biliyor musun? 'Hodziç unutmadık seni, unutmadık seni'. Anlatamam o günü."
 <br/>
 <br/>
 Boşnak kahvesi ikram ediyor bize Tarık Hodziç Ama sohbeti yönlendirmekte zorlanıyoruz; çünkü çok heyecanlı, adeta geçmişi yaşıyor orada bulunduğumuz dakikalarda.
 <br/>
 <br/>
 G.Saray'a geldiği yıl 1981-82'dir Hodziç'in. Cim Bom sezona İngiliz Brian Birch ile başlamıştı. 10. hafta bu hocanın görevine son verildi. Daha sonra takımı Özkan Sümer aldı. G.Saray sezonu 32 puanla 11. sırada tamamladı. Tarık Hodziç yeni geldiği ülkede özellikle sahaların bozuk olmasından şikayetçiydi; futbol da çok üst düzeyde oynanmıyordu ona göre. Kötü geçen sezonda Türkiye Kupası'nı kazandıklarını söylüyor: "Çeyrek finalde F.Bahçe'yi eledik. Her iki maçta da F.Bahçe'ye gol attım. F.Bahçe'ye attığım ilk gollerdi. Daha sonra bu devam etti. Hatta taraftarlarımız maçlarda beni yanına çağırarak 'F.Bahçe'ye gol atan parmak kaldırsın' demeye başladı."
 <br/>
 <br/>
 HAKAN ŞÜKÜR BÜYÜK GOLCÜ
 <br/>
 <br/>
 Özkan Sümer'le iki sezon geçireceklerdi. G.Saray bu iki sezonda da ligde başarısız olacaktı. Hodziç, Cim-Bom'daki ikinci sezonunda F.Bahçe ile 4-4 berabere biten maçı da dün gibi hatırlıyor: "O sezon ligde bir biz, bir F.Bahçe lider oluyordu. Ancak son haftalara doğru üst üste iki maçta puan kaybedince tekrar F.Bahçe üste çıktı. Sondan 3. hafta Ali Sami Yen'de F.Bahçe ile oynuyoruz. Maçta 4-1 öne geçtik. Ama peş peşe yediğimiz gollerle maç 4-4 sona erdi. Ne olduğunu anlayamadık. Ve lig o an bizim için bitti." G.Saray'da unutamadığı maçlardan biri de 16 gol atarak gol kralı olduğu 1983-84 sezonunun son haftasındaki Sakarya maçıydı: "90 dakika taraftarımız, Hodziç gol gol diye bağırdı. Sakarya çok iyi kapanıyordu. Penaltı kazandık ve ben attım. O gün gol kralı oldum. Takımdan ayrılacaktım. Seyirciler ağladı. 'Unutamaz seni bu taraftar' diye tezahürat yaptılar."
 <br/>
 <br/>
 Tarık Hodziç o günün şartlarına göre 'büyük' bir futbolcu olduğunu söylüyor. Bozuk Türkçesiyle, "O zaman sağ açık, sol açık yoktu. Pas yok. Fatih hoca verdi çok pas bana. Başka pas yok. Tek oynuyordum forvette". diyerek takımdaki durumu özetliyor.
 <br/>
 <br/>
 Kendisini tipik bir golcü olarak tanımlıyor. "Havadan, yerden, sol ayak, sağ ayak, hiç fark etmez. Atıyordum." Araya, 'Hakan Şükür büyük golcü, çok iyi adam' sözünü de sıkıştırıyor.
 <br/>
 <br/>
 Hodziç, G.Saray'dan ayrıldıktan sonra Sarıyer'e gitti. Orada da F.Bahçe'ye Kadıköy'de oynadıkları maçta 2 gol attığını söylüyor. F.Bahçe'den kaleci Yaşar'ı çok iyi hatırlıyor. "Çok gol attım ona. Hep kalede o vardı". Sarıyer'e gitmesinin gerekçesini ise 'yaşlanmıştım artık' diyerek özetliyor.
 <br/>
 <br/>
 LOKANTASI ÜNLÜLER GEÇİDİ
 <br/>
 <br/>
 Boşnak oyuncu Sarıyer'de 1 yıl oynadıktan sonra futbolu bıraktı. Teknik direktörlük hiç düşünmedi. Ve memleketi Saraybosna'ya yerleşerek kebap üzerine lokanta açtı. Aşağı yukarı 20 yılı aşkın bir süredir Başçarşı'da hizmet vermeye devam ediyor Hodziç'in 'Galatasaray Sur' adını verdiği kebapçı yeri. Türkiye'den sayısız ünlü geldi geçti onun mekânından. Eski takım arkadaşlarından ise hiç gelen olmamış. Nisan ayında Fatih Terim'in Türkiye'nin Bosna-Hersek ile yapacağı millî maç için bu ülkeye geleceğini ve kendisine uğrayacağını söylüyor. 20 yıldır her gün lokantaya gelmesine rağmen Boşnak köftesinin nasıl yapıldığını bilmiyor, "Ben yalnız patron. Ben çalışmıyorum. İşçi var geliyorum, bakıyorum" diyor.
 <br/>
 <br/>
 Konuyu Bosna Savaşı'na getirdiğimizde ise kelimeleri ağzından zorla alıyoruz. Savaşı konuşmak istemiyor: "Savaşta buradaydım. Hiçbir yere gitmedim. Savaşta benim mahalle Sırp tarafında kaldı. Anlıyorsun. Gırbavidsa. Sırplar hemen savaşın başında orayı aldı. Benim anne orda kaldı. Onun için ben hiç bu tarafa gelmedim. Ne zaman savaş bitti, o zaman geldim. Savaş çok fena." Akrabalarından hayatını kaybeden çok olmuş, "Ne yapacaksın. Başka çare yok." diyor. Savaşı unuttun mu diye sorunca "Ben, yok unutamam. Hayatta unutamam. Onlarda top var, bizde yok. Onlarda tüfek var, bizde yok. Amerika vermiyor. Ama herkes savaşı unutmaya çalışıyor. Hayat geçti. Yeni hayat lâzım."
 <br/>
 <br/>
 Tarık Hodziç, Müslüman olduğunu; ama dinini iyi yaşamadığını belirtiyor ve Müslüman oldukları için kendilerine savaş açıldığını da biliyor. "Savaş bitti. Ama Sırplar bugün yine aynı düşünüyor. Her zaman aynı düşünüyor; anlıyorsun. Kimse sevmiyor Müslüman." Biz sormadan da sohbetin burasında "Benim ismim Tarık Sultan. İspanya almış. Biliyorsun". diyerek Tarık Bin Ziyad'ın İspanya'yı fethine vurgu yapıyor.
 <br/>
 <br/>
 Tekrar futbola döndüğümüzde G.Saray'da oynadığı yıllarda bütün Bosna halkının G.Saray'ı tuttuğunu iddia ediyor. "Kim beni tanıyor. G.Saray'ı tutuyor. Fenerli de var, ama az." diyor. G.Saray'ı bugün bile takip ettiğini belirtiyor: "Son şampiyon olduk. Ben o akşam lokantada 'kimse hesap ödemesin' diye bağırdım. Aslan gibi şampiyon olduk. Çok büyük iş, çok büyük şampiyonluk. Hiç beklemiyorduk. Çok büyük olay."
 <br/>
 <br/>
 <br/>
 KEZMAN İYİ OYUNCU
 <br/>
 <br/>
 Bu sezon için ise G.Saray'ın yine şampiyonlukta iddialı olduğunu; ama F.Bahçe'nin iyi bir takım kurduğunu söylüyor. "Fener iyi takım. İyi futbolcular var. Daha çok para var".
 <br/>
 <br/>
 F.Bahçe'nin çetnik selamı verdiği iddia edilen Sırp futbolcu Kezman'ı transfer etmesini ise normal karşılıyor, "Kezman bana göre iyi oyuncu. Benim için önemli olan bu. Benim için fark etmez, ne yaparsa yapsın."
 <br/>
 <br/>
 Hodziç'e, Ali Şen'i de sormadan edemiyoruz. Şen için 'büyük başkan' diyen Boşnak oyuncu, Ali Şen'den hiç transfer teklifi almış mıydı? "Ben oynadım G.Saray. Nasıl giderim F.Bahçe? O zamanlar yok böyle bir şey." diye cevap veriyor bize.
 <br/>
 <br/>
 HODZİÇ'İN FENERBAHÇE'YE ATTIĞI GOLLER
 <br/>
 <br/>
 Tarih Maç Türü Skor Takım Gol
 <br/>
 07.02.1982 Türkiye Kupası 2-0 G.Saray 1
 <br/>
 14.04.1982 Türkiye Kupası 2-2 G.Saray 1
 <br/>
 06.02.1983 Donanma Kupası 1-1 G.Saray 1
 <br/>
 05.06.1983 Türkiye Ligi 4-4 G.Saray 1
 <br/>
 13.08.1983 TSYD Kupası 1-1 G.Saray 1
 <br/>
 20.10.1984 Türkiye Ligi 3-3 Sarıyer 2
 <br/>
</div>


Kaynak: [www.aksiyon.com.tr](http://www.aksiyon.com.tr:80/spor/bascarsidaki-cim-bom-efsanesi_519043), [web.archive.org (arşiv bağlantısı)](http://web.archive.org/web/20160208073954/http://www.aksiyon.com.tr:80/spor/bascarsidaki-cim-bom-efsanesi_519043)
