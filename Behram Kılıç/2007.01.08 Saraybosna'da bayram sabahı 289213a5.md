# Saraybosna’da bayram sabahı

*Behram Kılıç 2007.01.08*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Bayrama rağmen hatıralar hâlâ savaşla doluydu Bosna’da. Türkiye’den uzanan eller ise barışı harmanlıyordu.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20071126065254im_/http://www.aksiyon.com.tr/resim/631/20.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   SARAYBOSNA - Kurban Bayramı’nın asude iklimini eski bir Osmanlı şehrinde solumak için, Saraybosna’ya uçuyoruz İstanbul’dan. Bir buçuk saat sonra, dünya güzeli bu kadim kentin hâlâ buram buram Osmanlı koktuğuna şahit oluyoruz havada. Kurban Bayramı  burada Türkiye’den bir gün önce kutlandığı için cumaya denk gelen arefe günü iniyoruz Saraybosna’ya.
   <br>
    <br>
     Soluğu hemen şehrin merkezinde, yani Başçarşı’da alıyoruz. 50 metrekareye bir cami düşüyor burada. Karasal iklimin hakim olduğu, bir zamanlar kış olimpiyatlarının da yapıldığı Saraybosna’da mevsim soğuğu iyice hissettiriyor kendini. Arefe günü hava sıcaklığı eksi 5’leri gösteriyor. Öğleden sonra resmî tatil olduğu için Başçarşı hayli kalabalık. Caddelerde “Bajramı Şerifiniz Mübarek Olsun” afişleri asılı boydan boya.
     <br/>
     <br/>
     Bayram namazı sabah 8’de. Devlet erkanının her yıl bayram namazını kıldığı, inşa edildiği 1536’dan beri her gün hatim indirilen Gazi Hüsrev Bey Camii’ndeyiz. Avlusu bile hıncahınç dolu. Diğer camiler de tıklım tıklım dolup taştığı için kentin spor salonu bile bayram namazı için tahsis edilmiş.
     <br/>
     <br/>
     Daha önce hiç görmediğimiz bir olaya tanık oluyoruz Gazi Hüsrev Bey Camii’nde. İçeridekiler bayram namazını normal usullere göre kılıyor; lakin avludakiler ayakta eda ediyor. Ardından bayramlaşma başlıyor; Cumhurbaşkanı Haris Silayciç ile Reis-ül Ulema Mustafa Çeriç’in çıktığını görüyoruz camiden. Halkla bütünleşiyor, çocuklara para dağıtmayı da ihmal etmiyorlar. Daha sonra, bu yıl 457. mezunlarını veren medreseye geçiyorlar. Hatırı sayılır sayıda bayan da görüyoruz camide; bazıları namazdan sonra başörtülerini çıkarıyor.
     <br/>
     <br/>
     Bayramın ilk günü kurban kesimiyle uğraşılıyor Saraybosna’da. Halk, kurbanlarını genellikle medreseye bağışlıyor. Köylerde ise kurbanlar evlerin bahçesinde kesiliyor. Sokakta kurban kesme manzarasına şahit olmuyoruz. Bayramın güzellikleri ön plana çıkartılıyor daha çok. Boşnaklarda da bizdeki gibi kavurma geleneği var; ancak onlar kavurmayı daha çok sakatat kısımlarından yapıyor.
     <br/>
     <br/>
     Akşam Bosnalı bir aileye misafir oluyoruz eski ve yeni bayramları dinlemek için. Evin reisi Hüseyin Amca özel bir kurumda şoför olarak çalışıyor. Çok sıcak bir karşılamayla buyur ediyor bizi, eşi Münevver, kızı Meryem ve oğulları Seyit ve Faruk ile birlikte. Bir Anadolu evini andıran sıcaklık var içeride. Hüseyin Amca, başında takkesi ve en temiz giysileriyle çok şık. Bir hamlede masayı hazırlıyor Münevver Hanım. Kendi elleriyle yaptığı baklava ve helvanın tadına doyum olmuyor. Derken ataerkil ailenin en büyüğü, yani Hüseyin Amca’nın annesi odaya giriyor. Herkes ayakta. Babaanneyle de bayramlaşıyoruz hep birlikte.
     <br/>
     <br/>
     Türkiye’den geldiğimizi söyleyince başlıyor anlatmaya babaanne. Onun annesi de 20 yıl Türkiye’de yaşamış. Annesinin Osmanlı soyundan geldiğini, Osmanlı’dan beri medrese eğitimi alan köklü bir ailesi olduğunu gururlanarak yad ediyor Boşnak nine. Annesi Türkiye’den Bosna’ya geldiğinde 400 dönümlük bir arazi satın almış, 500 tane de inekleri varmış o zaman; ancak uçsuz bucaksız o topraklar şimdi Sırp tarafında kalmış.
     <br/>
     <br/>
     Babaanne soluklandığında kendisine eski bayramları soruyoruz. “Biz her zaman kurban kestik. Sadece savaşta 4 yıl ara verdik; o da yokluk sebebiyle.” diyor. İki oğlunun savaşa gittiğini, Hüseyin Amca’nın gazi, kardeşinin de şehit olduğunu dile getiriyor içi burkularak. Şehit oğlunun çocuklarından birisinin Gazi Hüsrev Bey Medresesi’nde din eğitimi alarak aile geleneğini sürdürdüğünü anlatırken tekrar gözleri gülüyor Boşnak babaannenin.
     <br/>
     <br/>
     Sözü tekrar bayrama getirdiğimizde araya Hüseyin Amca giriyor: “Bu akşam ailece kardeşim için okuduğumuz Kuran-ı Kerim’in hatim duası için bir araya geleceğiz.” Kendilerini ziyaret etmemizden; bayramda evlerine ‘Osmanlı esintisinin’ gelmesinden duydukları büyük sevinci dile getiriyorlar sırayla. Hüseyin Amca konuşurken ninenin küçük kız kardeşi teşrif ediyor. Dakikalar ilerledikçe kalabalık artıyor; evin en büyüğü olan babaannenin elini öptükten sonra bizi görmenin mutluluğunu, Türkiye’ye olan sevgiyi dile getiriyor herkes tekrar tekrar.
     <br/>
     <br/>
     Bayramlık meyve sularını içerken konu birdenbire savaşa geliyor. Bir bayram günü savaş konuşmak ne acı. Ama görüyoruz ki hiç unutmamışlar 12 yıl önce biten savaşı. Bayramda şehit çocukları için indirilen hatimler de ister istemez birer savaş hatırası oluveriyor gönüllerde.
     <br/>
     <br/>
     Hüseyin Amca, 1992’de başlayan savaşın ilk günlerini anlatıyor. “Sırp komşularımız vardı. Savaş çıkmadan birkaç gün önce evlerini boşaltıp ansızın gittiler. Çok şaşırdık. Ama tepelerde Sırp askerlerinin mevzilendiğini duymuştuk. Bir de baktık ki savaş başlamış.” Sırplara el altından haber gelmişti. ‘Evlerinizi boşaltın, çok geçmeden Boşnakların evleri de sizin olacak’ diye. Derken ilk bombalar düşecektir Hüseyin Amca’nın evinin önüne. Kardeşiyle birlikte soluğu cephede alacaktır aynı gün. Savaş çıkınca, annesi 40 kilometre uzaklıktaki köylerine gidecek, hamile eşiyle büyük kızı evde kalacaktır. Savaş tüm hızıyla sürerken Hüseyin Amcanın kardeşi Seyit şehit olacak, bir şarapnel parçası da Münevver Hanım’ı yaralayacaktır. Şükür ki karnındaki çocuğa bir şey olmayacak, bir ay sonra doğan çocuğa amcasının ismini vereceklerdir.
     <br/>
     <br/>
     Münevver Hanım, savaşta 40 gün ot yediklerini anlatırken bir yandan da masamızı  donatıyor. Tatlıları yedikten, meyve suyunu içtikten sonra sofraya kurban etinden hazırlanmış sulu yemek geliyor. Yanında nefis Boşnak böreğiyle birlikte.
     <br/>
     <br/>
     DİNİMİZİN KIYMETİNİ ANLADIK
     <br/>
     <br/>
     Sırp komşularının bazılarının savaştan sonra dönmediğini anlatıyor Hüseyin Amca. “Şimdi kimse kimseye karışmıyor; ama daha dikkatliyiz” diye ekliyor ve savaşın kazandırdıklarına da değinmeden edemiyor: “Öncelikle komşularımızın gerçek yüzünü tanıdık. Ayrıca dinimizin kıymetini daha iyi biliyoruz artık. Daha önce Müslümanlığımızı çok iyi yaşamıyorduk.”
     <br/>
     <br/>
     Yemekten sonra keskin rayihalı bir Boşnak kahvesi içiyoruz. Münevver Teyze söze giriyor bu arada: “Savaşta ilk iki yıl hiç yardım gelmedi. Özellikle tünel açıldıktan sonra yardımlar gelmeye başladı. Bunun dışında havadan atılan yiyecekler vardı. Ama üzerlerindeki tarih 1945’leri gösteriyordu.” Hüseyin Amca ise savaşta hiç ümitsizliğe kapılmadıklarını özellikle vurgulama ihtiyacı hissediyor. “Çünkü başımızda Aliya İzzetbegoviç vardı; çocuklarımız, topraklarımız vardı. Onlar için, ülkemiz için savaşıyorduk. Geleceğe hep inançla baktık. Eğer bir dakika ümitsizliğe düşseydik savaşı kaybederdik!...” Merhum İzzetbegoviç’i hasretle yad ediyor: “Eşsiz bir komutandı. Hiç yorulmazdı. Bütün cepheleri gezerdi. Birkaç kez bizim cepheye de geldi. Bizim yediğimizi yer, giydiğimizi giyerdi. Bütün askerler candan inanırdı ona.”
     <br/>
     <br/>
     Savaşta doğan Seyit bugün 14 yaşında. Savaş başladığı anda 6 yaşında olan Meryem ise hukuk fakültesine gidiyor. Hüseyin Amca devletin kendisine bağladığı gazi maaşıyla ve şoförlük yaparak geçimini sürdürüyor. Hukuk öğrencisi Meryem’in en büyük rüyası adaletin hükümferma olduğu bir dünya görmek. Meryem’in babaannesi de Osmanlı hoşgörüsünün özlemi içinde. Sohbet ilerlerken, ailenin diğer bireyleri de salondaki yerlerini alıyor. Lakin biz hatim duasını beklemeden evden ayrılmak zorunda kalıyoruz.
     <br/>
     <br/>
     Bayramın ikinci günü ise şehitliği ziyaret ediyor Boşnaklar. Saraybosna’da tam 77 şehitlik var. Aynı gün Türk İşadamlarının burada açtığı Sema Koleji’ne geçiyoruz. Öğretmenler, Bosna’da faaliyet gösteren Türk işadamları, elçilikte çalışan bazı personel, Türk birliğinde görevli bazı askerler ve okul yönetimi ile üniversitelerde okuyan öğrenciler hep birlikte bayramlaşıyor.
     <br/>
     <br/>
     Öğleden sonra ise Bosna ve Türkiye’den toplanan kurbanların kesimi için şehrin dışındaki kesimhaneye geçtik. Kurbanlarını Bosna’ya bağışlayanların tek tek ismi okunuyor kapı ağzında. Sabah kesilen kurbanlardan yapılan kavurmalar, Başçarşı’da halka bedava dağıtılıyor aynı saatlerde. Turistler de belki hayatlarında ilk kez yedikleri kavurmaya hayran kalıyor. Bizim gönlümüz ise Saraybosna’nın tam orta yerinde, Başçarşı’da kalıyor. Belki de yüzyıllar öncesinin, Osmanlı’nın Bosna’sında…
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=26399), [web.archive.org (arşiv bağlantısı)](http://web.archive.org/web/20071126065254/http://www.aksiyon.com.tr:80/detay.php?id=26399)
