# SANDIKTAN YİNE CİHAN ÇIKTI

*Behram Kılıç 2014.04.07*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cihan Haber Ajansı, geçen haftaki yerel seçimlerde her zamankinden farklı olaylar yaşadı. Ajans, siber saldırıya uğradı. 41 vilayette elektrikler kesildi. İlk saatlerde Anadolu Ajansı’nın açıkladığı sonuçlar şaşırtıcıydı. Ama gecenin ilerleyen saatlerinde bakın neler neler yaşandı.
  </font>
 </div>
 <div id="newsText">
  <font class="detail-text">
   <p>
    Kimilerine göre Cumhuriyet tarihimizin en önemli seçimlerinden biriydi, 17 Aralık rüşvet ve yolsuzluk operasyonunun memlekette oluşturduğu kutuplaştırıcı sürecin akabindeki 30 Mart yerel seçimleri. Ortalıkta birbirinden ilginç şaibe söylentileri dolaşıyordu. Oy pusulalarının, mühürlerin çalındığı haberleri gazetelerin sayfalarını süslüyordu. Bütün siyasi parti liderleri sandığa sahip çıkmaları için örgütlerini seferber etmişlerdi. Nefret söylemi meydanlarda olduğu gibi medyada da keskin kutuplaşmalara sebep olmuştu. Seçim deyince akla gelen kurum olan Cihan Haber Ajansı da nasibini almıştı tartışmalardan. Son 6 seçimdeki başarısıyla herkesin takdirini kazanmış bir ajanstı Cihan. Seçim günü ise bu kadarını kimsenin beklenmediği bir siper saldırıyla karşı karşıya kaldı. Ajansın internet altyapısına organize saldırılar yapılıyordu. Memleketin 41 vilayetindeki elektrik kesintileri de üzerine eklenince ajansın açılan sandık sayısını abonelerine duyurma hızı, rakibi AA’ya göre çok gerideydi. Aboneler şaşırmıştı zira ilk defa böyle bir işin altına giren Anadolu Ajansı seçim sonuçlarını sandıkların açılmasından hemen sonra mümkün olması zor bir oranla abonelerine iletiyordu. Anadolu Ajansı’nın AK Parti’yi başta İstanbul ve Ankara olmak üzere neredeyse tüm illerde açık ara önde göstermesi diğer partileri olduğu gibi TV kanallarını da kuşkulandırdı. Tam da bu kuşkuların arttığı anda Cihan Haber Ajansı tekrar ipleri eline aldı. Bu tarihî seçim akşamını ve o gece yaşananları ajansın Genel Yayın Müdürü Abdülhamit Bilici ile konuştuk.
   </p>
   <p>
    <strong>
     -30 Mart seçimlerine hazırlıklar ne zaman başladı?
    </strong>
   </p>
   <p>
    Genel olarak siyasi partilerle eş zamanlı sahaya iniyoruz. Yazılımcılarımız çalışmaya başlıyor. Alandan elde edilecek verileri merkezimize ve bizden de abonelerimize ulaştıracak bir yazılım hazırlanıyor.
   </p>
   <p>
    <strong>
     -Ama artık sizin bir tecrübeniz var bu konuda.
    </strong>
   </p>
   <p>
    Var ama her seçim sistem yenileniyor. Büyükşehir sayısı 15’ten 30’a çıktı. Oy kullanma mantığı değişti. Ama ana kurguyu biliyoruz. O bir avantaj.
   </p>
   <p>
    <strong>
     -Bu seçim farklı bir şey de oldu. 2-3 ay öncesinden aleyhinize bir karalama kampanyası başladı. Sebep neydi?
    </strong>
   </p>
   <p>
    Son dönemdeki siyasi ortamda karalama kampanyasına maruz kalmayan çok az kurum var. Bu sadece Cihan’a yönelik değil. Malesef karalama kampanyasından Cihan da nasibini aldı. Fakat bizim hedef alınmamızda önemli bir faktör daha vardı: Geçmiş seçimlerde sonuçları en doğru ve en kısa zamanda abonelerimize bildirmemiz. Çünkü son 6 seçimde bizim bu işi dürüst, adil ve doğru yaptığımız bizzat Yüksek Seçim Kurulu kesin sonuçları açıklar açıklamaz tescilleniyordu. NTV’den Kanal 7’ye, HaberTürk’den Samanyolu ve CNNTürk’e  tüm TV kanalları, siyasi partilerin neredeyse tamamı güvenirliliğimizden emindi. Biz sandık başından bire bir sonuç veriyorduk. Ve çok hızlıydık. Bizim bu özelliğimiz bir takım çevreleri rahatsız etmiş olmalı ki, o çevreler bunun önüne geçmek için bu tür karalama kampanyaları başlattı.
   </p>
   <p>
    <strong>
     -Her sandıktan sonuçları almayı nasıl başardınız?
    </strong>
   </p>
   <p>
    70 bin kişiyle çalıştık. Neredeyse 3 sandığa bir arkadaşımız bakıyordu. Geçmişten gelen başarımız sebebiyle seçim sonuçları Cihan’dan alınır, bu ajans ne iktidar ne de muhalefet lehine yanlış yapmaz kanaati herkeste oluştu. Bu seçimde üzerimizdeki en büyük iş, bu güveni sarsmamaktı. Herkesin odaklandığı bir seçimi doğru şekilde  duyurmak bizim için de çok büyük sorumluluktu.
   </p>
   <p>
    <strong>
     -Peki, siz neden yapıyorsunuzbu işi?
    </strong>
   </p>
   <p>
    Bunu öncelikle bir habercilik vazifesi olarak görüyoruz.
   </p>
   <p>
    <strong>
     -Bu seçimde uzun bir aradan sonra rakibiniz vardı. Anadolu Ajansı sahadaydı.
    </strong>
   </p>
   <p>
    Buna baştan itibaren bir zenginlik olarak baktım. İyi niyetle yaklaşılırsa, ne kadar çok sivil göz şahit olursa, bu işin şeffaf, adil sonuçlanması o kadar çok garantiye alınır. Bana göre ajansların sonuçları takip etmesi, sandık güvenliğine de büyük bir katkı sağlar. Şaibelerin önüne geçmeye yarar. Ama bunu iyi niyetle ve başkasının ayağına basmadan, haksız rekabet koşulları oluşturmadan yapmak şartıyla.
   </p>
   <p>
    <strong>
     -30 Mart gecesi yaşanan tartışma neydi?
    </strong>
   </p>
   <p>
    AA da bu seçimleri ilk defa yayımlayınca ve o sonuçlarda insanları şaşırtan veriler ortaya çıkınca hem siyasi partiler hem medya kuruluşları dönüp ‘Cihan Haber Ajansı böyle söylemiyor’ dediler. ‘Cihan’da farklı bilgiler var’ dendi. Ortaya iki kurum arasında çarpıcı farklar çıktı.
   </p>
   <p>
    <strong>
     -Ne gibi çarpıcı farklar?
    </strong>
   </p>
   <p>
    Mesela bizim, saat 24.00 itibariyle AK Parti için Türkiye geneli verdiğimiz sonuç yüzde 43 küsurdu. O saatte sandıkların yüzde 68’i açıklanmıştı. CHP yüzde 25, MHP ise bizdeki verilerde yüzde 18 olarak gözüküyordu. YSK resmî sonuçları açıklamadı ama bunlar seçim sonuçlarına çok yakın rakamlar. Aynı saat için ben sadece AA’dan veri alan ATV’ye baktım. Saat 24.00 itibariyle AKP’nin Türkiye geneli oy oranı yüzde 47 gösteriliyordu. CHP 27, MHP ise 14. Açılan sandık sayısı yüzde 58’di. Elimizde çok çarpıcı bir sonuç daha var. İstanbul’un kesin sonuçları YSK tarafından açıklandı. YSK, Kadir Topbaş’ın yüzde 47,9, Mustafa Sarıgül’ün ise yüzde 40,5 oy aldığını açıkladı. Biz ise Kadir Topbaş’ın yüzde 47,6, Sarıgül’ün ise yüzde 40,4 oy aldığını duyurduk. Gerçek başarı budur. Neredeyse resmî rakamlarla aynı.
   </p>
   <p>
    <strong>
     -AA verilerine göre akşamın ilk saatlerinde AKP’nin oyları rakiplerine göre inanılmaz yüksekti. Yine aynı saatlerde AKP’li Hüseyin Çelik sizin açıkladığınız sonuçlara tepki gösterdi. Aynı tepkiyi diğer partilerin temsilcileri AA için yaptı. Neden AA’nın verileri yüksekti? Neler oldu o akşam?
    </strong>
   </p>
   <p>
    AA’yla ilgili kısma değil de seçim akşamı bizim yaşadıklarımıza cevap verebilirim. Ama şunu söyleyeyim o gece iki ajansın verdiği sonuçlara saat saat karşılaştırmalı bakılabilir. Herkes farkı da görebilir. Bizim açımızdan o gün enteresan şeyler oldu. Nasıl 41 ildeki elektrik kesintisi enteresansa, o gün saat 15.00’dan itibaren son derece büyük bir siber saldırıya uğramamız da korkunç bir gelişmeydi.
   </p>
   <p>
    <strong>
     -Bu nasıl bir saldırıydı?
    </strong>
   </p>
   <p>
    DDOS dedikleri bir siber saldırı bu. Türkçesi trafik işgali. Diyelim ki her hangi bir web sitesine aynı anda bin insan girebiliyor. Siz bu anlık giriş sayısını bir anda 1 milyona çıkartırsanız o siteye erişim engelleniyor. Bu saldırıyı yapanlar bir virüs sayesinde normal evinde internette dolaşan insanların bilgisayarlarını, sahiplerinden habersiz olarak bu iş için kullanıyor. Para karşılığı bu tür saldırıların organize edilebildiğini öğrendim. Seçim günü saat 15’ten itibaren böyle bir sıkıntı ile karşı karşıya kaldık. Diğer taraftan da sandık başındaki arkadaşlarımıza zorluklar çıkartılıyordu. Daha ilk saatlerde alınan verileri merkeze ve oradan abone medya kuruluşlarına iletmek konusunda çok güçlükler yaşamaya başladık
   </p>
   <p>
    <strong>
     -O anda bir ümitsizliğe kapıldınız mı?
    </strong>
   </p>
   <p>
    Belli bir noktada sanki bu işi yapamayacağız diye bir hava oluştu hepimizde. Bir taraftan da televizyonlar o saatte açıklanması imkansız sonuçlar açıklıyordu. Her halde diğer ajansın sonuçlarıydı bunlar. Allaha şükür o kritik anda paniklemedik, sağduyulu bir karar alarak 2009 tarihindeki verilerimizle o ana kadar ki verileri karşılaştıralım dedim. 2009’da saat 20.25 itibariyle il genel meclisi oylarının yüzde 17’sini açıklamışız. O gece aynı saate gelince açıkladığımız veri oranı yüzde 12’ydi. 5 puanlık farkın oluşmasında bize yönelik saldırının yanında oy vermedeki değişikliklerin de rolü vardı. Mesela büyük şehirlerin artması ve daha çok sandıkta 4 tür oy kullanılması gibi. Kuşkusuz bu sayım hızını düşürecek bir gelişmeydi. Dolayısıyla biz sandıkların henüz küçük bir kısmının açıldığı bir ortamda sanki daha fazla sandık açılmış gibi sonuç veremezdik. 2009 yerel seçimini veriş hızımıza göre fazla fark olmadığını görünce, arkadaşlara ve medyadan arayanlara sakin olmalarını, herşeyin yolunda gittiğini, verilerimize güvendiğimizi ve sonunda gerçeğin ortaya çıkacağını söyledim. Nitekim belli bir saatten sonra da kanalların çoğu, verileri sadece bizden almaya başladı. Biz gece saat 2’de ise sandıkların yüzde 95’inin sonucunu abonelerimize ulaştırdık. Diğer ajans ise aynı saatte hâlâ oyların yüzde 70’ini abonelerine servis ediyordu. Biz yüzde 43 verdik, aynı saatte diğer kaynak yüzde 47 vermiş AKP’yi Türkiye geneli oylarda.
   </p>
   <p>
    <strong>
     -O gece AA manipülasyon yaptı mı?
    </strong>
   </p>
   <p>
    Bunu bilemem verilerini görmedim. Ama geriye doğru dönüp bakıldığı zaman o gece ne olduğunu herkesin bu verilerle beraber incelemesi lazım. Kendi karnemizi incelemek için o geceye daha yakından baktım. Mesela İstanbul’da açılan sandık oranı, sadece AA’dan bilgi alan bir TV kanalında saat 21.25 itibariyle yüzde 55 gösteriliyordu. Aynı saatte aynı kanal Ankara için ise yüzde 18 diyordu. İki metropol arasındaki bu farkı izah etmek güç. Yine sadece bir kanalda saat 21 itibariyle sandıkların yüzde 25’i açılmış gözüküyor, fakat saat 21.00’da, 21.01’de ve 21.03’te AKP’nin oy oranı yüzde 48, 55 ve 54 gibi değişkenliklerle ekrana yansıyordu. Bu tuhafdı.
   </p>
   <p>
    <strong>
     -Siber saldırıya  abonelerinize izah etmede zorlandınız mı?
    </strong>
   </p>
   <p>
    İlk defa bu işi yapan rakip, başlangıçta her alanda yüksek sonuçlar veriyordu. Siz ise asıl referanssınız ve ona göre yavaş gidiyorsunuz intibaı oluştu kanallarda. Abonelerimize ‘biz geride gibi görünüyoruz ama verilerimizin arkasındayız. Siz istediğinizi takip etmekte özgürsünüz’ dedik.
   </p>
   <p>
    <strong>
     -Saldırıdan nasıl kurtuldunuz?
    </strong>
   </p>
   <p>
    Bazı verileri merkezden girdik. Web sitemizi bu saldırılardan dolayı devre dışı bıraktık. Yurtdışından sitemize erişimi engelledik. Sitelerimiz gitti. Fakat verilerimizi korumayı başardık. O gece Türkiye’deki çoğulculuğun ve serbest piyasanın önemini de gördük. Biz sadece kamunun ortak olduğu bir altyapı şirketi ile çalışsaydık gümlerdik. Orada muhatap bulmakta bile zorlanırken Süperonline iyi hizmet verdi. O saldırıları yaşarken hiçbir resmî kurumdan veya siyasilerden destek görememek de bizi üzdü.
   </p>
   <p>
    <strong>
     -Gazeteci Adem Yavuz Arslan, o gece katıldığı bir televizyon programında saldırıların devlet organları tarafından yapılmış olabileceğini söyledi.
    </strong>
   </p>
   <p>
    Bilemiyorum. Ajans yöneticiliği çok zor bir iş. Bizim saygınlığımız çok önemli. Tek değerimiz de o. Bizim müşterilerimizin hepsi reel. O gecenin ilerleyen saatlerinde abonelerimiz bize ‘Tekrar sizinle çalıştığımız için iftihar ettik’ dediler. Sağlam bilgilerle konuşmak zorundayım. Bunun gibi enteresan şeyler söyleniyor. Bu saldırının arkasında siyasi amaçlı şeyler var mıydı diye soruluyor. Cihan’ın seçim sonuçlarında oynadığı role bakarsanız, son 3 aydır yapılan karalamalara bakarsanız, seçim gecesi yaşanan siber saldırıya ve bu saldırının dozuna bakarsanız bunlar aslında bize bir cevap veriyor. Bize bir şey söylüyor. Ama biz yargıya götüreceğiz meseleyi. O akşam bir kâbus gibiydi bizim için.
   </p>
   <p>
    <strong>
     -Tekrar sorayım. Hüseyin Çelik o gece birtakım suçlamalar yöneltti. Bundan rahatsız oldunuz mu?
    </strong>
   </p>
   <p>
    Aslında ondan 2 gün önce Melih Gökçek ajansı hedef alan açıklamalar yaptı. Melih Bey ile bir hukukumuz da var. 2009 ve 2011 seçim sonuçlarını büromuza gelip izlemiş biriydi. Aleyhimizde sözler söylemelerini üzüntüyle karşıladım. Biz hiçbir zaman hiç bir partiye adaletsizlik yapmadık, yapmayız da.
   </p>
   <p>
    <strong>
     -Bundan sonra da sonuçları Cihan’dan mı öğreneceğiz?
    </strong>
   </p>
   <p>
    Bu seçimde yaptığımız çalışma ortada. Medyanın bize duyduğu güven de ortada. Bunlar ortadayken bizim vazgeçmemiz gibi bir şey söz konusu değil. Zor bir iş yapıyoruz.  Bu tür elektrik kesintileri, siber saldırılar hoş değil. Kamunun bizim gibi ajanslara destek olması lazım. Bu seçimlerde ‘Cihan olmasaydı nasıl bir durum olurdu?’ erkes bu soruyu kendisine sormalı. Cihan’ın dünyada da itibarı çok yüksek. İşte seçimden 3 gün sonra dünyanın en önemli haber ajanslarından AFP ile işbirliği anlaşması imzaladık.
   </p>
   <p>
    <strong>
     -7’ncisi en zoru oldu diyebilir miyiz?
    </strong>
   </p>
   <p>
    En zoruydu herhâlde. Ama başardık. Umarım o gece bizi eleştirenler utanır.
   </p>
   <hr/>
   <p>
    <span>
     <strong>
      Zamana karşı Cihan
     </strong>
    </span>
   </p>
   <p>
    Cihan Haber Ajansı, bundan önceki 6 seçim organizasyonuyla seçimlerin demokratik ve şaibesiz bir şekilde geçmesine katkı sağladı. Ajans, 3 Kasım 2002’de yapılan genel seçimlerde sonuçları en hızlı ve doğru veren haber ajansıydı. Seçim yasağının kalktığı 19.30’da sonuçların yüzde 42’si abonelere ulaştırıldı. Ajans, 28 Mart 2004’te yapılan yerel seçimlerde de başarısını tekrarladı ve yayın yasağının kalktığı saat 20.00 itibariyle sonuçların yüzde 27’sini, gece 24.00’te ise Türkiye geneli sonuçların yüzde 95’ini duyurdu. 22 Temmuz 2007’deki genel seçimlerde başarısını perçinleyen ajans, saat 19.00’da Türkiye genelinin üçte birine ait sonuçları abonelerine iletti. 29 Mart 2009’daki yerel seçimde ise saatler 23.00’ü gösterdiğinde İl Genel Meclisi seçim sonuçlarının yüzde 56’sını, İlçe Belediye Başkanlığı sonuçlarının ise yüzde 66’sını ilan etti. Cihan Haber Ajansı, 2010 referandum sonuçlarını da hızlı ve doğru bir şekilde kamuoyuna duyurarak yeni bir rekora imza attı. Saat 21.00 itibariyle sonuçların yüzde 98’i abonelere servis edildi. 2011 genel seçimlerinde saat 18.30’da yüzde 20 oranında sonuç açıklayan Cihan, 19.45’e kadar bu oranı yüzde 76’lara çıkartarak abonelerinin bir kere daha takdirini kazandı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38272-sandiktan-yine-cihan-cikti.html), [web.archive.org (arşiv bağlantısı)](http://web.archive.org/web/20140414071300/http://www.aksiyon.com.tr:80/aksiyon/haber-38272-sandiktan-yine-cihan-cikti.html)
