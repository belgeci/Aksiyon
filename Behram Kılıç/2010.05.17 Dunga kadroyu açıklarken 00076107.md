# Dunga kadroyu açıklarken…

*Behram Kılıç 2010.05.17*

<font class="agenda2NewsSpot">
 Güney Afrika’daki 2010 Dünya Kupası’na katılacak takımlar ön kadrolarını belirledi. Kadrosu en çok merak edilen ise Brezilya idi. Dünyanın heyecanla beklediği isimler Dunga tarafından açıklanırken, Aksiyon da oradaydı.
</font>
<font class="newsDetail">
 <p class="MsoNormal">
  Tüm dünya bu anı bekliyordu. Nasıl beklemesin ki? Dünya coğrafyasına yayılmış yüzlerce Brezilyalı oyuncunun hayalleri vardı. Tüm dünya basını için bu an önemliydi. 2010 Dünya Kupası’na katılacak takımların kulağı da buradan gelecek haberlerdeydi. Hatta kadrosunda Brezilyalı oyuncu bulunduran nice kulüp de açıklanacak aday kadroyu merak ediyordu. Kendi kadrolarında yer alan bir futbolcunun aday kadroya girmesi hâlinde değeri artacaktı çünkü. Türkiye’de oynayan Brezilyalı oyuncuların da gözü kulağı buradaydı. Daha önce bazıları Brezilya forması giymişti. Acaba Güney Afrika’ya gidecek kadroda yer alabilecekler miydi? 4 yılda bir düzenlenen dünyanın en büyük futbol festivali, her futbolcunun hayallerini süslüyordu çünkü.
 </p>
 <p class="MsoNormal">
  Aksiyon’un da bulunduğu salonda yerli-yabancı 300’ün üzerinde gazeteci vardı. Brezilya’da yayın yapan tüm televizyonlar canlı yayındaydı. Saatler 13.00’ü gösterdiğinde beklenen an geldi. Salonda kurulmuş dev ekrandan isimler akmaya başladı. Kalede Doni’nin adı geçtiğinde salon hep beraber ‘Doni!’ diye seslendi. Bu tüm oyuncular için devam etti. Michel Bastos ve Grafite’nin ismi ise salonda hayret uyandırdı.
 </p>
 <p class="MsoNormal">
  Az sonra salona Dunga girdi. Carlos Verri Dunga... Son 4 yıldır Brezilya Millî Takımı’nı çalıştıran teknik adam. Futbolda dünyadaki en zor şeylerden biri bu olsa gerek: Brezilya Millî Takımı’na oyuncu seçmek... Ama o bu zorluğa rağmen kendinden gayet emindi. “Bizim için öncelikli konu takımdır. Hiçbir oyuncunun ismi önemli değildir. Önemli olan takım içinde gösterdiği yararlılıktır. Kadroyu oluştururken bunu dikkate aldım.” diyerek başladı basın toplantısına ve bu minvalde devam etti. Dunga’nın konuşması fazla uzun sürmedi. Ardından sorular peş peşe gelmeye başladı. İlk soru, kadroya çağırmadığı oyuncularla ilgiliydi. Ve bu soruların ardı arkası kesilmeyeceğini biliyordu Dunga. Kısaca ‘Almadıklarımızla ilgili değil de aldıklarımızla ilgili konuşsak…’ dedi. Ancak onu dinleyen olmadı. En çok da Flamengo’da oynayan eski İnterli Adriano ve Santos’un genç yetenekleri Ganso ile Neymar’ı niçin almadığı soruldu. Daha doğrusu eleştirildi.
 </p>
 <p class="MsoNormal">
  Bu eleştirilere şu cevabı verdi Dunga: “Adriano’ya yeterince şans verdim. Diğer oyuncular için de şunu söyleyebilirim. Futbolcular kulüplerinde çok iyi oynayabilir ama millî takımda oynamak farklı bir şeydir. Tüm gerçekleri ortaya koyduğumda kalbim belki onlardan yanaydı; ama aklım onları kadroya almamamın daha doğru olduğunu söylüyordu.”
 </p>
 <p class="MsoNormal">
  Kadro ile ilgili eleştiriler devam ediyor, Dunga ise ön almaya çalışıyordu: “Hepinizin buraya gelmeden önce hazırladığı kadroları gördüm. Hepinizin kadroları da farklıydı. Bu da benim kadrom. Bugünkü şartlarda bu kadronun en verimli kadro olacağını düşünüyorum. Ama 2 ay önce durum farklıydı. 2 hafta sonra da durum farklı olabilir. Ama bugün için en doğru kadro bu.”
 </p>
 <p class="MsoNormal">
  Bir gazeteci, 18 yaşına yeni giren Neymar’ı almamasını eleştirdikten sonra “Onu alıp tarihe bir oyuncu hediye edebilirdiniz.” dedi. Dunga, o gazeteciye dönerek, “Sen gazetende 18 yaşındaki bir gence büyük bir sorumluluk verir misin?” diye sordu. Başka bir gazeteci, “Pele ve Maradona senin döneminde olsalardı yanmışlardı!” diye çıkıştı. Dunga ise pes etmiyordu: “Pele ve Maradona’dan bahsediyorsunuz. Onlar gibi oyuncu dünyaya daha gelmedi.” Sonra Neymar ve Ganso’yu almamasını daha da açarak bu oyuncuların millî takım tecrübelerinin bulunmadığına ve son 3 ayda gösterdikleri performansın millî takıma seçilmek için yeterli olmadığına dikkat çekti.
 </p>
 <p class="MsoNormal">
  Dunga, gelebilecek eleştirilere hazırlıklıydı. Tüm bu sorulara rağmen kendine güveninden taviz vermedi. Çünkü son 3 yıldır başarılı bir millî takım söz konusu. Yıldız oyunculara mesafeli duruyor. Kadroya çağırdığı zamanlarda da Ronaldinho ve Pato gibi oyuncuların verimsiz olduklarını bütün Brezilya biliyor. Bu yüzden hiç kimse ona ‘Bu iki oyuncuyu niçin almadın?’ diye sormadı. Ancak takımında yedek kalan Roma kalecisi Doni’yi niçin çağırdığını herkes merak ediyordu: “Doni’yi İskoçya ile oynadığımız maça çağırdığımda kulübü izin vermedi. Ancak o millî takımı tercih etti. Bu tercihi yüzünden de kulübü onu cezalandırarak yedek bıraktı. Millî takıma hizmet ettiği için cezalandırılan bir oyuncuya sahip çıkmazsam, yarın diğer oyunculara onların arkasında olduğumu nasıl anlatırım?”
 </p>
 <p class="MsoNormal">
  Her soruya cevabı vardı Dunga’nın. Fakat sorular bitmek bilmiyordu. Almanya’nın Wolfsburg takımında geçen sezon gol kralı olan ancak bu sezon pek bir performans gösteremeyen Grafite’yi niçin aldığı ve bu oyuncunun tecrübesiz olduğu da hatırlatıldı. Gazeteci, Dunga’nın az önce ‘Tecrübesiz oldukları için kadroya almadım’ sözüne gönderme yapıyordu. Grafite’yi Adriano’nun yerine düşünmüştü Dunga. Bunu da yineledi: “O güçlü bir oyuncu. Takımında kötüydü, çünkü takımının formu geçen sezonki gibi değildi. Bazı oyuncular vardır, onu takıma alırsın, görev verdiğinde sanki 40 yıldır o takımda oynuyormuş gibi bir performans gösterir. İşte bu özelliklere sahip olduğu için Grafite’yi aldım.”
 </p>
 <p class="MsoNormal">
  Dunga, satır aralarında ısrarla ‘Bu benim takımım’ diyordu ve ‘Bana, savaşacak oyuncu lazım’ sözünü sık sık yineliyor, Daniel Alves örneğini veriyordu. Bu oyuncuyla aynı mevkide İnterli Maicon da var. Dunga, ‘Seni farklı mevkilerde kullanmayı düşünüyorum, ne dersin?’ diye sorduğunu ve Alves’in de ‘Hocam, kale hariç her yerde oynatabilirsin’ cevabı verdiğini belirtiyordu. Nazlanacak oyuncuya, kapris yapacak futbolcuya kapıları kapalıydı kısacası.
 </p>
 <p class="MsoNormal">
  Dunga’yı kızdırmak kolay değildi. Hatta bir gazeteci, “1994 Dünya Kupası’nda orta sahada oynayan oyuncular da yıldız değildi ama verimliydi. Siz de öyle bir takım mı oluşturmak istediniz?” diye sordu. ABD’de düzenlenen 1994 Dünya Kupası’nda Dunga, orta sahanın başaktörüydü. Bu soruya da ironiyle cevap verdi: “Bebeto yıldız değildi, Ronaldo yıldız değildi, Branco yıldız değildi, Jorginho yıldız değildi…” Dunga sözünü tamamlar tamamlamaz yardımcısı Jorginho, “Dunga kendisini anlatamaz. Onu ben anlatayım.” diyerek söze başladı: “1994 Dünya Kupası’nda takımın beyni oydu! Tüm gol pasları onun ayağından çıktı!” Jorginho sinirlenmişti. Gazeteci karşılıklı konuşmaya başlayınca da ‘Sen üstüne alınma. Sen soruyu Dunga’ya sordun.’ diyerek ortamı sakinleştirdi.
 </p>
 <p class="MsoNormal">
  Başta dedik ya herkes bu anı bekliyordu. Dunga kadroyu açıklar açıklamaz Kaka, Twitter’ına şunu yazdı: “Allah’ıma şükür kadro açıklandı ve ben o kadrodayım.” Düşünebiliyor musunuz, hiç kimse yerinden emin değil. Birkaç saat sonra Adriano’nun ağladığı haberi geldi. Golcü oyuncu, Flamengo’nun antrenmanındayken kararı duyduğunda gözyaşlarını tutamamıştı.
 </p>
 <p class="MsoNormal">
  Kadronun bizi ilgilendiren bölümleri de vardı. Saatlerce dev ekranda ‘Elano-Galatasaray AS’ yazdı. Çünkü ‘Ş’ harfi yoktu alfabelerinde. Dünyanın 4 bir tarafından oyuncuların çağrıldığı kadroda Türkiye’den de bir oyuncunun olması önemliydi. Dos Santos yoktu. Çünkü disiplinsiz tavırları yüzünden formasını kaybetmişti. Onun yerine sadece 3 kez kadroya dâhil ettiği Michel Bastos’u aldı. Bir de tanıdık bir isim vardı: Kleberson… Beşiktaş’ın verim alamadığı Kleberson, bugünlerde Flamengo ile ikinci baharını yaşıyor.
 </p>
 <p class="MsoNormal">
  Brezilya’da ‘millî takım’ kavramı pek kullanılmıyor. Bunun yerine kadroyu açıklayan hocaların isimlerine gönderme yapılarak ‘Dunga’nın takımı’ deniyor. Bu kadroyu Dunga seçti. Bakalım, en büyük futbol turnuvasında herkesin favori gösterdiği Brezilya Millî Takımı, pardon Dunga’nın takımı neler yapacak?
 </p>
 <p class="MsoNormal">
 </p>
 <p class="MsoNormal">
  İŞTE O KADRO
 </p>
 <p class="MsoNormal">
 </p>
 <p class="MsoNormal">
  Brezilya, 2010 Dünya Kupası’nda Portekiz, Fildişi Sahilleri ve Kuzey Kore ile G Grubu’nda mücadele edecek. Bütün dünyanın merakla beklediği ve Dunga’nın belirlediği ön kadroda şu futbolcular yer aldı: Kaleciler Julio Cesar (İnter), Heurelho Gomes (Tottenham), Doni (Roma) Savunma Maicon (İnter), Daniel Alves (Barcelona), Michel Bastos (O. Lyon), Gilberto (Cruzeiro), Lucio (İnter), Juan (Roma), Luisao (Benfica), Thiago Silva (Milan), Alex (Chelsea), Marcelo (Real Madrid) Orta Saha Elano (Galatasaray), Kaka (Real Madrid), Gilberto Silva (Panathinaikos), Josue (Wolfsburg), Ramires (Benfica), Felipe Melo (Juventus), Kleberson (Flamengo), Julio Baptista (Roma), Sandro (Internacional), Paulo Henrique Ganso (Santos), Carlos Eduardo (Hoffenheim), Ronaldinho Gaucho (Milan) Forvet Luis Fabiano (Sevilla), Nilmar (Villarreal), Robinho (Santos), Grafite (Wolfsburg), Diego Tardelli (Atletico Mineiro)
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=26799), [web.archive.org (arşiv bağlantısı)](http://web.archive.org/web/20100527220734/http://www.aksiyon.com.tr:80/aksiyon/newsDetail_getNewsById.action?newsId=26799)
