# Ordu'nun dereleri aksa yukarı aksa

*Behram Kılıç 2015.04.06*

<div class="pNewsDetailMainContent" itemprop="articleBody">
 <blockquote>
  <p>
   3 yıl içinde Avrupa kupalarını, 5 yıl içinde Süper Lig şampiyonluğunu hedefliyorlardı. Şimdi 2. Lig’e düşecekler. 26 futbolcusu şehri terk etti. Yerlerini 16-21 yaş aralığındaki öğrenciler aldı
  </p>
 </blockquote>
 <p>
  Maçın 88. dakikasında gelen o gol 26 yıllık özlemi sona erdirdiğinde 725 bin nüfuslu şehir sabaha kadar uyumadı. Başta İstanbul olmak üzere diğer illerdeki Ordulular da bu sevince ortak oldu. 2010-11 sezonunun play-off finalinde Ahmet Kuru’nun attığı goldü insanları bu kadar sevindiren. Kulübün genç başkanı çok iddialıydı. 3 yıl içinde Avrupa kupalarını, 5 yıl içinde Süper Lig şampiyonluğunu hedefliyorlardı.
 </p>
 <p>
  O gole sevinen Ordulular, bugün zamanı geriye sardıklarında, o golün başlarına gelen onca sıkıntının tetikleyicisi olacağını tahmin edemezlerdi. Orduspor, ilk sezonunda zar zor tutundu Süper Lig’e (2011-12). İkinci sezon ise tekrar geldiği yere gitti (2012-13). Geçen sezon PTT 1. Lig’de son maçta kaybetti Süper Lig şansını. Bu sezon ise haciz batağında, sahipsiz ve sevimsiz günler yaşıyor. Nedim Türkmen 2009’da koltuğa oturduğunda kulübün 6,2 milyon lira borcu vardı. Şu an bu borç 44 milyon lira. 1 Mayıs 2015’te yeni bir kongre var ve borç miktarı sebebiyle yönetime talip bulmakta zorlanılıyor. Bir başka rekor daha kırdı kulüp bu sezon tam 6 teknik direktörü ile yollarını ayırarak.
 </p>
 <p>
  Neresinden bakarsanız bakın tutarsızlık yaşanıyor Karadeniz’in bu güzide takımında. Fındık, kivi ve bal üretiminde 1 numaralı ilin takımı böyle mi olmalıydı? Oysa Türkmen’in hayalleri vardı. Avrupa kupalarına katılmak, şampiyonluk yaşamak gibi. Hatta 7 milyon lira harcanarak birçok takımda olmayan tesisleşme hamlesi de gerçekleştirilmişti. Süper Lig’deki ilk sezonlarında takımı 26 yıllık hasretine kavuşturan Metin Diyadin’le yola devam ettiler. İstenmeyen sonuçlar sebebiyle devre arasında Diyadin gönderildi. Nedim Türkmen, hedeflerine ulaşacağına inandığı daha kariyerli bir hoca arayışına girdi. Ve dünyaca ünlü Arjantinli çalıştırıcı Hector Cuper’i getirdi. Cuper’in gelmesi şehre hava kattı mı? Evet kattı. Basının ilgisi Cuper’e çevrildi mi? Evet çevrildi. Ama yıllarca büyük takımları çalıştırmış Cuper için Ordu doğru tercih miydi? Hayır değildi. Zaten bekleneni de veremedi. Sezonun geri kalan kısmında 17 maçta sadece 6 galibiyet alabildi Cuper’in talebeleri. Arjantinlinin çalıştırdığı takım 2012-13 sezonunda ise 29 maçta 6 galibiyet, 11 beraberlik, 12 mağlubiyet gördü. 29 maçta 29 puan toplayabildi ve 17. sıraya demir attı. Küme düşme hattından kurtulmak için Cuper ile yollar ayrıldı. Yerine Cevat Güler getirildi. Ve 3 yıl içinde Avrupa kupaları’nı hedefleyen Orduspor daha 2. yılında küme düştü. Mor-Beyazlılar geçen yıl PTT 1. Lig’de son haftalarda aldığı kötü sonuçlar sebebiyle Süper Lig’e çıkma şansını kaybetti. Evinde 25. hafta ligin son sırasındaki Kahramanmaraş’la 0-0 berabere kaldılar. O maçta ilginç hakem kararları da vardı. Zira Orduspor’un attığı 2 gol ofsayt gerekçesiyle sayılmadı. 35. hafta Samsunspor ile yine evlerinde 0-0 berabere kalmaları onları zirveden uzaklaştırdı. 78 puanlı İstanbul Büyükşehir ve 73 puanlı Balıkesir’in ardından 71 puanla ligi 3. bitirdiler. Play-off’ta ise Mersin İdman Yurdu’na elendiler.
 </p>
 <p>
  Türkmen’in en büyük hatası, ayağını yorganına göre uzatmamasıydı. 2011-12 ve 2012-13 sezonlarında takımda 11 yabancı oyuncu vardı. Rumen forvet Bogdan Stancu’ya 3, İspanyol David Barral’a 2 milyon Euro gibi korkunç bonservis bedelleri ödendi. Ligi ve ülkeyi bilmeyen Cuper’i getirmek de büyük hataydı. Üst üste gelen hatalar Orduspor’a pahalıya mal oldu. Harcanan milyonlarca Euroyu döndürmek için ligde kalınmalıydı. Ancak küme düşünce büyük bir gelir uçtu gitti. Düştükten sonra da ne şehir ne belediye ne iş adamları hiç kimse sahip çıkmadı. Passolig’e rağbet göstermeyen taraftarlar da tribünleri terk etti. Kombine satışlarından sadece 180 bin lira gelir geldi. 2013-14 sezonunda eski oyunculardan Kürşat Duymuş’a ödeme yapılmadığı için bir yıl transfer yasağı getirilen takıma bu sezon devre arasında da yine bazı oyuncularının alacaklarını ödemediği için transfer yasağı cezası verildi. Nedim Türkmen, kendi hatalarından dolayı oluşturduğu borçlarla baş başa kaldı. Bununla kalmadı, antrenör kıyımına da gitti. Başkan seçildiği 2009’dan bu yana 16 kez teknik direktör değiştirdi. O tarihten sonra Orduspor’da Osman Özdemir, Ekrem Al, Ahmet Akçan, Uğur Tütüneker, Metin Diyadin, Hector Cuper, Cevat Güler, Erkan Sözeri, Hüsnü Özkara, Fikret Yılmaz, tekrar Erkan Sözeri, Sebahattin Akbayrak, Levent Devrim, Ali Şahin, Ziya Doğan ve Hüseyin Özcan görev yaptı. Sadece bu sezon takımı 7 hoca çalıştırdı. Bu alanda âdeta bir rekor kırıldı! Arka arkaya yapılan teknik direktör değişiklikleri futbolcuların da psikolojisini bozdu. Haliyle bu da sahaya yansıdı.
 </p>
 <p>
  Haksızlık yapmamak adına şunu da belirtmekte fayda var: Türkmen, koltuğa oturduğu andan itibaren borçlarla uğraştı. Kulübün SGK, futbolcu, personel banka borçları vardı. İddaa gelirlerinden beş kuruş alınamıyordu. Gençlik Spor İl Müdürlüğü bile o günlerde 100 bin liralık stat kirasını istiyordu. Eski yönetim döneminde sözleşme imzalanan Yücel İldiz’in alacakları sebebiyle kulüp mahkemelik olmuştu. Ama tüm bu borçların toplamı 6,2 milyondu. Başkan, 3 Şubat 2015’te, son 5 yılda kulübün toplam gelirinin 88, giderin ise 132 milyon lira olduğunu kamuoyuna açıkladı. Yani bugün kulübün borcu 44 milyon lira. Aynı Türkmen kulübe yardım topladıkları 25 Ocak 2014 günü borcu 28 milyon lira olarak açıklamıştı. O gün Süper Lig’den düştükten sonra bir travma yaşadıklarını, bu travmayı atlatarak bir takım yaptıklarını ve sadece 3 milyon liraya ihtiyaç duyduklarını söylemişti. Bu paranın 1 milyon lirası ile oyunculara prim vererek tekrar lige çıkabileceklerini iddia ediyordu. Ancak yukarıda da belirttik ki sonuç arzuladığı gibi olmadı.
 </p>
 <p>
  Orduspor’un şu an gelirlerinde temlik var. Geçen günlerde kulübe haciz geldi. Kulübe ait bazı eşyalar haczedildi. Camianın ileri gelenleri tüm yaşananlardan Türkmen’i sorumlu tutuyor. Kulübün kuruluşundan bu yana en büyük borç batağı ile karşı karşıya olduğu ileri sürülüyor. Türkmen ayrıca eski başkan, yönetici ve futbolcuların yüzüne bakmamakla da suçlanıyor. Ordu’da şu anki borcun ödenmesinin mümkün olmadığını düşünenlerin sayısı hiç de az değil. Kulüp 1967’den beri ne kayyumla tanıştı ne de yönetimsizlikle. Ama şimdi sıkıntılı bir süreç var. Eski hakemlerden Ordulu Ali Aydın, kulübün kayyuma kalabileceğini söylüyor. Eğer böyle bir şey olursa da takımın 2. Lig’de bile tutunmasının zor olduğunu dile getiriyor. Türkmen’e karşı olanlar sezon başında satılan oyuncuların paralarının ne olduğunu da soruyor. Örneğin Stancu, Gençlerbirliği’ne 1,5 milyon Euro’ya satılmıştı.
 </p>
 <p>
  Evet, bu sezon Türk futbol tarihinde pek alışık olmadığımız olaylar da yaşandı Orduspor’da. Devre arası 26 futbolcusu alacakları ödenmediği için takımı terk etti. Altyapıdan 28 oyuncu A takıma alındı. Birkaç hafta önce üniversite imtihanına giren Ordusporlu oyuncu sayısı 14’tü. Profesyonel lig tarihinde bu kadar oyuncusu aynı anda üniversite imtihanına giren ilk kulüp oldular! Aynı oyuncular öğleden sonra da Osmanlıspor maçına çıktı. Futbolcuların imtihandan sonra maça yetişmek için stada doğru koşmaları unutulmaz kareler oluşturdu.
 </p>
 <p>
  Ligde sezonun ilk yarısında sadece 7 puan toplayan bir takımdı Orduspor. Kötü sonuçlardan sonra takımın başına Ziya Doğan getirildi. Doğan, 6. hocaydı. Takımı Antalya’da topladı. O ana kadar alacağı ödenmediği için 10 futbolcu ayrılmıştı. Üstelik transfer yasağı da vardı. Ziya Doğan, “Bari geri kalanların alacağını ödeyin ve onlarla yola devam edelim.” dedi. Başkandan sözler alındı. Ancak Türkmen imkânsızlıklar yüzünden bu sözleri yerine getiremedi. Oyuncular birer-ikişer kampı terk etmeye başladı. Süreç sona erdiğinde 26 oyuncu takımdan ayrılmıştı. Doğan, çare olarak 17 ve 19 yaşaltı ile PAF takımdan A takıma takviye yaptı. Çoğu lise ve üniversite öğrencisi olan oyuncular okuldan izin alarak kampa katıldı, idmanlara çıktı.
 </p>
 <p>
  Bir anda 5 kategori birden yükselen ve PTT 1. Lig’de boy gösteren gençler, deplasmanda Boluspor’a 3-1, lider Kayseri’ye ise 2-0 yenilmelerine rağmen oynadıkları futbolla beğenildi. Nobre’ye karşı 16 yaşındaki Asım oynadı Kayseri maçında. İlk on dakika kendine gelemediğini söyleyen Asım’ı maç bittikten sonra alnından öptü Brezilyalı forvet. Şu sözler Asım’a ait: “Hayatımda Kadir Has gibi bir stat görmedim. Bir de karşımda Nobre’yi görünce ayaklarım titredi.”
 </p>
 <p>
  İçeride 0-0 biten Adana maçı bir ümit oldu Ordu için. Ancak verilen sözler tutulmayınca işin gideceği yönü önceden gören Ziya Doğan maçtan sonra görevini bıraktı. Yerine Hüseyin Özcan getirildi. Özcan’ın ilk maçında sadece 28 bin liraya, yani her biri federasyona ödenmesi gereken lisans ücretlerinin toplam değerine oluşturulan takım, 45 milyon lira değerindeki Antalyaspor’u deplasmanda 2-1 mağlup etti. Bu galibiyet yönetimde ‘Acaba ligde tutunabilir miyiz?’ sevinci oluşturdu. Hatta yönetim çevrelerinden sanki planlı bir sistem ortaya konmuş gibi açıklamalar gelmeye başladı: “Genç futbolculara iyi ki güvenmişiz.” deniyordu örneğin. Başkan daha da ileri giderek Antalyaspor galibiyetinden sonra oyuncularla onar yıllık sözleşme imzalayacaklarını söyledi. Oysa mecburiyetten, çaresizlikten, sistemsizlikten yaşanıyordu tüm bunlar. Ve ortada büyük bir başarısızlık vardı aynı tarihlerde Süper Lig’e çıkan Akhisar ile karşılaştırıldığında. Akhisar’ın bugün kasasında 15 milyon liranın üzerinde para bulunuyor.
 </p>
 <p>
  Bugün PTT 1. Lig’de lise-üniversite öğrencilerinden oluşan takım var. Yeniliyorlar. En alttalar ama mücadeleye devam ediyorlar. Futbolda bir benzeri daha olmayan bir durum yaşanıyor. 1967’de 5 amatör takımın birleşmesiyle kurulan Orduspor, belki böyle bir süreç hiçbir zaman yaşamadı, yaşamayacak. Ama bu belirsizlikten kurtulmak için tekrar kuruluş günlerindeki birlik beraberliğe ihtiyaçları var. “Ordu’nun Dereleri Aksa Yukarı Aksa” türküsündeki imkânsız arzu nasıl mümkün görünmüyorsa, birlik beraberlik sergilemediği takdirde Orduspor’un da bu iç açıcı durumdan kurtulması pek mümkün görünmüyor.
 </p>
 <p>
  ________________________________
 </p>
 <p>
  <strong>
   Orduspor Başkanı Nedim Türkmen:
  </strong>
 </p>
 <p>
  <strong>
   DOĞRULARI SÖYLEMENİN BEDELİNİ ÖDEDİK
  </strong>
 </p>
 <p>
  -Orduspor’un bu hâle gelmesinde kendinizi hatalı buluyor musunuz?
  <br>
   Ben Hector Cuper’i getirdim. İşine karışmadım. İstediklerini aldım. Takım küme düştü. Suçlu ben miyim? Düşmemizde şike sürecinde sergilediğimiz duruşun da etkisi var. Doğruları söylemenin bedelini ödettiler bize. Geçen yıl Kahramanmaraş maçında her türlü dümen döndü. Futbol iyi insanları dışarı atıyor. Sistem bizi dışarı attı maalesef.
  </br>
 </p>
 <p>
  <strong>
   -Ordu şehrinin desteğini gördünüz mü?
  </strong>
  <br>
   Hayır. Belediye başkanı bize transfer tahtasını açın, gerisi bana ait dedi. Biz bunu yaptık ama o ortadan kayboldu. Geçen yıl bize destek olacaklarını söylediler, yarı yolda bıraktılar. Otopark gelirlerimizi bile aldılar. Kendi şehrini yönetenler tarafından ihanete uğradık. Biz de 1 Mayıs’ta bırakıyoruz. Kongre var.
  </br>
 </p>
 <p>
  <strong>
   -Bir sezonda 7 teknik direktör değiştirmek…
  </strong>
  <br>
   Evet, çok teknik direktör değiştirdik. Çünkü işler kötü gitmeye başlayınca dikiş tutmuyor. Ziya Doğan’ı getirdik. Bütün parasını ödedik ama o 2 ay sonra gitti. Stancu, Barral dışında ayağımızı yorganımıza göre uzattık. 3 yıllık kadro kurduk. Kalıcı olmak istiyorduk. Risk aldık. Ama olmadı.
  </br>
 </p>
 <p>
  <strong>
   -Devre arası 26 futbolcu gitti, bu nasıl oldu?
  </strong>
  <br>
   Alacakları tam ödenmedi. İlk yarı boyunca 7 puan toplamışlar, alacaklarını tam istiyorlar. Futbolculara güvenilmeyeceğini biliyorum. Onların tek motivasyon kaynağı yeşiller! Gençler fırsat buldu. İnşallah değerlendirecekler. Bu takım seneye tekrar çıkar.
  </br>
 </p>
 <p>
  <strong>
   -Hector Cuper’i getirmek hata mıydı?
  </strong>
  <br/>
  3 Temmuz süreci bizi etkiledi. Cuper’in 2. sezonunda 10 maç üst üste kaybettik. Hakemler sonuçlarda etkili oldu. Oyuncularımızı satın aldılar. Neler neler oldu? Geçen sene çıkmamamız için de ellerinden geleni yaptılar.
 </p>
</div>


Kaynak: [www.aksiyon.com.tr](http://www.aksiyon.com.tr/dosyalar/ordunun-dereleri-aksa-yukari-aksa_550404), [web.archive.org (arşiv bağlantısı)](http://web.archive.org/web/20150707155446/http://www.aksiyon.com.tr/dosyalar/ordunun-dereleri-aksa-yukari-aksa_550404)
