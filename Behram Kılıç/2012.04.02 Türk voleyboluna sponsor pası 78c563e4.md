# Türk voleyboluna sponsor pası

*Behram Kılıç 2012.04.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türk voleybolu, son yıllarda özellikle bayanlarda çok büyük başarılara imza atıyor. Sponsorların desteğiyle kazanılan Avrupa ve dünya şampiyonlukları neredeyse sıradanlaştı. Hedef ise olimpiyatlar.
  </font>
 </div>
 <div id="newsText">
  <font class="detail-text">
   <p>
    Türk voleybolu, son yıllarda başarıdan başarıya koşuyor. 2011 ve 2012, Türk bayan voleybolunun altın yılları olarak tarihe geçti. Vakıfbank Güneş Sigorta ve F.Bahçe, üst üste Avrupa Şampiyonlar Ligi şampiyonluğuna ulaştı. F.Bahçe, 2011’de de dünya şampiyonu olmuştu. 2009’da ise Arkas, Avrupa’da erkeklerde ülkemize ilk takım şampiyonluğunu getiren ekipti. Türk Millî Bayan Voleybol Takımı’nın 2011’deki Avrupa üçüncülüğü, Yıldız Bayan Millî Takımı’nın bu rüzgâra kapılarak 2011’de elde ettiği dünya şampiyonluğu da büyük başarılardandı.
   </p>
   <p>
    Takımlarımızın son yıllarda aldığı başarılarda hiç şüphesiz sponsorların ve kurumsallaşmanın etkisi büyük. Geçen hafta Bakü’de Avrupa Şampiyonlar Ligi şampiyonu olan F.Bahçe’nin Acıbadem ile zirveye ulaşan, Universal ile devam eden sponsorluğu buna en iyi örnek. 2004’te ilgisizlikten 2. Lig’e düşen Sarı-Lacivertliler, ilk kez 2005-06’da bir sponsor (Century 21-Uzel Emlak Hizmetleri) ile anlaşma yaptı. 2006-07 sezonu için Acıbadem Hastanesi ile yola devam edildi. Bir yıl sonra ise Acıbadem Grubu, kadın voleybol şubesinin yönetimini devraldı. Takım, 2008-09 sezonunda da ilk lig şampiyonluğunu yaşadı. Aynı zamanda o yıl Avrupa’da da ilk başarı geldi ve CEV Cup’ta 3. oldu.
   </p>
   <p>
    Acıbadem’in sahibi Mehmet Ali Aydınlar, ilk şampiyonluk sonrası takıma Gamova ve Osmokrovic gibi iki dünya yıldızını transfer etti. Takım 2010’da lig şampiyonluğu, Süper Kupa ve Türkiye Kupası’nı kazanıp ilk kez mücadele ettiği CEV Şampiyonlar Ligi’nde nâmağlup olarak finale çıkmayı başardı. F.Bahçe, 2009-10’daki Dörtlü Final’de Cannes’ı yenip finalde İtalya’nın Bergamo takımına 3-2 yenilerek Avrupa ikincisi oldu.
   </p>
   <p>
    Kanarya, 2010-11 sezonunda takımın başına Brezilyalı Ze Roberto’yu getirdi. Bayanlar Avrupa Şampiyonlar Ligi Dörtlü Finali, F.Bahçe’nin önderliğinde İstanbul’da düzenlendi. Dörtlü finalde iki Türk ekibi Fenerbahçe Acıbadem ile Vakıfbank Güneş Sigorta Türk Telekom’un yanı sıra Azerbaycan’ın Rabita Bakü ve İtalya temsilcisi Savolini Pesaro yer alıyordu. Vakıfbank Güneş Sigorta Türk Telekom, dörtlü finale yenilgisiz gelen tek takımdı. Statü gereği aynı ülkenin takımları finalde karşılaşamayacağından F.Bahçe ile Vakıfbank ilk maçta eşleşti. Baştan sona nefeslerin kesildiği final gibi bir maç oldu. Müsabakayı 3-2 kazanan Vakıfbank adını finale yazdırdı. Temsilcimizin finaldeki rakibi Azeri takımı Rabita Bakü’ydü. Vakıfbank, set vermeden Avrupa’nın voleyboldaki en önemli kupasını Türkiye’ye getiren ilk Türk takımı oldu. Üçüncülük maçında ise F.Bahçe Acıbadem, İtalyan ekibi Scavolini Pesaro’yu 3-1 mağlup etti.
   </p>
   <p>
    Vakıfbank Güneş Sigorta Türk Telekom, bu başarısıyla Avrupa’daki üçüncü kupasını kaldırıyordu. Temsilcimiz, 2004’te Top Teams Kupası’nı, 2007’de ise yine Challange Kupası’nı kazanmayı başarmıştı.
   </p>
   <p>
    F.Bahçe’nin 2011’de yüzünü güldüren ise Katar’ın başkenti Doha’da yapılan Dünya Bayanlar Kulüplerarası Voleybol Şampiyonası’ydı. Temsilcimiz, şampiyonada tüm rakiplerini yenerek finale yükseldi. Finalde ise Brezilya ekibi Sollys Osasco takımını 3-0 yenerek dünya şampiyonu oldu.
   </p>
   <p>
    F.Bahçe, futboldaki şike soruşturması sürecinde M. Ali Aydınlar’la ters düştüğü için Acıbadem Grubu ile olan sponsorluk anlaşmasını iptal etti ve Universal Grubu ile anlaştı. Sezona dünya voleybolunun önemli isimlerinden ABD’li Logan Tom, Brezilyalı orta oyuncu Fabiano Claudino ve Koreli yıldız Yeon Koung Kim’i transfer ederek başlayan Fenerbahçe Universal, Aroma Bayanlar Voleybol 1. Ligi’nde oynadığı 22 maçın tamamını kazanırken, Avrupa arenasında yaptığı 12 maçta 11 galibiyet alarak oldukça başarılı bir performans ortaya koydu. Sarı-lacivertliler, ‘Dörtlü Final’e üst üste 3. kez katılıyordu. Bakü’deki turnuvada F.Bahçe önce Rusya’nın Dinamo Kazan ekibini 3-1 ile geçti. Finalde ise Vakıfbank’ı eleyerek Bakü’ye gelen Fransa’nın RC Cannes takımını 3-0 mağlup ederek Avrupa şampiyonu oldu.
   </p>
   <p>
    Voleybolda Türkiye’ye ilk Avrupa kupasını getiren ekip, Eczacıbaşı’ydı. 1999’da Bursa’da yapılan Kupa Galipleri Kupası Dörtlü Finali’nde İtalya’nın Cermagica Reggio Emilia takımını finalde devirmeyi başaran Eczacıbaşı, Türkiye’ye voleybolda ilk Avrupa kupasını kazandırmıştı.
   </p>
   <p>
    Sponsor sayesinde büyük başarılara imza atan bir ekibimiz de Arkas Erkek Voleybol Takımımızdı. Filedeki geçmişi 10 yıl bile olmayan Arkas, 2008-09’da Challenge Kupası’nı alarak voleybolda Avrupa kupaları tarihinde şampiyonluk kazanan ilk Türk erkek takımı oldu. Aynı kupada 2010-11’de ikinci olan Arkasspor, bu sezon ise ülkemizi Avrupa Şampiyonlar Ligi’nde temsil etti ve Dörtlü Final’e de yükselen ilk Türk ekibi oldu. Arkas, Polonya’da düzenlenen Dörtlü Final’de ev sahibi ülkeden Skra Belchatow ve İtalya’dan Trentino Planet’e 3-0 yenilerek organizasyonu 4. sırada tamamladı.
   </p>
   <p>
    Bu sezon Kadınlar CEV Kupası’nda ülkemizi temsil eden G.Saray da tarihî bir başarıya imza attı. Sarı-Kırmızılı takım, bu kupada final oynama hakkı kazanan 3. Türk kadın takımı oldu. Daha önce 1993’te Eczacıbaşı, 1996’da ise Emlakbank final oynamış, her iki ekip de ikincilikle yetinmişti. G.Saray, finalde İtalyanların güçlü takımı Yamamay ile karşılaştı. İstanbul’daki ilk maçı 3-1 kazanan ekibimiz rövanş için büyük avantaj sağladı. Dergimiz yayına hazırlanırken rövanş maçı oynanmamıştı.
   </p>
   <p>
    Türk voleybolu son yıllarda millî takımlar bazında da önemli başarılara imza attı. En ciddi başarı, 2003’te Ankara’da düzenlenen Avrupa Bayanlar Voleybol Şampiyonası’nda yaşandı. Finale yükselen millîler, Polonya’ya 3-0 yenilerek ikinci oldu. Türk voleybol tarihinin en iyi derecesi olan bu başarı, gözleri bir anda voleybola çevirdi. Filenin Sultanları, 2010’da ise Japonya’da dünya 6.sı olmayı başardı. Türkiye, 2011 Avrupa Şampiyonası’nda ise 3. oldu. Aynı yıl Ankara’da düzenlenen Dünya Yıldız Kızlar Voleybol Şampiyonası’nda ise Türkiye, finalde Çin’i 3-0 yenerek şampiyonluğa ulaştı.
   </p>
   <p>
    Arka arkaya gelen bu başarılar, sponsor şirketleri daha bir iştahla voleybola itmeye başladı. Bugün sponsorlar sayesinde Türkiye Voleybol Federasyonu’nun yanı sıra bayan ve erkek liglerinde mücadele eden toplam 24 takımın bütçesi 200 milyon lirayı buluyor. 2011’de voleybola 30’dan fazla şirket yatırım yaptı. Voleybol Federasyonu Başkanı Erol Ünal Karabıyık, federasyonun 2006’da 2,6 milyon liralık bütçesi olduğunu ama bugün bu rakamın 40 milyon liraya ulaştığını anlatıyor. Federasyonun sponsor sayısı da 13’ü buldu.
   </p>
   <p>
    Erkek ve bayan kategorilerindeki 24 takımdan 13’ünde şirket ismi yer alıyor. 6’sında şirketlerin isim sponsorluğu var. 7 takım ise yalnızca şirket adıyla mücadele ediyor. Belediyelerin liglerde 7 takımı bulunuyor. Türkiye’de voleybola son yıllarda en büyük yatırımı bankacılık sektörü yaptı. Ligde Vakıfbank, Halkbank, Ziraat Bankası ve İller Bankası’nın takımları bulunuyor.
   </p>
   <p>
    Voleyboldaki başarının ardında kulüplerin kurumsallaşmasının da önemi büyük. Kulüpler profesyonel yöneticilere sahip. Kurumsallığı gören şirketler de voleybola yatırım yapmaya devam ediyor.
   </p>
   <p>
    Türkiye’yi gelecek yıl kadınlarda 3, erkeklerde ise 2 takım Şampiyonlar Ligi’nde direkt temsil etme hakkı kazandı. Mayısta ise 2012 Londra Olimpiyatları için millî takımlarımızın eleme maçları var. Şimdi, Türk voleybolunun önündeki en önemli hedef, olimpiyatlara katılmak.
   </p>
   <p>
    <img alt="" height="527" src="http://web.archive.org/web/20120613182344im_/http://medya.aksiyon.com.tr/aksiyon/2012/04/02/behram.png"/>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32230-turk-voleyboluna-sponsor-pasi.html), [web.archive.org (arşiv bağlantısı)](http://web.archive.org/web/20120613182344/http://www.aksiyon.com.tr:80/aksiyon/haber-32230-turk-voleyboluna-sponsor-pasi.html)
