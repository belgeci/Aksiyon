# Bu sefer sokaklar çok farklı

*Behram Kılıç 2015.05.26*

<div class="pNewsDetailMainContent ctx_content" itemprop="articleBody">
 <blockquote>
  <p>
   Eski millî futbolcu Saffet Sancaklı, bir aksilik olmazsa 8 Haziran’da Meclis’te. “Sokakta gördüğümü söyleyeyim; AKP büyük düşüş yaşayacak, kesin. MHP de büyük bir patlama yapacak. Bu da kesin.” diyor.
  </p>
 </blockquote>
 <p>
  7 Haziran seçimleri için spor camiasından birçok isim aday oldu. Bir zamanların yıldız futbolcusu, şimdilerin FIFA menajeri Saffet Sancaklı da onlardan biri. 2011’de MHP’den İstanbul 2. Bölge 5. sıra milletvekili adayıydı. 2014 yerel seçimlerinde Kocaeli Büyükşehir Belediye Başkanlığı için yarıştı. Şimdi ise MHP’nin Kocaeli’ndeki listesinin en tepesinde Meclis’e gitmek için çalışıyor. Çok büyük bir aksilik olmazsa Meclis’teki yeri hazır.
 </p>
 <p>
  Sancaklı, mahalle mahalle, ilçe ilçe dolaşıyor. MHP’lilerin dışında diğer partilere oy verenler de onunla fotoğraf çektiriyor. Beşiktaş, F.Bahçe, G.Saray’da oynayan ilk futbolcu olması, Kocaelispor formasını yıllarca terletmesi onu herkesten bir adım öne çıkartıyor. Kimileri ‘vekilim’, kimileri ‘başkanım’, kimileri de ‘kaptanım’ diye sesleniyor.
 </p>
 <p>
  Futbolu 1999’da bırakan Sancaklı, başlangıçta hiç düşünmediği siyasete 2010’da giriyor. MHP lideriyle Ankara’da bir araya geldiklerini, Devlet Bahçeli’nin bu görüşmede kendisini etkilediğini ve partiye davet ettiğini, zaten önceden beri MHP’ye gönül bağı olduğu için de bu daveti kabul ettiğini anlatıyor. “Neden MHP?” sorumuza ise şöyle cevap veriyor: “Atalarımız Türklüğü ve İslâmiyeti yaymak için Karaman’dan Balkanlar’a göç etmiş. Daha sonra da Balkanlar’dan Türkiye’ye, üstelik bütün mal varlıklarını Sırplara bırakarak dönmek zorunda kalmışlar. İki kere vatan kaybeden bir soydan gelen kişi olarak; 46 yıldır vatan, millet, bayrak, ezan diyen MHP’ye gönül vermeyeyim de kime gönül vereyim?”
 </p>
 <p>
  Bu onun üçüncü seçimi. Sokakları iyi tanıyor. Cumhurbaşkanlığı seçiminde Ekmeleddin İhsanoğlu için de çalıştığını hatırlatarak “Bu seçimde sokak çok farklı. Diğer 4 seçimde buna benzer bir atmosfer yoktu. MHP lehine garip bir sonuç çıkacak.” diyor.
 </p>
 <p>
  Sancaklı, partisi adına çalışmaların çok iyi gittiğini, Kocaeli’nin 11 vekil çıkarttığını, daha önce MHP’nin buradan bir vekilini Meclis’e gönderdiğini, bu kez sayının artacağını söylüyor. Ona göre Türkiye’nin artık MHP’li bir iktidara ihtiyacı var. AKP’nin ekonomide, dış politikada, eğitimde, sporda çuvalladığını, çözüm süreci adı altında ülkeyi bölmeye doğru gittiğini iddia ediyor: “Hükümet dönülmez bir bataklığa girdi. Çırpınıyor. Bizim listelere bakarsanız sayın genel başkanımız hükümet kurar gibi liste yaptı. MHP’nin ülkemizin refahı için bu seçim iktidar olması gerek.”
 </p>
 <p>
  Saffet Sancaklı, aynı zamanda MHP’nin Merkez Yönetim Kurul (MYK) üyesi. Birinci sırada olmasını doğal karşılıyor. Zira 2010’da Bahçeli’nin ‘sahada olmalısın’ sözlerinin ardından, 2011’de Ankara’da rozet takma töreni gerçekleşti. Salondaki kalabalığın kendisine gösterdiği ilgi parti içindeki popülaritesini artırdı. 2011’de İstanbul’dan aday oldu. 2012’de partinin 75 kişilik MYK’sına girdi. Sonrasında Bahçeli 75 kişiden 40’ını değiştirdi. O yine listede kendine yer buldu.
 </p>
 <p>
  Sohbetimiz sırasında ısrarla siyasete bir şeyler almak için değil, vermek için girdiğini dile getiriyor. Ona göre vekilliğin üç avantajı var: Biri dokunulmazlık, vizesiz pasaport ve 10-15 bin lira maaş: “Benim zaten dokunulmazlığım var. Kimseyle problemi olmayan dokunulmazdır. FIFA menajeriyim, seyahat özgürlüğüne sahibim. 10-15 bin lira için de Ankara’ya gidecek biri değilim. Niyetim sistemi değiştirmek. Onun için buradayım.”
 </p>
 <p>
  Mesela, üç büyüklerde oynamasına, millî formayı terletmesine, Süper Lig’de 130 gol atmasına rağmen Futbol Federasyonu seçimlerinde oy kullanamadığını, bu sistemi değiştirmek için bile siyasete girilebileceğini belirtiyor. Onun siyasette nihai hedefi ise Spor Bakanlığı. Muhtemel bir MHP’li koalisyonda ya da MHP iktidarında adı Spor Bakanlığı için konuşulacak isimlerin başında geliyor. Bahçeli’ye bu hedefinden de bahsetmiş. Bahçeli de ona yeşil ışık yakmış. Hükümetin spor politikalarını çok başarısız buluyor. “Hiçbir doğruları yok ki.” diyor.
 </p>
 <p>
  AKP’nin spordan anlayan, sporu bilen isimleri bakan koltuğuna oturtmadığını, bırakın spordan anlamayı doğru dürüst spor dahi yapmayan, başbakanın özel kalemi gibi biatçı isimlere makam verildiğini, bu isimlerin de ülke sporunu ileriye taşıyamadıklarını söylüyor. Son iki olimpiyatın Türk sporu açısından da başarısız geçtiğini, madalya alan bazı sporcuların da yurtdışından getirtilenler olduğunu anlatıyor: “Türk gençliğini paramparça ettiler. Alkol, uyuşturucu kullanma yaşı 11’lere düştü. Boşanma oranları evlenme oranlarının üzerinde. PTT Genel Müdürü, Tenis Federasyonu Başkanı. Hayvanat Bahçesi Müdürü, TÜBİTAK’ta.”
 </p>
 <p>
  Tam da bu noktada söz, 2011 seçimlerinden birkaç gün sonra İstanbul’da bir alışveriş merkezinde karşılaştığı Hakan Şükür’e geliyor: “O gün Hakan bana ‘Abi seçilemediğine üzüldüm.’ dedi. Ben de ‘Üzülme, sen seçildin. Bizim siyasetten beklentimiz yok. Spora hizmet etmek istiyoruz. Şimdi sen bunu yapacaksın. Tayyip Bey’e gideceksin, Spor Bakanı olmak istediğini söyleyeceksin.’ dedim. O da bana ‘Yapmazlar.’ dedi. Sonra o bakan olmadı biliyorsunuz. Ama olması gerekiyordu. Zira spor konusunda 550 milletvekilinin 549’u susacak, Hakan konuşacak. O Meclis’te sporu hangi vekil onun kadar iyi bilebilir?”
 </p>
 <p>
  Konu spor olunca Sancaklı’nın soruları hiç bitecek gibi değil. “Futbolda dünya üçüncüsü olan Türkiye bugün nerede?’ diye soruyor şimdi de. Kulüplerin yönetiminde AKP’ye yakın isimlerin bulunduğunu, futboldan gelenlere yer verilmediğini, hükümetin Passolig ile taraftarları kontrol altına almak istediğini ardı ardına sıralıyor kaptan. Passolig’e ayrı bir paragraf da açıyor: “Hükümet tribünlerde tepki olmasından çekindi. Zira Gezi olaylarında bunu gördüler. Şimdi koskoca statlara ancak 3 bin kişi gidiyor.”
 </p>
 <p>
  AKP’nin iktidarını sürdürmek istediğini, ne spor, ne gençlik, ne de millî eğitimdeki sorunların bunları pek ilgilendirmediğini ifade eden Saffet Sancaklı, “Bakın, son üniversite imtihanında 400 bin öğrenci matematikten sıfır çekti. Böyle bir millî eğitim sistemi olur mu?” diye soruyor.
 </p>
 <p>
  Konuyu tekrar Kocaeli’ne ve ildeki çalışmalarına getiriyoruz. Türkiye’nin yaşadığı problemlerin aynısını Kocaeli’nin de yaşadığını belirtiyor. 17 bin sanayi kuruluşunun olduğu bu ilimizde işsizliğin yüzde 40 civarında olduğunu iddia ediyor. Ona göre halkın geçim problemi de büyük. Neredeyse borcu olmayan vatandaş yok.
 </p>
 <p>
  Sancaklı, ülkenin sorunlarına çok kafa yoruyor. MHP’nin kırmızı çizgileri onun da öncelikleri. Hükümetin terör konusunda Türkiye’yi bölünme noktasına getirdiğini, bebek katili ile Türkiye’nin geleceğini tartıştığını, komşularla problemler yaşadığını ama artık halkın da bu yanlışları gördüğünü düşünüyor: “İş yapan esnaf çekini ödeyemez hâle geldi. Tayyip Bey’in başkanlık sevdası ve kaç çocuk doğuracağına kadar halka baskı yapması milleti bıktırdı. Bir İçişleri Bakanı vardı ‘Ben bu anayasayı tanımıyorum’ diyebilen. İnsanlar bütün bu tavırları görüyor. Şimdiye kadar sustular. Ama bu seçimde susmayacaklar.” AKP için ‘Çalıyor ama çalışıyor’ diyenlere de kızan Sancaklı, halka bir çağrıda bulunuyor: “Bizi iktidar yapın, 8 Haziran’dan itibaren bunlara çaldıklarının hesabını soralım.”
 </p>
 <p>
  AKP’nin halkı kutuplaştırdığını, sokakta bunun hissedildiğini de anlatan Sancaklı, “Eskiden kimse kimseye düşman değildi. Kaybeden kazananı alkışlardı. Şu an böyle bir tablo yok.” diyor.
 </p>
 <p>
  Sohbetimizin sonuna doğru 7 Haziran’da partilerin alacağı oy oranları için bir tahminde bulunmasını istiyoruz. Rakam vermekten ısrarla kaçınıyor: “Sokakta gördüğümü söyleyeyim. AKP çok büyük düşüş yaşayacak, kesin. MHP de çok büyük bir patlama yaşayacak. Bu da kesin.”
 </p>
</div>


Kaynak: [www.aksiyon.com.tr](http://www.aksiyon.com.tr/secim/bu-sefer-sokaklar-cok-farkli_551009), [web.archive.org (arşiv bağlantısı)](http://web.archive.org/web/20151214113809/http://www.aksiyon.com.tr/secim/bu-sefer-sokaklar-cok-farkli_551009)
