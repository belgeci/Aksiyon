# İngilizce bilseydim dünya karatesinin başına geçerdim

*Behram Kılıç 2011.09.26*

<font class="agenda2NewsSpot">
 Sporculuk, antrenörlük ve nihayetinde Karate Federasyonu başkanlığı… Sayesinde Türk karatesi altın çağını yaşıyor. Sırada Dünya Karate Federasyonu başkanlığı var ama…
</font>
<font class="newsDetail">
 <p>
  Uzun yıllar karate ile uğraştı. Kısmen başarılıydı. Sonrasında antrenörlük yaptı, çalıştırdığı takımlar hep kürsüdeydi. Nihayetinde Karate Federasyonu başkanlığına seçildi ve sayesinde Türk karatesi altın çağını yaşıyor. Şimdi hedefi daha da büyük. Esat Delihasan, basamakları teker teker çıkan bir isim. Kendisiyle sıra dışı hayatını ve bundan sonraki hedeflerini konuştuk. Hikâyesi biraz tanıdık. Hareketli bir çocuktur. Babasına ait marketin bodrum katında bir karate salonu vardır. Aslında boks ve basketbola daha meraklıdır ama kader onu hayata tutunmaya çalıştığı bu günlerde söz konusu marketin altındaki salona sürükler. Yıl 1984’tür. Aynı zamanda markette de çalışıyordur. Öğlen arası yemek yemez, antrenmana gider, tüm boş zamanlarını salonda geçirir. Bu azmi başarıyı da beraberinde getirir. 1988’de milli takıma seçilir. Aynı yıl yapılan Dünya Karate Şampiyonası’nda dünyanın en iyi 8 sporcusundan biridir. Defalarca ulusal ve uluslararası turnuvalarda dereceler elde eder. Ancak milli takımda pek parlak bir kariyeri yoktur. Bu durumu kontrol edilmesi zor bir sporcu olmasına bağlar: “Kendimi müsabakalara fazla kaptırıyordum. Bazen durmam gerekiyordu ama duramıyordum. Bu yüzden dünya ve Avrupa şampiyonlukları elde edemedim.”
 </p>
 <p>
 </p>
 <p>
  Karate ve market beraber gider ama yaşı da askerlik çağına gelmiştir. 1993’te askere gider. Dönüşte ise bir karar vermek zorundadır. Ya iş, ya karate... Birkaç arkadaşı ile birlikte İstanbul Büyükşehir Belediyesi’nin yolunu tutar. Belediye, tekvando takımı kurmuştur. Arkadaşları ile birlikte zamanın İstanbul Büyükşehir Belediyesi Spor AŞ Genel Müdürü Mehmet Atalay’a ‘karate takımı’ kurmaları için ricada bulunur. Atalay’dan kendilerine sahip çıkmasını ister. Ve zamanın en iyi karatecilerini belediye takımına kazandıracaklarını da vadeder. Delihasan ve arkadaşları Atalay’ın desteğini alır. Böylelikle karateye devam eder. 1994’te İstanbul Büyükşehir Belediyesi’nin karate takımındadır.
 </p>
 <p>
 </p>
 <p>
  Takım kurulur kurulmaz Avrupa Kulüpler Şampiyonası’na giderler. Finalde kaybederler. Esat Delihasan o şampiyonada 3. turda sakatlanır. Geri kalan turlarda arkadaşlarına taktikler verir. Onun bu duruşu Atalay’ın dikkatini çeker. Ve Atalay genç yaşında Delihasan’a ‘takımın hocası ol’ der. Esat Delihasan bu teklife 6 ay karşı koyar. Ama sık sık sakatlandığı bu dönemde Atalay’a ‘altyapılarla da ilgilenmek şartıyla teklifinizi kabul ediyorum’ der.
 </p>
 <p>
 </p>
 <p>
  Kendi deyişiyle zoraki antrenörlüğe başlar. Daha bir aylık antrenörken takımını Türkiye Şampiyonası’na götürür. Grup finalinde karşısına yetiştiği kulüp çıkar. Rakip takımda kardeşi de vardır. Hatta kardeşi orada olduğu için kendi takımından bir sporcusu Delihasan’ın verdiği taktikleri dinlemez. Hocasının, kardeşini tutacağını düşünür. Ama bu sporcu müsabakada 3-0 geriye düşünce, Esat Delihasan’ın taktiklerini uygular ve skor 3-3 olur. Delihasan, ‘takıma kendimi kabul ettirmemde o müsabakanın büyük önemi vardır’ diyor.
 </p>
 <p>
 </p>
 <p>
  Sonrasında Avrupa şampiyonalarına ve uluslararası birçok turnuvaya katılırlar. Onlarca derece elde ederler. Artık başarılı bir hocadır. Bu başarısından dolayı 2003’te zamanın federasyon başkanı ona milli takım antrenörlüğünü teklif eder. Daha önce de 3 kez bu teklif kendisine edilmiştir ama istediği şartlar oluşmadığı için geri çevirmiştir. O sıralar yurtdışından da teklifler alır. Kuveyt’ten aldığı teklif oldukça ciddidir. 2003’te tek sorumlu olmak şartıyla milli takım hocalığını kabul eder. Erkek ve bayan tüm kategorilerdeki takımlar ona verilir.
 </p>
 <p>
 </p>
 <p>
  Milli takımın başında ilk katıldığı organizasyon, Dünya Ümitler Şampiyonası’dır. 4 sporcusu finalde kaybeder. Sonra Gençler Avrupa Şampiyonası’na giderler, o güne kadar elde edilen en iyi derecelerle dönerler. Ardından bayanlar ve erkeklerde Büyükler Avrupa Şampiyonası’nda milli takımlar kürsüye çıkar. Sporcuları adeta madalya canavarı olmuştur. Bu böyle devam eder. Her sene yapılan şampiyonalarda madalya rekorları kırılır. 2006’da milli takım erkeklerde Avrupa şampiyonu olur. Aynı yıl ramazan ayında yapılan Dünya Şampiyonası’nda elde edilen 1 altın madalya Delihasan’ın moralini bozar. Ancak milliler 2007’deki Avrupa Şampiyonası’nda 6 finalle tarihî bir rekor kırar. Milliler, Esat Delihasan’ın hocalığında kumite dalında dünyada söz sahibidir. Lakin o yıllarda kata dalında madalya alınamıyordur. 2007’den sonra bu dalda da madalyalar gelmeye başlar. Milli takım antrenörlüğü döneminde de birçok ülkeden teklif alır. Bir ülke, kendisine 100 bin dolar transfer ücreti, her madalya için ekstra 150 bin dolar para teklif eder ama o gitmez. “Bazen bir şeyleri burada başarmak gerekiyor.” diyor. Antrenörlük hayatı boyunca dünya ve Avrupa şampiyonalarında 23 kupa kazanır. Bu, Türkiye’de belki de kimseye nasip olmayacak bir başarıdır.
 </p>
 <p>
 </p>
 <p>
  2008’in sonunda karateye verdikleri, ortaya koyduğu özveri ve milli takımın aldığı madalyaların çokluğu karate camiasında da büyük takdir görür ve ona federasyon başkanlığı teklifi yapılır. O ise antrenörlük yapmak ve sahada kalmak istiyordur. Ama arkadaşları ısrarlıdır. Ona “Bu işi senin yapman gerekiyor. Çünkü başarılısın ve sorunları biliyorsun. Üstelik herkesle de aran çok iyi.” derler. Delihasan ise mevcut başkanın devam etmesini istiyordur. Ama federasyon başkanının o dönemki hareketleri ve güvensizliği onun da canını sıkar. Bir-iki toplantıdan sonra ikna olur. Adaylığa karar verir ve bu kararını nezaket gösterme adına ilk kez de mevcut federasyon başkanıyla paylaşır. Kimseyle pazarlık yapmaz. Kendisine oy versinler diye kimseye de yemek ısmarlamaz. Federasyon başkanı karşısına çıkmaz. Onun desteklediği bir adaya karşı seçimi Esat Delihasan kazanır.
 </p>
 <p>
 </p>
 <p>
  İlk sözü, ‘kişilere değil, karateye hizmet edeceğim’ olur. Başkan olduktan sonra kim ne organizasyon yapmak istiyorsa bu organizasyonların tümüne destek verir. Kulüplere yardımda bulunur. Türkiye’yi 11 bölgeye ayırır. Yerel yöneticilerin, basının dikkatini karateye çekmeye çalışır. Bol bol organizasyon düzenler: “Bazı illerde sporcu var, hakem yok; bazı illerde hakem var, sporcu yok. Bunları bir araya getirecek organizasyonlar yaptık. Bu çalışmaların sonucunda 2 yılda tam 23 bin yeni lisanslı sporcumuz oldu.”
 </p>
 <p>
 </p>
 <p>
  Lisans çıkartmaya da bir düzen getirir. 4 ay kesintisiz spor yapana lisans çıkartır. Karateyi Türkiye’ye yayar. G.Antep’ten, İzmir’den, Edirne’den, Erzurum’dan madalya kazanan sporcular çıkar. Delihasan, “Şu an 100 bin civarında lisanslı sporcumuz var.” diyor: “Ama bu bizim kayıt altına alabildiklerimiz. Kayıt dışı da tahminimiz 400 bine yakın kişi karate ile uğraşıyor.”
 </p>
 <p>
 </p>
 <p>
  Delihasan, karateyi Türklerin yapısına uygun bir spor dalı olarak görüyor. Bu yüzden lisanslı sporcu sayısını daha da artıracaklarını iddia ediyor. Bugün Türkiye’de 1200’ün üzerinde kulüp faal, bu kulüplerin 420’si federasyona kayıtlı. Türkiye şu an karatede dünyanın en iyi 5 ülkesinden biri. 42 yaşındaki Esat Delihasan, bir dönem daha seçimlerde aday olmayı düşünüyor.
 </p>
 <p>
 </p>
 <p>
  Kendisi, borcu olmayan bir federasyonun başkanı. Üstelik geçen yıl 68 organizasyon yapmayı da başardı. Yine göreve geldiğinde yakın çevresine ‘toprağın üzerindeki betonu kaldıracağız, toprağa çok fazla bir şey atmasak bile bu toprak yeşerir’ demişti. Bu söylediklerini de yapmayı başardı. Tek üzüntüsü, ödül yönetmeliği. Karate, olimpiyatlarda yer alan bir spor dalı olmadığı için Gençlik Spor Genel Müdürlüğü’nün ödül yönetmeliğinden diğer sporcuların aldığı ödüllerin 5’te 1’i oranında yararlanabiliyor. 2013’te karatenin olimpiyatlara alınma durumunu bizimle paylaşıyor.
 </p>
 <p>
 </p>
 <p>
  Türk karatesinin gelmiş geçmiş en iyi sporcusu Haldun Alagaş hâlâ müsabakalara çıkıyor. Esat Delihasan, Alagaş ile aynı dönemin sporcusu. Bu azmine hayran; ancak Alagaş’ın artık karateye hoca ya da yönetici olarak hizmet etmesi gerektiğini düşünüyor: “Haldun, kendine çok iyi bakan bir profesyonel. Seçimde beni desteklememesine rağmen ben ona teklif yaptım. Karatenin bir değeridir. Ama kendisi yarışmayı daha uygun buldu ve dövüşmeye devam ediyor. Yıldız Aras’ı da milli takım hocası yaptık. Bu değerlerin bize bu kulvarlarda hizmet vermesi gerektiğini düşünüyoruz.”
 </p>
 <p>
 </p>
 <p>
  Esat Delihasan aynı zamanda Dünya Karate Federasyonu’na da üye. Seçimlerde en çok oy olarak üye olan kişi oldu. Türkiye’deki çalışmaları orada da takdir görüyor. Zaman zaman Avrupa’daki birçok arkadaşı ona Dünya Karate Federasyonu Başkanlığı için aday olmasını söylüyor. “İngilizcem iyi değil. Eğer İngilizcem olsaydı, aday olur ve büyük bir ihtimalle de kazanırdım.” diyor.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30595-38-ingilizce-bilseydim-dunya-karatesinin-basina-gecerdim.html), [web.archive.org (arşiv bağlantısı)](http://web.archive.org/web/20111221235112/http://www.aksiyon.com.tr:80/aksiyon/haber-30595-38-ingilizce-bilseydim-dunya-karatesinin-basina-gecerdim.html)
