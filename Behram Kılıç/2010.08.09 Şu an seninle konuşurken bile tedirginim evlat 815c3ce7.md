# Şu an seninle konuşurken bile tedirginim evlat

*Behram Kılıç 2010.08.09*

<div class="pNewsDetailMainContent" itemprop="articleBody">
 <p>
  23 yıl Cumhuriyet Gazetesi’nde çalışan Cem Atabeyoğlu ile 27 Mayıs ve 12 Eylül darbelerini konuştuk. Yılların gazetecisi, onca yıl geçmesine rağmen darbe dönemlerinden öylesine etkilenmiş ki…
 </p>
 <p>
  <p class="MsoNormal">
   Söyleşimiz bittiğinde onca ilerlemiş yaşına rağmen nezaket gösterdi ve bizi evinin kapısına kadar uğurladı. Arkamızdan da sıkıca tembihledi: “Galiba biraz sivri konuştum. Söylediklerimi yumuşat olur mu evlat!”
  </p>
  <p class="MsoNormal">
   Yaklaşık 4 saat süren görüşmemizin ardından bu rica ile uğurlandığımda nasıl üzüldüğümü anlatamam. “Nasıl bir korkudur bu?”, “Bu insanlar ne yaşadılar ki hâlâ korkuyorlar?” şeklindeki sorular ve daha niceleri birer şimşek gibi kafamda çaktı durdu. “Biz bir şeylerin farkında değiliz galiba” dedim kendi kendime. Ya da bir şeyleri bizlere tam anlatmadılar. Anlatamıyorlardı. Onu yaşadım bu söyleşi boyunca.
  </p>
  <p class="MsoNormal">
   Müsaadenizle konuya gireyim. Türk basınına yıllarını vermiş, bugüne kadar 41 kitap kaleme almış Cem Atabeyoğlu ile 27 Mayıs ve 12 Eylül’e dair anılarını konuşmak için randevulaştık. 86 yaşındaki Atabeyoğlu, daha çok spor camiasının tanıdığı bir isim. 1942 yılında Son Posta’da başladığı gazetecilik mesleğini, 1945-68 yılları arasında Cumhuriyet’te devam ettirmiş, Günaydın, Hayatspor dergisi ve Fotospor gazetesi gibi yayın organlarında çalışmış. Ancak onu farklı kılan unsur, özellikle Cumhuriyet’te çalıştığı yıllarda hafta içi polis-adliye muhabirliği yapması, siyasi partileri ve lider gezilerini takip etmesi, hafta sonu ise spor müsabakalarında görev yapması. Haliyle 27 Mayıs’ın yakın şahitlerinden. Üstelik 27 Mayıs darbesine destek veren Cumhuriyet Gazetesi’nde çalışan birinin o günlere dair söyleyecekleri çok daha kıymetli.
  </p>
  <p class="MsoNormal">
   Atabeyoğlu ile kızı Ayşe ile birlikte yaşadığı Levent’teki evinde bir araya geldik. Çeşitli sağlık sorunları ile uğraşıyor. Koltuğa oturur oturmaz başını işaret ederek ‘bir tek burası sağlam kaldı evlat’ diyor. Geçenlerde Fenerbahçeli Lefter’in torununun ziyarete geldiğini ve kendisinden Lefter’in hayatını kaleme almasını istediğini gururla paylaşıyor. Onca yaşına rağmen gazetecilik mesleğinin olmazsa olmazı ‘merak ve heyecanını’ yitirmemiş.
  </p>
  <p class="MsoNormal">
   Kısa bir peşrevden sonra kendisiyle çok iyi bildiği tarihe doğru bir yolculuk yapıyoruz. Konumuz, darbeler... Önce 27 Mayıs 1960’a gidiyoruz. Tek kelimeyle özetliyor: “Çirkindi.” Sonra daha da eskiye gidiyor: “1936’da İsmet İnönü’nün sporculara CHP rozeti takma şartı getirdiği davranış nasıl çirkinse, 27 Mayıs darbesinde yaşananlar da öyle çirkindi.”
  </p>
  <p class="MsoNormal">
   İşin spor boyutunu da ihmal etmiyoruz. “27 Mayıs’ı yapanlar, kulüp binasında Ağah Erozan ve Osman Kavrakoğlu’nun fotoğrafları var diye Fenerbahçe’ye düşman oldular.” diyor. Bu iki isim, Demokrat Parti milletvekili. 27 Mayıs darbesi sırasında özellikle İstanbul kulüplerinin idaresinde görev almış tüm Demokrat Partili yöneticiler, Yassıada’da yargılandı.
  </p>
  <p class="MsoNormal">
   Cem Atabeyoğlu, darbeden bir yıl sonra Fenerbahçe’nin deplasmanda Gençlerbirliği ile oynadığı maça da değiniyor. Bu maçın son dakikalarında sahanın karıştığını, hakem Muzaffer Sarvan’ın ise oyuncuları yatıştırmaya çalıştığını belirtiyor. Buraya kadar her şey normal; ama ya sonra? Atabeyoğlu, “Ancak saha kenarında benim İstanbul Erkek Lisesi’nde beraber okuduğum ve lisede ‘deve’ lakabı taktığımız darbe subaylarından Talat Bey, inzibatlara olay çıkardıkları için iki Fenerbahçeli oyuncuyu gösterdi ve ‘Atın bu ikisini dışarı’ diye emir verdi.” diyor. Ancak hakem Sarvan, buna itiraz ediyor ve oyuncular sahada kalıyor. Atabeyoğlu, ‘sıkıyönetimin adamı’ diye tanımladığı o günün Merkez Hakem Komitesi Başkanı Sulhi Garan’ın, maçın hakemi Muzaffer Sarvan’a hakemliği boyunca çektirdiğini dile getiriyor.
  </p>
  <p class="MsoNormal">
   Kendisine, bana göre, en can alıcı soruyu soruyorum: 27 Mayıs sonrası Cumhuriyet Gazetesi’nde çalışan bir basın mensubu olarak korku yaşadınız mı? “Cumhuriyet’te çalışıyordum ama Demokrat Partili Burhan Felek her gün masama gelir, beni ziyaret ederdi.” diye giriyor söze ve tarihi bir itirafta bulunuyor: “Haliyle ürkeklik yaşadık. Yassıada’ya düşenlere bakıyordum, adamlar sudan sebeplerle orada yargılanıyordu evlat.”
  </p>
  <p class="MsoNormal">
   Sonra gözlerini bir noktaya dikiyor. Söyleyeceği çok şey varmış ama konuşmuyormuş gibi bir yüz ifadesi sezinliyorum onda. Birkaç saniye sonra kaldığı yerden devam ediyor: “Akrabam Dr. Fahri Atabey de Yassıada’da yargılandı. Davayı ben de takip ettim. Suçu neydi biliyor musun? Adnan Menderes’in bir sevgilisi vardı ya, ona yardım etmek... Yardım dedikleri de doktor olduğu için kadının doğumunda bulunmak…” Evet, Fahri Atabey, Menderes’in sevgilisi Ayhan Aydan’ın doğumuna giren doktor. O sırada Zeynep Kamil Hastanesi’nin de başhekimi. “Mahkeme beraat verdi. Mahkeme Başkanı Salim Başol, ‘Dr. Fahri, son bir diyeceğin var mı?’ diye sordu. Atabey, ‘Var’ dedi: Türkiye Cumhuriyeti tarihinde bugüne kadar kurulmuş en yüksek mahkemenin huzurunda, kendini kadın ve çocuk sağlığına adamış biri olarak şunu söylerim ki aynı şartlarda aynı şeyi yapmakta hiç tereddüt etmezdim.”
  </p>
  <p class="MsoNormal">
   Cem Atabeyoğlu, devam ediyor: “Sana daha da acısını söyleyeyim mi evlat? Dr. Fahri Atabey’in kardeşi 3. Ordu’da komutandı. Onun ismi de Fahir Atabey’di. Öyle bir adamın yargılandığı davada sen nasıl tedirgin olmadan işini yapacaksın? Çekinmemeye imkân yoktu. Bak evlat sana bir şey söyleyeyim mi? Bugün dahi 27 Mayıs’ın insanları devlet düzeninde önemli mevkideler. İnan ki şu anda seninle konuşurken dahi rahat konuşamıyorum.”
  </p>
  <p class="MsoNormal">
   Tüylerim diken diken oluyor. Dedim ya baştan beri frenliyordu kendisini. Konuşuyordu ama derinlere inmiyordu. Kendisine, az önce anlattığı 27 Mayıs 1960’ın tam göbeğinde ‘Bugün olsa yine aynı şeyi yaparım’ diyen Dr. Fahri Atabey’in sözlerini hatırlatıyorum ve ‘Siz konuşmazsanız kimler konuşacak?’ diye soruyorum. Sitem ediyorum ama Atabeyoğlu ‘sen ne gördün evlat’ der gibi bana bakıyor. Ardından devam ediyor: “Bunlar, anlatırken üzüldüğüm olaylar. Şahit olmaktan dolayı ıstırap çektiğim olaylar. Öyle bir şey ki konuşuyorsun dert oluyor, konuşmuyorsun dert oluyor.”
  </p>
  <p class="MsoNormal">
   Ortamı dağıtmak için ‘O dönem bazı sporcuları da Demokrat Partili oldukları için cezalandırdılar’ diyorum. “Demokrat Parti’ye bağlı başkanları aldılar. Sporcuları almaları ne ki!” diye cevap veriyor. “Demokrat Parti’ye yakın hiç kimseye hoş bakılmıyordu o dönem. Onlara yakın herkes korku içindeydi.” sözleri de ona ait.
  </p>
  <p class="MsoNormal">
   Sonra sözü yakın tarihe, 12 Eylül’e getiriyorum. “12 Eylül’ü 27 Mayıs ile kıyaslandığımızda doğru dürüst darbe bile değildi.” diyor. Kenan Evren’in, Ankaragücü’nü 2. Lig’den 1. Lig’e çıkarmasını da normal karşılıyor. 12 Eylül Anayasası için oy kullanmamış. “12 Eylül 2010’da oy kullanacak mısınız?” diye soruyorum. Yine kullanmayacağını belirtiyor: “Halk evet derse evet mi olacak, hayır derse hayır mı olacak. Bu konuda emin değilim.” Ona göre CHP ve AK Parti, birlikte bu işi çözmeliydi. MHP’nin duruşunu ise anlayamıyor: “Şu anki MHP belli ki Türkeş’in yaptıklarına karşı çıkıyor. Halk Partisi iktidarında Alparslan Türkeş’in İstanbul Emniyeti’nde tırnakları söküldü. Bugün Alparslan Türkeş’i dahi inkâr ediyor bunlar. Vallahi her şey bir garip.”
  </p>
  <p class="MsoNormal">
   Üstüne basa basa hiçbir zaman politik bir duruş sergilemediğini söylüyor. Hatta başından geçen bir olayı da yeri gelmişken anlatıyor: “Birgün Bursa’dan dönerken Adnan Menderes yanıma geldi. ‘Cem bey’ dedi. ‘Sizi çok beğeniyorum. Partimize katılmanızı ve milletvekili olmanızı istiyorum’. ‘Adnan bey’ dedim, ‘Teveccühünüzden dolayı çok teşekkür ederim. Ama politikaya girmek istemiyorum’. O yine de ısrar etti: ‘Siz tarihçisiniz, millete çok faydanız olur.’ ‘Ama’ dedim, ‘Spor tarihçisiyim. Mesela sizin Altay’da futbol, Karşıyaka’da basketbol oynadığınızı biliyorum.’ Bu cevabım karşısında ‘Sizin bu meslekte daha faydalı olacağınız kesin’ dedi.”
  </p>
  <p class="MsoNormal">
   Cem Atabeyoğlu ile söyleşimiz bittiğinde evden nasıl ayrıldığımızı yazının girişinde sizlerle paylaştım. Ama şunu söylemeliyim: Cem Bey’in sözlerini yumuşatmadım. Zira konuştukları yeterince yumuşaktı…
  </p>
 </p>
</div>


Kaynak: [www.aksiyon.com.tr](http://www.aksiyon.com.tr/aktualite/su-an-seninle-konusurken-bile-tedirginim-evlat_527264), [web.archive.org (arşiv bağlantısı)](http://web.archive.org/web/20150401141256/http://www.aksiyon.com.tr/aktualite/su-an-seninle-konusurken-bile-tedirginim-evlat_527264)
