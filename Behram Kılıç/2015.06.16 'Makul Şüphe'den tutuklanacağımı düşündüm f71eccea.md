# 'Makul Şüphe'den tutuklanacağımı düşündüm

*Behram Kılıç 2015.06.16*

<div class="pNewsDetailMainContent" itemprop="articleBody">
 <p>
  Eurovision ve Türkçe Olimpiyatları’nın usta sunucusu Bülend Özveren, “Bu çocuklar sivil toplum kuruluşlarında, devlette görev almaya başlamış. Ülkemize muhabbet besliyor, aslan gibi de Türkçe konuşuyorlar, kötü mü bu?” diye soruyor.
 </p>
 <p>
  Tam 13 yıldır bahar ve yaz aylarımıza renk katan Türkçe Olimpiyatları, bu sene Uluslararası Dil ve Kültür Festivali adıyla dünyaya yayıldı, 20 ülkede gerçekleştirildi. Şölenlerin çoğunu Eurovision şarkı yarışmalarından tanıdığımız büyük usta Bülend Özveren sundu. 1943 doğumlu Özveren, ortaöğrenimini Saint Benoit Fransız Lisesi’nde, lise öğrenimini ise Galatasaray Lisesi’nde tamamlamış, İstanbul Üniversitesi Hukuk Fakültesi’nden mezun olmuş, yılların TRT spikeri. 1975’ten beri Eurovision şarkı yarışmasını Türkçe olarak sunan Bülent Özveren, 2005’ten beri, yani son 10 yıldır da Türkçe Olimpiyatları’nı ekranlarımıza taşıyor. Kendisiyle bu sene gurbete çıkan festivali ve olimpiyatlarda bugüne kadar neler yaşadığını konuştuk.
 </p>
 <p>
  -Bülend Bey, bu öğrenciler Türk okullarında okuyor. Siz de bir Fransız okulundan mezunsunuz? Yabancı bir okulda okumanın avantajı nedir?
  <br>
   Rahmetli babam iyi ki beni Fransız okuluna gönderdi. Fransızca çok önemli bir dil. İngilizce ve Almanca da öyle. Bugün doğal olarak Türk kültürü dışında bana en yakın kültür Fransız kültürü. Ben şunu savunuyorum: Tam sayısını bilmiyorum, 150 ülke mi ne? Tanzanyalısı, Papua Yeni Ginelisi, Tacikistanlısı, yani değişik dil, din, ırktan çocuklar benim burada Fransızca öğrendiğim gibi, oralarda benim güzel dilim Türkçe’mi öğreniyorlar. Artı benim kültürümü öğreniyorlar. Bunda ne yanlışlık var? Ne tuhaflık var? Dolayısıyla çok çok önemli bir iş yapılmış yurtdışında. Bu kadar büyük bir düzen sağlanmış, orada okuyan öğrenciler sivil toplum kuruluşlarında, devlette görev almaya başlamış. Kötü mü bu? Bu çocuklar ülkemize muhabbet besliyor, aslan gibi de Türkçe konuşuyorlar. Kötü mü bu?
  </br>
 </p>
 <p>
  -Gittiğiniz festivallere katılan çocuklarla konuşuyorsunuzdur, Türkçeleri nasıl?
  <br>
   Benim yaş grubum Türkçemizde hâlâ var olan ama yavaş yavaş kaybolmaya başlamış Arapça, Farsça kelimeleri kullanır. Bu çocuklarla da konuşurken böyle kelimeleri kullandığım oldu. Bir keresinde durdum, çocuklara sordum, ‘Ne demek istediğimi anladınız mı?’ diye. Anladıklarını gördüm. Bu çok önemli. Türkçeyi ‘Var ben gitmek’ gibi konuşmuyorlar, adam gibi Türkçe konuşuyorlar.
  </br>
 </p>
 <p>
  -Farklı ülkelerden çocuklar olmalarına rağmen aralarında müthiş bir muhabbet de oluşuyor…
  <br>
   Gelip görmenizi isterdim. Avrupa Birliği’nin başkenti Brüksel’deki son finalde gözümle gördüm. Ugandalısı ile Tacikistanlısı birbirlerine sarılıp ağlıyor. Bunun neresinde tuhaflık var Allah aşkına? Neresinde kötülük var?
  </br>
 </p>
 <p>
  -Bu çocukların sahnedeki mükemmel uyumu hakkında ne diyeceksiniz?
  <br>
   Eşim, bu sene Brüksel’deki finali evde ekrandan izledi. Ben programı sunduktan sonra Türkiye’ye döndüm, havaalanından eve geldim. Kapıyı açtı, iki eli havada bir vaziyette beni karşıladı. Teslim olursunuz ya, öyle bir şekilde. Hoş geldin bile demeden “Nasıl beceriyorlar Bülend?” diye sordu. Belçika Başbakanı oradaydı, Avrupa Konseyi’nin eski başkanı oradaydı, bakanlar, milletvekilleri oradaydı. Ben de kendisine “Nasıl oluyor bilmiyorum ama çok güzel oluyor.” dedim. Bu iş oluyor, hatta çok da iyi oldu bu seneki. Bazı insanlara mesajlar da gitti.
  </br>
 </p>
 <p>
  -Avrupa Parlamentosu Başkanı’nın mesajı gibi mi?
  <br/>
  Evet. AP Başkanı bu sene çok güzel bir mesaj gönderdi. Metin uzundu. Ben de ekranda okuyacaktım. Ama sonra metin uzun diye vazgeçildi gibi oldu. Ben metnin önemli olduğunu düşündüğüm iki paragrafını uygun bir arada okudum. Çünkü metin yapılan festivalin ruhuna çok uygundu. Orada bir cümle vardı, “AP himayesinde yapılmaktadır.” diye. Senin cumhurbaşkanın ve başbakanın ‘Hadi dışarı gidin’ diyor, orada ise adam bu organizasyona sahip çıkıyor. Bu çok önemli bir durumdu. Bir de program biterken “Bir saat 40 dakika sonra Türkiye’de seçim var.” dedim. “Hayırlısı.” dedim. “Yalnız bir dileğim daha var; o da şu:” dedim. “Umuyorum ki 14. Türkçe Olimpiyatları tekrar ülkeme döner.”  Mesaj gideceği yere gitti bence.
 </p>
 <p>
  -Organizasyonu 10 yıldır sunuyorsunuz. Nasıl tanıştınız, ilk nasıl başladınız?
  <br/>
  Çok iyi hatırlıyorum. Bir gün telefonum çaldı. Bana profesyonel bir işten bahsettiler. Türkçe Olimpiyatları’ndan o güne kadar haberim yoktu. Böyle bir olay var, sunar mısınız? Kabul ettim. Ama benim için profesyonel bir işti. Dünya Ticaret Merkezi’nin yanında bir mekânda sundum ilk. Bilmediğim için program başladığı hâlde tam olarak neyin olup bittiğini anlayamadım. Benim kültürümün dünyaya müspet anlamda yayılması için yapılmış bir organizasyon olduğunu yavaş yavaş fark etmeye başladım sonraki dakikalarda. Olayın içeriğini, anlamını, ne kadar önemli olduğunu fark ettikten sonra bunun içinde her zaman yer alırım dedim kendi kendime.
 </p>
 <p>
  -Ama bu güzelliği engellemeye çalışanlar da var…
  <br/>
  Geçen yıl ocak ya da şubat ayıydı. Evdeydim. Televizyon açıktı. Başbakan Tayyip Erdoğan bir yerde, bir mitingde konuşuyordu. Bu olimpiyatları kastederek ‘Bunu bir daha Türkiye’de yapsınlar da göreyim’ gibi bir söz söyledi. Bu sözü duyunca çok sinirlendim. Hemen telefona sarıldım. Organizasyonun sorumlularından Ahmet Bey’i aradım. “Ahmet” dedim, “Şimdi başbakan böyle böyle söyledi, bak kardeşim” dedim, “Bana ne görev düşüyorsa ben arkanızdayım sizin.” Çok sinirlendim o lafı duyunca. Senin ne hakkın var bu olimpiyatları yasaklamaya? Ha senin cemaatle, onunla bununla kavgan olabilir, o ayrı. Bu beni bağlamaz. Ama onu da terbiyeli yap. Bu şekilde yapma. Ama bu okul olayında, bu Türkçe Olimpiyatları’nda sonuna kadar bu işin içindeyim. Çağrıldığım sürece, keyifle, şerefle de içinde olacağım.
 </p>
 <p>
  -Özellikle bu sene bir korku yaşadınız mı bu organizasyonu sunduğunuz için? Hani…
  <br/>
  Katiyen komplo teorilerine fazla değer veren bir insan değilim. Fakat ilk defa, hayatımda ilk defa, Dortmund’daki gösteri bitti, otele geldim. Odama çıktım. Yatağa uzandım. “Yahu” dedim kendi kendime, “Acaba ben yarın Türkiye’ye ayak bastığımda, pasaporttan geçerken, makul şüpheli sıfatıyla, kenara çekilme ihtimalim olabilir mi?” Hayatımda ilk defa böyle bir düşünceye kapıldım. Bizi ne hâle getirmişler, düşün! Benim gibi akılcı yönden düşünen, katiyen safsataya önem vermeyen bir adam birdenbire “Acaba beni yarın çekerler mi kenara?” diye düşündü. Çünkü kenara çekildiğin takdirde bir sürü pislikle karşılaşacaksın, haksızlıklarla karşılaşacaksın, belki de hapishaneye bile yollayacaklar seni. Yapacak hiçbir şey yok. Senin oralarda 3-5 gün, 3-5 ay, 3-5 sene kalma ihtimalin var. Bunlar elhamdülillah bitti. Artık böyle bir tehlike yok. İlk defa hayatımda böyle bir şey düşündüm. Olabilir mi diye düşündüm. Ve endişe de ettim. “Bu yaştan sonra hapishanelerde ne yaparım?” dedim. Ve üstelik yaptığım kötü bir şey yok. Ülkem için son derece yararlı bir hizmet yapılıyor, Türkçe için son derece yararlı bir şey yapılıyor, insanlara sevgi, barış, kardeşlik aşılanıyor orada. Ben bunu görüyorum, gördüğüme göre de konuşuyorum, gördüğüm her şey müspet ve yararlı.
 </p>
 <p>
  -İş bulamama korkusu yaşadınız mı diyecektim.
  <br/>
  Hayır. Çünkü ben elhamdülillah ekonomik yönden herhangi bir ekstra işe mahkûm konumda değilim. Yani ben gidip herhangi bir TV’de program da yapabilirim. Belki TRT’den bir iş gelmez bana. Umurumda da değil. Zira TRT’de her yapacağımı yaptım. TRT’nin 50. Yıl Belgeseli’ni bile yaptım. Zaten TRT’yle o kadar iç içeyim ki insanlar bana “TRT’ci abi” derler. Ama TRT bana yarın öbür gün başka bir tavırla yaklaşırsa, umurumda değil. Ben sosyal demokratım, cumhuriyetçiyim. Ne olduğumu kendim de biliyorum, insanlar da biliyor. Hepsini atın kenara. Yapılan iş önemli. Ben yapılan işin içindeyim. Onu destekliyorum. Sonuna kadar da destekleyeceğim bu olimpiyatları.
 </p>
 <p>
  -Çevrenizden hiç tepki aldınız mı bugüne kadar?
  <br/>
  Sıfır. Yaptığın doğru diyorlar. Bakın Fransız okulunda okuduğunuz zaman Descartes’ın ‘akılcılık’ mantığını çaktırmadan kafanıza işlerler. Ben bir şey safsataysa dinlemem bile. İlgimi çeken bir konu var ise de sorularımı sorarım. Bu konuda sorularımı sordum, kendi kendime sordum, çevreme de sordum. Ve bu çok doğru, yararlı bir şeydir diye kesin kanaat getirdim. Bitti.
 </p>
 <p>
  -Sanat camiasının önde gelen isimleri önceki yıllarda olimpiyatlara daha çok destek veriyordu. Jüride yer alıyorlardı. Bu sene bunu pek göremedik. Sizce neden?
  <br/>
  Geçen sene Romanya’ya giderken jüride sıkıntılar oldu gibi. Ben Ali Kocatepe ve Bülent Osma ile konuştum. Hemen kabul ettiler. Ali ‘Ben bir sıkıntı yaşar mıyım?’ bile demeden hemen geldi. Ama başkası ‘Başıma bir iş gelir mi?’ diye düşünebilir. Ben bile bunu düşündüm Dortmund’da. Yaptığımın hiçbir sakıncası yok ama bir korku geliyor. O makul şüphe olayı var ya, felaket bir şey o. Ama artık onlar bitti.
 </p>
 <p>
  -Eski başbakan, şimdiki cumhurbaşkanının bu organizasyonu engellemesi dışında, bu okulları gittiği ülkelerde de şikâyet etmesine tanık olduk. Bunu nasıl karşıladınız?
  <br/>
  Bana tuhaf gelen şu: Tutarsızlıklara karşıyım. 2 sene önceye kadar bambaşka muhabbetle bu tarafa hayranlık duyduğunu söylüyordu Sayın Erdoğan ve AK Partili yöneticiler. Ben bunu İstanbul Türk Telekom Arena’daki olimpiyatta gördüm. Hatta o geldiği zaman oradaki kalabalığın ilgisini de gördüm. Bir şeyler oldu. Orası beni ilgilendirmiyor, siz gidin Sayın Fethullah Gülen Hocaefendi ile boğuşacaksanız boğuşun, kırmızı bülten çıkartacaksanız çıkartın, yetkiler sizde. Ama bu tarafta Türkiye için yararlı bir hizmet yapılıyor. Buna dokunma ya! Buna niye dokunuyorsun?
 </p>
 <p>
  -Türkçe Olimpiyatları’nı sunarken, şu birinci olur dediğiniz oluyor mu?
  <br/>
  Hayır, demedim. Çünkü çocuklar çok başarılı. Bu çocuklar; yabancı bir ülkede, yabancı bir mekânda, teknikte, ışıkta yabancıların olduğu bir ortamda sahneye çıkıyorlar. Zaman zaman provalarda aksaklıklar oluyor. Akşam program başladığında ise bir bakıyorum, bütün aksaklıklar gitmiş. 10 üzerinden 9 veriyorum. Hatta 10 üzerinden 10.
 </p>
 <p>
  -Geride kalan 10 yılda, sesi sizi en çok etkileyen çocuk hangisiydi?
  <br/>
  İnanın aklımda kimse yok. Ama İstanbul’da Haliç Kongre Merkezi’nde sekiz Ganalı çocuğun Karadeniz horonunu izlerken ağlamıştım.
 </p>
 <p>
  -Sunduğunuz programlar boyunca sizi en çok etkileyen olay bu muydu?
  <br/>
  Türk Telekom Arena’da yapılan gece de beni çok etkilemişti. Müthiş bir seyirci vardı. Geçen yıl Duesseldorf’taki yayın da müthişti.
 </p>
 <p>
  -Oradaydım. Ve bu nasıl oluyor demiştim, tıpkı sizi kapıda karşılar karşılamaz eşinizin dediği gibi.
  <br/>
  Evet. Ben de diyorum bu nasıl oluyor? Tacik ile Ugandalı beraber oynuyor, Amerikalı da onlara eşlik ediyor. Anladığım kadarıyla çok iyi sanat yönetmenleri var ve iyi niyetli çalışan bir öğretmenler topluluğu. Ve tabii ki Allah’ın inayeti…
 </p>
 <p>
  -Fethullah Gülen hakkında bilginiz var mı?
  <br/>
  Çok az. Sayın Gülen’in geceyle alakalı mesajlarını ben okuyorum. Bunun dışında arabamda bazen radyodan dinliyorum. Arada bir ekranda da görüyorum kendilerini. Anlattıklarından ona karşı herhangi bir olumsuz fikir oluşmuyor bende. Gizli bazı emelleri mi var, ben öyle bir şeye kapılmıyorum onu dinlediğim zaman. Ya da olimpiyatlarla ilgili mesajlarını okuduğumda... Barış, kardeşlik, sevgi, iyilik dostluktan bahsediyor. Ne var bunda? Dolayısıyla bakış açınız da müspet olmaya başlıyor ona karşı. Bu olaya katkılarına bakıyorum. En baştan en sona kadar herkesi tebrik ediyorum, böyle bir olayı meydana getirdikleri için.
 </p>
 <p>
  -Batılı misafirler de bu olimpiyatlara gelmeye başladı. Devlet adamları da…
  <br/>
  Evet. Brüksel’deki programda Belçika Başbakanı da oradaydı.
 </p>
 <p>
  -Onlar da bu tabloyu görünce hayranlık duyuyorlar.
  <br/>
  Başka ne duyabilirsin? Mesela bunu Letonyalı eğitimciler yapsın. Onların da hükümetle sorunları olsun. Onlar da bu sorunlardan dolayı festivali Türkiye’de yapmak istesinler. Ve bizim başbakanı, cumhurbaşkanını çağırsınlar. Bizimkiler de bu davete katılsın. Ne görecekler mükemmel bir olaydan başka? Belçika Başbakanı da bunu gördü ve konuştu. Ama senin başbakanın, cumhurbaşkanın ‘Buradan gidin, ne yaparsanız yapın!’ diyor. ‘Göreyim ne yapacaksınız?’ diyor. Oradaki adam ise gördüğünde beğeniyor ve destekliyor. Yapılan iş güzel. İnşallah gelecek sene Türkiye’de yapılır.
 </p>
 <p>
  -Olimpiyatların Türkiye’de yasaklanması dünyaya açılmalarına vesile oldu. Bu konuda neler söyleyeceksiniz?
  <br/>
  Doğrudur. Artık Türkçe Olimpiyatları değil ismi. Uluslararası Dil ve Kültür Festivali. Bu da doğru bir karar. Ama ben yine o isim unutulmasın diye çaktırmadan Türkçe Olimpiyatları Uluslararası Kültür ve Dil Festivali diyorum. Yürekten destekliyorum bu olayı. Seneye de dünyayı dolaşsın ama kapanışı Türkiye’de yapalım inşallah.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/makul-supheden-tutuklanacagimi-dusundum_551276), [web.archive.org (arşiv bağlantısı)](http://web.archive.org/web/20150721134923/http://www.aksiyon.com.tr/ust-manset/makul-supheden-tutuklanacagimi-dusundum_551276)
