# O şampiyonluk 100 yıl daha yaşanmaz

*Behram Kılıç 2015.03.03*

<div class="pNewsDetailMainContent" itemprop="articleBody">
 <p>
  Attığı gollerle Süper Lig’in son dönemine damga vuran futbolculardan biri olan Necati Ateş ile hayatını ve G.Saray- F.Bahçe rekabetini konuştuk.
 </p>
 <p>
  Süper Lig, bu sezon F.Bahçe ve G.Saray için daha bir anlamlı, daha bir heyecanlı geçiyor. Her iki takım da 4. yıldıza ilk önce ulaşan olmak için tarihlerinde hiç olmadığı kadar şampiyonluğu istiyor. Hafta sonu da Kadıköy’de büyük bir heyecan bizleri bekliyor. Tıpkı 2011-12 sezonundaki Süper Final maçı gibi… Kadıköy’deki müsabaka 0-0 sona ermiş ve G.Saray kıl payı şampiyonluğa ulaşmıştı. O gün F.Bahçe kazansaydı şampiyondu. O tarihî maçın aktörlerinden biri de bugün Kayseri Erciyesspor formasını giyen Necati Ateş’ti. Ateş’le o maçta yaşananları ve başarılı kariyerini konuştuk.
 </p>
 <p>
  İzmir Narlıdereli Necati Ateş, futbola Altay’da başlar. Aynı sezon içinde Altay’ın hem amatör hem A Genç hem PAF hem de A takımında oynayan sıra dışı bir oyuncudur o. Forvet arkası bir pozisyonda mevki bulan, bazen sol ön, bazen sağ ön oynayan Ateş, kendisini ileriye dönük orta saha oyuncusu olarak tanımlıyor. “Ne 11 numarayım ne de 9… 9,5 gibiyim.”
 </p>
 <p>
  O, kaybetmeyi sevmiyor. Kazanma iştahını her zaman diri tuttuğu için bugünlere kadar geldiğini düşünüyor. 16-17 yaşlarında Birinci Lig’de ter dökmeye başlayan Necati Ateş, bu meslekte parayı hiç ön planda tutmadığını söylüyor. Süper Lig kariyerinde 140 golü var. Türk futbol tarihinde en çok gol atan ilk 10 futbolcu arasında. Bu kariyer onu memnun ediyor. Ama “Hâlâ oynarken bir başarı neden olmasın?” diyor. “Şampiyonluklar yaşamış bir oyuncu olarak yere düşmeyi seven bir adam değilim.” sözleri de ona ait. Şimdiki durağı Kayseri Erciyesspor’da da Mehmet Özdilek’in gelmesiyle güzel günler yaşayacağını düşünüyor.
 </p>
 <p>
  İzmirli olmasına rağmen Adanalı gibi bilinmesini bu şehirde 3 yıl futbol oynamasına bağlıyor. 2002’ye kadar Altay’da ter döken Necati Ateş, 2002-2004 yılları arasında Adanaspor’un formasını giydi. Altay’daki son sezonunda 34 gol attığı için dikkatleri çekmiş, Rıdvan Dilmen’i kıramadığı için gittiği Adanaspor’da da üstüne koymuştu. Bu çıkış ona Galatasaray kapısını aralamıştı. Fenerbahçe ve Beşiktaş’ın da transfer tekliflerine rağmen 2004-05 sezonu için Galatasaray’ı seçmesini Fatih Terim’in orada olmasına ve sarı-kırmızılı takımın Avrupa’daki başarılarına bağlıyor: “Galatasaraylılık bana o formayı giydikten sonra empoze oldu. İnsanlar bugün bile her gittiğim yerde Galatasaray’da oynadığım için sevgi ve saygı gösteriyor.”
 </p>
 <p>
  Futbol hayatı boyunca iki kez Galatasaray’a transfer oldu. Birinci döneminde sarı-kırmızılı formayı üç sezon giydi. Ayrılışı ise olaylıydı. 2007-08 sezonunda takımı Karl Heinz Feldkamp çalıştırıyordu. Brezilyalı oyuncu Cassio Lincoln transfer edilmişti: “Benim Feldkamp ile sorunum yoktu. Zira beni çok iyi tanıyan biri değildi. O zaman Adnan Polat’la sıkıntılarım oldu. Beni göndermek istediler. Benim de bazı hatalarım vardı. Ayrılmak zorunda kaldım.”
 </p>
 <p>
  Peki, ayrılmasında 10 numaralı formayı giymek isteyen yeni transfer Lincoln’ün etkisi var mıydı? “Evet” diyor, “Onun da etkisi oldu.” O konuda kendisine yanlış yapıldığını düşünüyor. Zira formanın asıl sahibi oydu. Gelip de ondan kimse formayı istememiş, rızasını alma yoluna gidilmemişti: “Bana rica etseler sıkıntı olmazdı. O formayı bana rahmetli Özhan Canaydın vermişti. Kendisine ‘G.Saray’a çok değerli yabancılar geliyor, bu forma özel bir forma. Metin Oktay’lar, Hagi’ler giydi bu formayı’ dediğim hâlde, bana cevaben ‘Biliyorum. Bundan sonra da Necati Ateş giyecek. Sen de bu takımın çok özel bir futbolcususun’ dedi. 10 numarayı böyle almıştım.”
 </p>
 <p>
  G.Saray’daki ilk sezonunda Ali Sami Yen Stadı’nda oynadıkları F.Bahçe maçını unutamıyor. O zaman kendisine de “F.Bahçe’ye gol atmazsan G.Saraylı olamazsın!” denir. Bunun baskısı da vardır üzerinde. Maçtan önce bir arkadaşı F.Bahçe kalesini koruyan Rüştü Reçber ile karşı karşıya kaldığında topa vurmamasını, hızlı bir şekilde topu sürerek Rüştü’yü geçmesini tavsiye eder. Arkadaşının bu tavsiyesine o an için güldüğünü söylüyor Necati. Ama maçta buna benzer bir pozisyonla karşı karşıya kalır: “Hakan abiyle Luciano kafa topuna çıktı. Hakem lehimize faul verdi. Bizimkiler bekletmeden topu bana attı. Ben de Servet’i geçtim. Rüştü abiyle karşı karşıya kaldım. O an aklıma arkadaşımın söylediği sözler geldi, topa vurmadım ve Rüştü abiyi de geçtim. Boş kaleye de meşin yuvarlağı yuvarladım. Golle birlikte sanki stat tepeme yıkıldı. O golü attıktan sonra G.Saraylılığın, G.Saray’da oynamanın ve F.Bahçe derbilerinin ne demek olduğunu anladım.”
 </p>
 <p>
  Necati Ateş, Galatasaray’dan ayrıldıktan sonra sırasıyla Ankaraspor, İstanbul Büyükşehir Belediyespor ve Real Sociedad’da kiralık olarak forma giyer. İspanya’daki bir yıllık deneyimi ona futbolun güzel bir oyun olduğunu öğretir. Gittiği her takıma kolayca adapte olmayı başaran Ateş’in İspanya’dan sonraki durağı Antalyaspor’dur. 2009-2011 sezonlarında bu takımın formasını terletir: “Antalya’ya geldiğimde dip yapmıştım. Mehmet Özdilek hocanın bana güvenmesiyle muazzam bir çıkış yakaladım.”
 </p>
 <p>
  O dönem Galatasaray’ın başına Gheorge Hagi gelir. Necati’yi ister ama bu transfer gerçekleşmez. Sonrasında takımı çalıştıran Fatih Terim de ister. Böylelikle 2011-12 sezonunun devre arasında 2. G.Saray dönemi başlar. Süper Final’in icat edildiği o tarihî sezonun Kadıköy’de Fenerbahçe ile oynanan o tarihî maçını bizzat sahada yaşar. 63 dakika oyunda kalır: “Galatasaray çok şampiyonluklar, çok başarılar yaşamıştır. Çok kupalar kaldırmıştır. Ama hiçbir kupanın Kadıköy’de kupa kaldırmak kadar değerli olduğunu düşünmüyorum. O şampiyonluğa çok katkı sağlayan bir oyuncu olarak bunu söylüyorum. Galatasaray tarihinin en değerli şampiyonluğudur, UEFA Kupası’ndan sonra Galatasaray tarihinin en değerli kupasıdır o kupa.”
 </p>
 <p>
  O gün G.Saray kafilesi maç öncesi ve sonrası yaklaşık 7-8 saat Kadıköy’de kalır: “8 saatti belki ama bana 7-8 dakika gibi geldi. O çimin üzerinde F.Bahçe gibi büyük bir takımın stadında şampiyonluğun kutlanması, kamera ışıkları altında şampiyonluğun kutlanması, o şampiyonluğun bize verdiği haz hiçbir zaman hiçbir maçtan sonra yaşanmayacak. Ve o şampiyonluk belki 100 yıl bir daha yaşanmayacak. Onun için o anın bir parçası olmaktan dolayı büyük onur duyuyorum.”
 </p>
 <p>
  Necati Ateş, şampiyonluğu yaşadıktan sonra Eskişehirspor’a transfer olur. Galatasaray’dan kendi isteği ile ayrılmıştır: “Bir yerden illa istenmediğin zaman ayrılman gerekmiyor. İnsanların sevgisine layık olduğu zaman da ayrılabilmeli insan. Kovulmayı beklememeli.” Trabzonspor, Beşiktaş gibi takımlar istemesine rağmen Eskişehir’i tercih etmesini ‘Galatasaraylı Necati’ olarak anılmak istenmesine bağlıyor.
 </p>
 <p>
  Necati Ateş’in bu sezon başı üçüncü G.Saray dönemi ise direkten döner. “Her konuda anlaşmıştık. Ama kimseyi eleştirmeden kısaca ‘nasip değilmiş’ diyelim.” diyen Ateş, Hamza Hamzaoğlu ile iyi bir çıkış yakalayan G.Saray’ın sezon sonuna kadar şampiyonluk yarışının içinde olacağını düşünüyor. 14 yabancı kuralının artıları-eksileri hakkında erken yorum yapmaktan kaçınıyor. Çok takım değiştirmektense tek takımda oynamanın daha iyi olacağı görüşünde. Büyük takımda oynamanın baskısı, mantalitesi, rakamları ve taraftar beklentisinin Anadolu’da yaşanmadığını söylüyor. “Anadolu’dayken büyük takıma gidebilmek için çok şey yapıyorsun. Ama büyük takımda kalabilmek için daha çok çalışman lazım.” diye konuşuyor. 38 yaşına kadar futbol oynamayı, bıraktıktan sonra da teknik direktörlük yapmayı hedefleyen Ateş’in iyi bir yorumcu olmak gibi bir arzusu da var.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/o-sampiyonluk-100-yil-daha-yasanmaz_549174), [web.archive.org (arşiv bağlantısı)](http://web.archive.org/web/20150731021330/http://www.aksiyon.com.tr/futbol/o-sampiyonluk-100-yil-daha-yasanmaz_549174)
