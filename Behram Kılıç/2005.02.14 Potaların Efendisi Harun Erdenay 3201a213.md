# Potaların Efendisi Harun Erdenay

*Behram Kılıç 2005.02.14*

<div>
 <p>
  <font>
   Bugüne kadar attığı basket sayısı 10 bini çoktan aştı. 37 yaşındaki oyuncu ligde halen 22,1’lik sayı ortalamasıyla en önde. İTÜ’lü oyuncunun eşi Gergena Branzova da  basketbolcu. Hem Harun’la hem de eşiyle Türk Basketbolunun bugünkü durumunu konuştuk.
   <br/>
   <br/>
   Ona sayı makinası demek mübalağa olmaz. Şimdiye kadar attığı basket sayısı çoktan 10 bini geçti. Resmi bir istatistik yok; ama Erman Kunter tüm zamanların en çok basket atan oyuncusu olarak biliniyor. 37 yaşında olmasına rağmen hâlâ potanın en verimli isimlerinden biri. Bu sene de lige damgasını vuran Harun Erdenay’dan söz ediyoruz. Her ne kadar takımı İTÜ son sıralarda yer alsa da o sayı krallığında 22,1’lik ortalamasıyla zirvede.
   <br>
    <br>
     Harun Erdenay, basketbola dokuz yaşında Efes’te başlar. Babası, Türkiye’nin yetiştirdiği önemli basketbolculardan biridir. Temel eğitimini ondan alır. Hatta zaman zaman aralarında sert tartışmalar bile yaşanır. Bir yıl Efes’te kaldıktan sonra 22 yaşına kadar oynayacağı, babasının şampiyonluklar yaşadığı İTÜ’ye geçer. Ardından Paşabahçe’de iki yıl oynar. F.Bahçe’deki günlerinde ise insanlar özel olarak onun maçlarına gitmeye başlamışlardır bile. Ama Harun’u herkes Ülkerspor’daki performansıyla tanıyor. Tam dokuz yıl bu kulübün formasını giyer. İki yıl önce hiç para almadan İTÜ’ye transfer olur. Takımın bir nevi ağabeyidir artık.
     <br>
      <br>
       Bu sezon onun profesyonellikteki 19. yılı. Sayı krallığında en tepede. Üstelik ilk 10’da kendisinden başka Türk oyuncu da bulunmuyor. “Aslında daha çok sayı atabilirim. Ama takım çoğu maçta 20-25 sayı geriye düşünce ben oyunun son bölümlerini kenarda bekleyerek geçiriyorum.” diyor. Her şeye rağmen en üstte olmasını abartmıyor; fakat liderliği de kimseye bırakmaya niyetli değil. Ona göre, Efes ve Ülker’de de çok iyi şutörler var. Lakin bu takımlardaki yabancılar da kaliteli oyuncular. Doğal olarak sayı ortalaması düşüyor. İTÜ şu ana kadar yabancısız oynadı. Bir örnek veriyor Harun Erdenay; “Ülker’li Serkan’ı bizim takıma koysanız o da şu an sayı kralı olurdu.”
       <br>
        <br>
         Ligdeki yabancı sayısı fazla
         <br/>
         <br/>
         Yıldız basketbolcuya göre her maç aynı sayı ortalamasını yakalamak kolay değil. Ama o bunu yıllardır başarıyor. İşin sırrını ise, “Küçüklüğümden beri hep bu yönümü geliştirdim. Herhalde ondandır.” diyerek özetliyor. Ligdeki ribaunt sıralamasında Türk oyuncular hep geriden geliyor. Türk oyuncuların şu an en iyi yaptıkları şey asist. Harun bu istatistiklerin farkında değil. Ona göre çok iyi ribaunt alan, çok iyi sayı atan Türk oyuncular var: “Mesela F.Bahçe’li Ömer Onan. Ömer de iyi sayı atıyor. Orada Damir Mrsiç olduğu için arka planda kalıyor.”
         <br/>
         <br/>
         Ligdeki yabancı oyuncu sayısının fazla olup olmadığını soruyoruz kendisine. “Bence dört oyuncu fazla. Sayıyı ikiye, olmazsa üçe indirmeliler.” diyor. Bunu daha çok Türk oyuncunun yetişmesi için elzem görüyor. Hidayet gibi oyuncuların ne kadar yabancı olursa olsun aralarından sıyrılıp kendilerini gösterebileceğini, ama bazı oyuncuların forma giymek zorunda olduklarını anlatıyor. Her şeye rağmen yabancıların faydaları da yok değil. En azından antrenman kalitesi artıyor. Bir de dünyanın çeşitli ülkelerindeki oyuncularla birebir oynama şansı yakalanıyor.
         <br/>
         <br/>
         Kendisine örnek aldığı basketbolcu Michael Jordan. “Oyundaki hareketlerini, nasıl top çaldığını, nasıl ribaunt aldığını, hangi durumda nasıl pas verdiğini, nasıl sayı attığını ve nasıl adam geçtiğini dikkatlice izlerdim.” diyor. Harun Erdenay bu kadar sayı atmasına rağmen İbrahim Kutluay kadar popüler olamamasını ise İbrahim’in özel hayatına bağlıyor: “Basketbol camiası ikimizi de çok iyi tanır. Ama Türkiye genelinde İbrahim’in daha çok tanınması bence tamamen onun yaşadığı ilişkilerden kaynaklanıyor.”
         <br/>
         <br/>
         Belki çoğumuz bilmiyor ama Harun Erdenay da NBA’den teklif alan oyuncularımızdan. “İlk teklif 1993’te geldi. Avrupa Şampiyonası maçları oynadığımız dönemdi. O sıralar bırakın Türkiye’yi, Avrupa’dan NBA’ye giden oyuncu sayısı çok azdı. Uyum sorunu yaşarım diye gitmedim.” diyor. Harun’a ikinci teklif ise 1997 senesinde gelir. O sıralar Ülker’de çok mutlu olduğu için düzenini bozmak istemez ve teklifi reddeder. Ama bugün “22 yaşında olsaydım NBA forması giyerdim.” diyor. Harun’a yanlış zamanda basketbol oynayıp oynamadığını soruyoruz. “Basketbol bir anda buraya gelmedi. Buraya gelmesinde emeğimiz oldu. Hiçbir zaman başka bir zamanda basketbolcu olsaydım dediğim olmadı.” diye cevaplıyor bizi.
         <br/>
         <br/>
         Basketbolu bıraktıktan sonra İTÜ’ye menajer olmayı düşünen Erdenay, “Çok iyi bir ortam var. Yetiştiğim yerdi zaten. Sezon başında Ülker’den teklif vardı, ama kabul etmedim. Takımdakilerin çoğu arkadaşım. Şu an camia için oynuyorum. Belki bir sene daha oynayıp, ondan sonra bırakacağım. Menajerlik görevi alarak kulübü profesyonelleştirmek istiyorum.” diyor. Maçlarını 3 bin kişilik salonda oynuyorlar. Her müsabakada salon üniversite öğrencileri tarafından dolduruluyor. Genç oyunculardan kurulu takım, maddi desteği daha önce İstanbul Teknik Üniversitesi’nden mezun olmuş yardımsever işadamlarından görüyor.
         <br/>
         <br/>
         Türkiye’de takımlar seviliyor
         <br/>
         <br/>
         Harun Erdenay, F.Bahçe ve Beşiktaş’ın bu sezon basketbol liginde atılım yapmalarını “Daha önce olması gereken bir şeydi.” şeklinde yorumluyor. Bunlara G.Saray’ın da katılması gerektiğini söyleyen başarılı oyuncu, “Bir anda lige renk geldi. Görüldü ki Türkiye’de sırf futbol sevilmiyor. Takımlar seviliyor. G.Saray; F.Bahçe, Beşiktaş, Efes veya Ülker’den 40 sayı fark yerse kimse maçlarına gitmez. Ama onlarla kafa kafaya oynarsa her maçta tribünler dolar.” diyor. Müessese takımlarının Türk basketboluna büyük katkı yaptığını söyleyen Erdenay, bugün birçok takımda Ülker’in altyapısından yetişen basketbolcuların oynadığını dile getiriyor.
         <br/>
         <br/>
         2010 Dünya Basketbol Şampiyonası’nın Türkiye’de düzenlenecek olmasını federasyonun ve Türk basketbolunun başarısı olarak görüyor. İbrahim hariç mevcut oyuncuların çoğunun 2010’da bir arada olacağını ve Türkiye’nin evsahibi olmanın avantajını kullanarak bu şampiyonada derece yapacağını iddia ediyor. Şu an Avrupa’da herkesin Türk basketboluna övgüler yağdırdığını anlatan Harun Erdenay, son yıllarda dünya basketbolunda en büyük değişikliği Türkiye’nin yaptığını belirtiyor.
         <br/>
         <br/>
         Profesyonel sporda vefa yok
         <br/>
         <br/>
         Harun Erdenay, ABD’de yapılan son dünya şampiyonasında yer alan oyunculardan biriydi. Dokuzuncu olduğumuz o şampiyonada takım ruhunun eksik olduğunu gizlemiyor; “Aslında iyi ama tecrübesiz bir takımdık. Şanssız Brezilya ve Porto Riko kayıpları oldu. Ondan sonra da egolar ön plana çıktı. Artık o dönemki oyuncular çok tecrübeli hale geldi. Bundan sonra takımda egoların ön plana çıkacağını sanmıyorum.”
         <br/>
         <br/>
         Milli Takım antrenörü Tanjeviç’in gençlere yer vermesini normal karşılayan Erdenay, “Ben de takımda oynayabilirim. Ama gelecek adına benden artık yararlanamazsınız. Onun için benim yerime gençlerin oynaması gerek. Tanjeviç bence çok doğru yapıyor. Zaten o her zaman gençleri seven biridir.” diyor.
         <br/>
         <br/>
         Hep futbolun vefası yoktur derler. Acaba baskette durum nedir? “Burada da vefa yok. Bence sporda vefa yok. İyi oynarken herkes sırtını sıvazlar, ama sakat olduğun zaman yanında kimse olmaz. Bana göre profesyonel sporlarda vefa şahısların kişiliğine kalmış bir şey.” diyor.
         <br/>
         <br/>
         Ülkerspor’un uzun yıllar menajerliğini yapan Lütfi Arıboğan’ın Futbol Federasyonu Genel Sekreteri olmasına başlangıçta o da oldukça şaşırmış: “Bana ilginç geldi. Lütfi abi basketbol adamı ama şu anki görevi için yöneticilik kabiliyetlerinin olması lazım. Bu da bence onda fazlasıyla var.” Futbol camiasından bazı kişilerin bu görevlendirmeyi yadırgamalarını normal karşılayan Erdenay, “Ben de basket camiasına futboldan birini getirselerdi ilkin yadırgardım. Ama Lütfi abinin icraatlarını görünce herkes sözlerini geri alacak.” iddiasında.
         <br/>
         <br/>
         Basketbolu bir moral sporu olarak gören Erdenay. “Moralin olduğu zaman yapamayacağın basketi bile yaparsın.” diyor: “Basketbolun en büyük güzelliği, ne kadar fark olursa olsun bu farkın kapanma ihtimalinin bulunması. Mesela futbolda ilk yarısı 3-0 biten bir maçı çevirmek çok zordur. Ama baskette ilk yarı 20 sayı geriye düşsen de ikinci yarı maçı kazanabilirsin.”
         <br/>
         <br/>
         Saha içinde kafa olarak iyi durumda bulunan, hızlı düşünebilen ve ekip birlikteliğini sağlayabilen takımların rakiplerine göre avantajlı olduğunu dile getiren Erdenay, “Basketbolda bir hata yapınca en fazla, sayı olur. Zaten bir sürü sayı kazanılıyor. Ama futbolda birkaç gol var. Orada hata yapınca bunun telafisi olmuyor. O yüzden biz hata yapmakta daha özgürüz.”
         <br/>
         <br/>
         Türkiye’de basketbolcuların iyi para kazandığını söylüyor Erdenay;  “Bizim takımda oyuncular 2,5 milyar maaş alıyor. Ülker’in bütçesi 6-7 milyon dolar. Onların durumunu da siz düşünün.” Kulüplerin, oyuncuların alacaklarını ödememek gibi bir davranış içinde olmadıklarını söyleyen milli oyuncu, “Ülker ve Efes’te kimsenin parası kalmaz. Üç büyüklerde gecikir ama paranı alırsın.” diyor.
         <br/>
         <br/>
         Gergena Branzova: Lig bu sezon çok kaliteli
         <br/>
         <br/>
         Harun Erdenay’ın eşi de basketbolcu. Bulgar vatandaşı olan Gergena Branzova, Türkiye Bayanlar 1. Ligi takımlarından Migros’ta oynuyor. Çiftin Alihan adlı çocukları var. Gergena Branzova ABD, İtalya ve Yunanistan’da basketbol oynadı. Türkiye’de de Brisaspor ve F.Bahçe’nin formasını giydi. Harun’u basketbolcu olarak çok beğendiğini, hamile olduğu dönemde hiçbir maçını kaçırmadığını söylüyor. Aynı meslekten oldukları için birbirlerini çok iyi anladıklarını, maçlarda hata yaptıklarında birbirlerini evde uyardıklarını, bu sporu çok sevdiklerini, maç ve antrenmanların yoğunluğuna rağmen birbirlerine vakit ayıramamaktan şikayetçi olmadıklarını dile getiriyor ikili.
         <br/>
         <br/>
         Gergena Branzova, Türkiye Bayan Basketbol Ligi’nin özellikle bu sezon kalitesinin çok arttığını belirtiyor. Kendi takımı Migros’un genç ve tecrübesiz oyunculardan kurulu bir ekip olduğunu hatırlatıyor. Branzova, 29 yaşında olduğunu ve 5 sene daha basketbol oynamayı düşündüğünü sözlerine ekliyor.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 2018 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=19527), [web.archive.org (arşiv bağlantısı)](http://web.archive.org/web/20060106053222/http://www.aksiyon.com.tr:80/yazdir.php?id=19527)
