# Faruk Özak'tan Yüce Divan yorumu

*Behram Kılıç 2006.05.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Eski Bayındırlık bakanları Yaşar Topçu ve Koray Aydın'ın Yüce Divan'da yargılanması karşısında Faruk Özak, "Ben Allah'ın divanından korkarım." diyor.
  </font>
 </div>
 <div id="newsText">
  <font class="detail-text">
   Türkiye'de siyasetçiler spor kulüplerine her zaman yakın durmuşlardır. Milletvekillerini veya bakanları futbol maçlarında görmeye, parti liderlerinin özellikle 4 büyük takımla yakından ilgilenmelerine yıllarca şahit olduk. Ancak bu defa karşımızda spordan siyasete geçiş yapan bir kişi var: Bayındırlık ve İskan Bakanı Faruk Özak. Yıllarca Trabzonspor'da futbol oynayan, Bordo-Mavili takımda kaptanlık ve futbolu bıraktıktan sonra başkanlık yapan Faruk Özak, 3 Kasım 2002 seçimlerinde AK Parti'den Trabzon Milletvekili olarak Meclis'e giren spor adamlarından biri oldu. 2 Haziran 2005'te Başbakan Recep Tayyip Erdoğan tarafından Bayındırlık ve İskan Bakanlığı görevine getirildi. Bakanlıktaki 11 ayını geride bırakan Faruk Özak'la siyaset spor ilişkisini konuştuk.
   <br/>
   <br/>
   -Yıllardır sporun içerisindesiniz. Siyasette ise yenisiniz. Birbiriyle mukayese ettiğinizde hangisi zor?
   <br/>
   <br/>
   Sporun da siyasetin de zorlukları ve güzellikleri var. Kulüpte belli bir kitleniz var. Bir şehri temsil ediyorsunuz. Dünyanın her tarafında ve Türkiye'de taraftarınız var. Ama sayısı kısıtlı. Başkaları da sizi izliyor, yorumlar yapıyor. Tanınıyorsunuz. Önemli kişi oluyorsunuz. Söylediğiniz ve söylemediklerinizle tartışılıyorsunuz. Toplumun önünde bir insan oluyorsunuz. Sosyal sorumluluk alıyorsunuz. Siyasette ise Meclis'te seçilmiş 550 kişiden birisiniz. Bakanlar Kurulu'nda seçilmiş 23 kişiden birisiniz. Türkiye'nin her noktasındaki vatandaşa karşı sorumluluğunuz var. Bu şüphesiz ağır bir yük. Ama iyi tarafları da var. Önemli kararlara katkıda bulunabiliyorsunuz. İnsanlara hizmet ettiğiniz için mutluluk duyabiliyorsunuz.
   <br/>
   <br/>
   -Spor kulübü yönetmek siyasete ısınmanızda sizin için avantaj oldu mu?
   <br/>
   <br/>
   Spor kulüplerini yönetenler bir yerde insan, zaman ve parayı yönetiyor. Sporculuk yaşamında doğru ve çabuk karar verebilen, zamanı iyi kullanan insanlar başarılı oluyor. Siyasette de bu böyle. Sporda kişiliğinizi sahaya yansıtıyorsunuz. Burada da kişiliğinizi toplum önüne koyuyorsunuz. Zamanı iyi kullanmak lazım. Halkla ilişkilerde iyi olmak lazım. Bu sporcuda var olan bir şey. Aynı şeyler siyasette de var. Bunun için spor kulübü yönetmem benim için bir avantaj oldu. Sporda hoşgörü, centilmenlik, dayanışma, sevgi, yardımlaşma, karar verebilme süresinin kısalığı, doğru karar verebilmede yeteneğin gelişmesi son derece önemli. Siyasette de aynı değerler geçerli. Zorluk çekebilirsiniz. Ama bu zorluğu kolay aşabilmişsek bunda spor yaşamımızın, spor yöneticiliğimizin katkısı olmuştur.
   <br/>
   <br/>
   -Siyasetteki enerjinizi nasıl buluyorsunuz?
   <br/>
   <br/>
   Sporcuyken sahada koşmak bizi yormuyordu. İdareciyken de öyle. Siyasette ilk aylar tanıma aylarıydı ama şu anda enerjimi iyi buluyorum. Zamanı iyi kullandığım söylenemez. Çünkü ben halkla ilişkileri çok yoğun biriyim. Her kesimden, her meslekten, her unvandan insanla mutlaka yüz yüze görüştüğüm için zamanı iyi kullanamıyorum. Fakat insanları mutlu ediyorsam bu da zamanı boş yere harcamadığım anlamına geliyor.
   <br/>
   <br/>
   -Spor camiasında bir kirlilik var. Siyasette bir kirlenme söz konusu mu?
   <br/>
   <br/>
   Her meslekte temiz de vardır kirli de. Benim gördüğüm tablo hangi partiden olursa olsun milletvekillerinin birbirleriyle iyi bir diyalog içinde olduklarıdır. Siz konuşmalara bakmayın. Şu andaki siyasetin daha seviyeli olduğunu düşünüyorum.
   <br/>
   <br/>
   'BAKANLIK TALEBİM OLMADI'
   <br/>
   <br/>
   -Bakanlık bekliyor muydunuz?
   <br/>
   <br/>
   Ben milletvekili seçildiğim zaman bana yakıştırılan spor bakanlığıydı. Dedim ki bizde spor bakanlığı yok, biz bakanlıkları birleştirdik. Ayrıca daha yeni milletvekilli olmuştum. Bir talebimiz olmadı. Sayın başbakan bize milletvekilliğini layık gördü. Önemli olan onu iyi yapabilmekti. Benim için unvan önemli değil. Unvanlar insanları yüceltmemeli, insanlar unvanları yüceltmeli. Önemli olan vatandaşın bizle ilgili düşüncesidir. Bugün, yarın ve dün. Bizim geçmişimizdeki artıları sayın başbakan değerlendirdi, bize bu görevleri verdi. Biz de ona, grubumuza, Meclisimize ve tüm milletimize layık olmaya çalışıyoruz.
   <br/>
   <br/>
   -Bakan olduğunuzu ilk kimden öğrendiniz?
   <br/>
   <br/>
   Bakan olduğumu Meclis'te grupta otururken öğrendim. Müsteşarımız Ömer Dinçer Bey telefon açıp, görüşelim dedi. Gittim dedi ki sayın başbakanımız böyle uygun gördü. Tabii heyecanlandım. Çünkü zor bir görevdi. Cumhurbaşkanı onayladıktan sonra sayın başbakanla yarım saat süren bir toplantı yaptık. Sonra bismillah dedik başladık. Çok şükür 11 ay böyle geçti.
   <br/>
   <br/>
   -Geçmişte de siyasi partilerden çok teklif aldınız. Ama siz AK Parti'yi seçtiniz. Neden?
   <br/>
   <br/>
   Babam Kur'an öğretmeniydi. Annemim tarafı da Demokrat Parti kurucuları arasındaydı. Biz hep Demokrat Parti anlayışında olduk. Daha sonra Adalet Partili ve Anavatan Partili olduk. O dönemde teklifler vardı. Ama benim ortağım siyasetteydi. Biz spordaydık. Ayrıca işimiz vardı. Sayın başbakanla biz daha evvel tanışıyorduk. Kendisini cezaevinde ziyaret ettim. Böyle bir hareket içinde olmamı arkadaşlarım da söyledi. Kısmet bugüneymiş. Başbakanın çizgisinin de siyasete girmemde önemli rolü var. İnşallah başarılı oluruz. Çünkü Türkiye'nin başarısızlığa tahammülü yok.
   <br/>
   <br/>
   -Bakanlıkta 11 ay geride kaldı. Neler yapabildiniz?
   <br/>
   <br/>
   Yapılacak çok şey var. Birtakım yasaları hazırlamamız gerekiyor. 50 bin çalışanımız var. İller Bankamız var. 3 bin 255 tane belediyeye bakıyor. Tapu kadastrolar bize ait. Resmî binaların kontrolü bizde. 53 bin kilometrelik karayolları da Eksik olan ve devam eden işleri tamamlamaya çalışıyoruz. Bizden önceki dönemde teknik elemanlar mağdur edildi. Bu mağduriyeti onarmaya çalışıyoruz. Türkiye'yi imar eden insanlarla takım ruhu oluşturmaya çalışıyoruz. Karayolları bizim en fazla görülen kalemimiz. Duble yolda çok başarılı olduk. Şu an 5 bin 115'teyiz, hedefimiz 7 bin kilometreye çıkarabilmek. Otoyolların büyük bölümüne iyi para ayırdık. Kısa vadede hedefimiz Bolu Dağı geçişini tamamlayabilmek. İzmir'deki şehir içi trafiği rahatlatabilmek. Üçüncü köprüyü yapabilmek. İstanbul-İzmit geçişini, Bursa-İzmir ve Ankara-İzmir otoyolunu yapabilmek.
   <br/>
   <br/>
   -Bütün bunlar için finansman sıkıntısı var mı?
   <br/>
   <br/>
   Hayır, kredi bulmada sorun yok. Yurtdışından bulduğumuz kredilerde bütçe disiplini sebebiyle temkinli davranıyoruz. Şu anda 15 katrilyon harcama var. -Hükümet göreve geldiği günler peş peşe yasalar çıkarttı. Şu an bir duraklama var mı?
   <br/>
   <br/>
   Hayır yok. Sosyal Güvenlik yasasını çıkarttık. Her gün bir kanun çıkıyor. Kıyı yasasını çıkartacağız. Burada kıyıları korumak amacımız. Bunu da yanlış aktarıyorlar. Türkiye şantiye halinde şu anda. İnşaat 2005'te yüzde 21 büyüdü. Yurtdışı müteahhitlik hizmetleri 9 milyar doları aştı. Olumsuz ifadelere bakmayın, Türkiye'ye gelen insanlar bu başarının sırrını soruyor. Biz de onlara diyoruz ki çok çalışan, birlikte düşünen, tek başına bir iktidar var. Birlikte karar veren, zamanı, parayı ve insan kaynaklarını iyi kullanan bir grup var.
   <br/>
   <br/>
   -Aleyhinizde medyada çok yazı görmüyoruz. Medyaya da pek açılmıyorsunuz
   <br/>
   <br/>
   Medyaya çok çıkmayı sevmiyorum. Aleyhimize yazı da çıkabilir. Doğru eleştiriye saygı duyarız. Zaman zaman eleştiriler çıktı. Ama kızmıyoruz. Şeyh Edebali'nin öğütlerini dinleyerek geldik. Sabırlı olmak lazım.
   <br/>
   <br/>
   -Kemal Unakıtan'a yapılan eleştiriler size yapılsaydı psikolojiniz bozulur muydu?
   <br/>
   <br/>
   Tabii insan üzülür. O da çok üzüldü. Kemal Bey çok çalışan bir bakan. İşini de iyi yapıyor. Bize de eleştiri yapılabilir. Kemal Bey'in üzüntüsünü paylaşmaya çalıştık. Ama ateş düştüğü yeri yakıyor.
   <br/>
   <br/>
   -Siz onlara göre kulüp başkanlığı yaptığınız için eleştirilerde biraz daha antrenmanlısınız
   <br/>
   <br/>
   Bu tür eleştirileri kaldırmak kolay değil. Yazılanı değiştiremiyorsunuz. Haklı olsanız dahi. O bakımdan medyanın haksızlık yapmaması gerekiyor. Duyulanı değil de doğru olanı yazmak lazım. Zaman zaman bu tip şeyler oluyor. İşlerde hata olursa tabii ki bu hataları düzeltiriz. Zaten taslak hazırlıyorsunuz. Her şey milletin gözü önünde oluyor. Bütün her şey web sayfalarında var. Biz çok eleştiri alabilecek bir bakanlıktayız. Bana sordular zaten. Dedim ki biz ahlaka ve hukuka aykırı hiçbir şeyde olmayacağız. Eksik ve yanlışların olmamasını diliyoruz.
   <br/>
   <br/>
   -Sakin bir fıtratınız var. Bu siyasette sizin için bir avantaj mı?
   <br/>
   <br/>
   Bu işte sabırlı olmak lazım. Konuşmadan düşünmek lazım. Düşünmeden de konuşmamak lazım. Çünkü herkesin gözü önündesiniz. Sizin bir ifadeniz bırakın sizi, hükümeti ve ülkeyi zora sokabilir. O bakımdan ben dikkat etmeye çalışıyorum. İnşallah çok hata yapmayız.
   <br/>
   <br/>
   -Bayındırlık eski bakanları Yaşar Topçu ve Koray Aydın Yüce Divan'da yargılanıyor. Siz Yüce Divan'da yargılanmaktan korkuyor musunuz?
   <br/>
   <br/>
   Yüce Divan'a giden arkadaşlarımızı şu an suçlu olarak görmüyorum. Suçları sabitlenene kadar hepsi masum. Yüce Divan çok önemli. Ama Yüce Yaradan'ın divanı bana göre çok daha önemli. Ben oraya bakıyorum. Yanlış bir şey yapmamaya çalışıyoruz. Ama bütün bunlara rağmen hata da yapılabilir. Biz doğru gidelim de, takdir halkın ve Yüce Yaradan'ındır.
   <br/>
   <br/>
   KARADENİZLİLERİN TALEPLERİ ÇOK
   <br/>
   <br/>
   -Trabzonlu seçmenlerinizden memnun musunuz?
   <br/>
   <br/>
   Memnunum. Kapımın çalınması, insanların gelmesi, dertlerini paylaşmaları, zaman zaman yorucu gelse de aslında bu büyük bir mutluluk. Düşünün size hiç gelmediklerini, o zaman siz hiçbir şey değilsiniz. Allah'a şükür çok gelen var. Vatandaşın yüzünü güldürmek bize mutluluk veriyor.
   <br/>
   <br/>
   -Karadenizli hemşehrileriniz sizden en çok ne istiyor?
   <br/>
   <br/>
   İşle ilgili çok talep var.
   <br/>
   <br/>
   -Müteahhitlerin talepleri neler oluyor?
   <br/>
   <br/>
   Ödenek talepleri çok. Haklılar. Bütçe dengeleri içerisinde bize ayrılan ödenekleri kullanmak istiyoruz. Ödenekleri artırmak için elimizdeki gayrimenkulleri satmak istiyoruz. İstanbul'da Zincirlikuyu'daki Karayolları 17. Bölgeyi satılığa çıkardık. Oradan gelen parayla yol yapacağız. Ankara'da Bölge Müdürlüğü binasını satılığa çıkardık. Türkiye'deki tüm karayollarının kullanmadığımız arsalarını satılığa çıkartıyoruz. Daha fazla yol yapalım diye.
   <br/>
   <br/>
   -Muhtemel bir depremle ilgili ne gibi hazırlıklarınız var?
   <br/>
   <br/>
   Türkiye deprem konusunda 1999'dan beri çok yol aldı. 2004'te Deprem Şûrası yapıldı. Deprem Yönetmeliği çıkartıldı. İstanbul'daki viyadük ve köprülerle ilgili projelerin çoğu bitti. Okul ve hastanelerle ilgili güçlendirmeler başladı. Kentsel dönüşüm yasası son şekline geldi. Bu hafta bakanlar kuruluna gönderebiliriz. Yapı denetim yasası çıkardık. 19 ilde devam ediyor. Ancak dört dörtlük gitmiyor. İstanbul belediyesinin yaptığı çok iyi çalışmalar var. Türkiye afet ülkesi. Depremle ilgili büyük sorunlar yaşamamak için çabuk davranmaya çalışıyoruz. Yeterli mi, hayır. Büyük bir depreme hazır olmak lazım. Hazır olursak kimsenin korkmasına gerek yok.
   <br/>
   <br/>
   -Evinizi deprem sigortası yaptırdınız mı?
   <br/>
   <br/>
   Yaptırdım. Şu ana kadar 2,5 milyona yakın sigortalı konut var. Yaptırmayanlar depremden sonra sigortadan bir şey alamıyor. Onun için herkesin yaptırmasında fayda var.
   <br/>
   <br/>
   FUTBOLDA KARŞILIKLI ATIŞMALAR DOĞRU DEĞİL
   <br/>
   <br/>
   -Spor yapabiliyor musunuz?
   <br/>
   <br/>
   Hayır. Bazen yürüyorduk. En son bir hafta önce yürüdük. Bu aralar çok seyahat ettiğimiz için spor yapamıyoruz. Koşu bandı aldık, ona da bir türlü zaman ayıramadık.
   <br/>
   <br/>
   -Trabzonspor'un maçlarını izliyor musunuz?
   <br/>
   <br/>
   Çok maçına gidemiyorum. Ama özellikle pazar gecesi maçları televizyondan izliyorum. Bizi en çok üzen centilmenlik dışı küfürler ve olaylar. Kulüp başkanlarının çok dikkatli olmaları ve iyi mesajlar vermeleri lazım. Bu kadar polisle bir maçın oynanması şık görüntüler değil.
   <br/>
   <br/>
   -Ligin kalitesine yönelik eleştiriler oluyor. Siz ligi kaliteli buluyor musunuz?
   <br/>
   <br/>
   Harcanan bu kadar paraya rağmen bana göre kalite yeterli değil.
   <br/>
   <br/>
   -Haluk Ulusoy'un tekrar federasyon başkanlığına seçilmesi...
   <br/>
   <br/>
   Ben o konuda yorum yapmayacağım.
   <br/>
   <br/>
   -F.Bahçe Başkanı Aziz Yıldırım'ı başarılı buluyor musunuz?
   <br/>
   <br/>
   Kulüpleşme faaliyetlerini başarılı buluyorum. Tesisler, stat çok güzel. Ama dediğim gibi karşılıklı atışmaları doğru bulmuyorum. Bir yerden başlatmak lazım. Size yanlış yapılsa da siz doğrudan başlarsanız mutlaka bir yol alırsınız.
   <br/>
   <br/>
   -Kabinede en fanatik bakan kim?
   <br/>
   <br/>
   Kabinedeki herkes bir takım tutuyor. Ama öyle fanatiklik yok.
   <br/>
   <br/>
   -Maçlardan sonra birbirinize takıldığınız oluyor mu?
   <br/>
   <br/>
   Maçları her pazartesi değerlendiriyoruz. Mesela F.Bahçe'nin G.Saray'ı yenmesine Cemil bey çok sevindi.
   <br/>
   <br/>
   -Spor Bakanımız Mehmet Ali Şahin'in bakanlıktaki performansını nasıl buluyorsunuz?
   <br/>
   <br/>
   Gayet başarılı, işini seviyor.
   <br/>
   <br/>
   -Siz o görevi ister miydiniz?
   <br/>
   <br/>
   Şu anda öyle bir isteğim yok.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=1DC68952ABB22C6DFF049514E5F15726?newsId=11931), [web.archive.org (arşiv bağlantısı)](http://web.archive.org/web/20120710074125/http://www.aksiyon.com.tr:80/aksiyon/newsDetail_getNewsById.action;jsessionid=1DC68952ABB22C6DFF049514E5F15726?newsId=11931)
