# ‘Bu bayramı hep hatırlayacağız’

*Behram Kılıç 2012.10.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Somali’ye yardım eden sivil toplum kuruluşlarından Kimse Yok mu, hiçbir İslâm ülkesinden yardımın gitmediği bir bölgede kurban dağıttı. Belediye başkanının “Bu kurbanı hep hatırlayacağız.” sözü her şeyi anlatıyordu.
  </font>
 </div>
 <div id="newsText">
  <font class="detail-text">
   <p>
    Uçağımızın tekerlekleri yere değmek üzereydi ama hâlâ piste dair bir şey göremiyorduk! Her iki pencereden bakınca da düz ama çorak bir arazi bizi tedirgin ediyordu. Neyse ki sağ salim inebildik. Burası Kuzey Somali’nin denize sıfır şehri Berbera’ydı. Bagajların alındığı barakayı andıran bölümün duvarında Berbera Uluslararası Havaalanı yazıyordu. Şaka gibiydi ama doğruydu; çünkü biz buraya Dubai aktarmalı gelmiştik.
   </p>
   <p>
    <img alt="" height="375" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-2.jpg"/>
   </p>
   <p>
    Bizden yüz yıllar önce Osmanlı da gelmişti Berbera’ya. Bölge insanını Portekiz ve Cenevizlilerin saldırısından kurtarmak için… Hatta bir kısım Osmanlı askerleri burada kalmış, bölge Osmanlı egemenliğine girmiş, kalan askerler cami ve konaklar yapmış, hatta şehre 160 kilometre uzaklıktan su getirmişlerdi.
   </p>
   <p>
    Asırlar sonra bizlerin buraya ayak basmasına vesile olan ise Kimse Yok mu Derneği’ydi. Yurdun ve dünyanın dört bir yanında yüz binlerce kurban dağıtan dernek, Kuzey Somali’yi de unutmadı. Bizi uçaktan iner inmez 3 hafta önce Hergeisa’da açılan Türk kolejinin idarecileri karşıladı. Kimse Yok mu Derneği’nden Mehmet Bozdağ ile birlikteydik. Kendilerini bağımsız bir devlet ilan eden Somaliland’ın başkenti Hergeisa’ya doğru yola koyulduk. Yolculuğumuz yaklaşık 160 kilometre sürdü. Bu mesafede gördüklerimiz bizi hayretlere düşürdü. Zira yolda ne bir tabela ne bir ışık ne de doğru dürüst asfalt vardı. Geçtiğimiz köylerin girişinde birkaç kişi bizi durdurup kontrol etti. Bu bölgede yola çıkan herkes yanına polis ya da asker almak zorundaydı. 3-5 dolara kiralanan bu görevliler size yol boyunca eşlik ediyor, geçtiğiniz köylerde sizi durduranların problem çıkartmaması için varlıklarıyla önleyici rol üstleniyorlardı.
   </p>
   <p>
    <img alt="" height="375" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-3.jpg"/>
   </p>
   <p>
    Ne yalan söyleyeyim, kendimi bir anda 50 yıl geriye gitmiş gibi hissettim. Hele başkente gelip de Bülent Bey’in “Burası şehrin merkezi.” dediğinde hayretim daha da arttı. 1,5 milyon nüfuslu bir şehir âdeta harabeyi andırıyordu. Ne üstyapı, ne altyapı vardı. Yollar delik deşikti, sokak isimlerini gösteren bir tabela yoktu. Keçiler sokaklarda başıboş geziyordu. Evet, Somaliland hayvancılıkla uğraşan bir bölgeydi ve Suudi Arabistan, Yemen gibi ülkelerin kurbanlık ihtiyaçları buradan karşılanıyordu. Onun dışında üretim adına neredeyse hiçbir şey yoktu. Oysa bu ülke, 1990’lı yıllara kadar kendi kendine yeten bir ekonomiye sahipti. Kuzeyde İngilizlerin, güneyde İtalyanların etkisi, Dünya Bankası ve IMF’nin uygulamaları, üstüne üstlük 10 yıllarca süren iç savaş, ülkeyi bir anda dünyanın en fakir ülkelerinden biri hâline getirdi.
   </p>
   <p>
    Ülke fakir ama halkta da tembellik göze batıyor. Saat 12 ile 4 arasında doğru dürüst çalışan yok. ‘Çat’ dedikleri bir bitki herkesin elinde. Her köşe başında satılan bizdeki nane yapraklarına benzeyen bu bitkiyi yiyenler âdeta uyuşturucu almış gibi bezgin bir hâle bürünüyor. Halkın neredeyse tamamı Müslüman. Çok sayıda cami var. Namaz kılanların sayısı hiç de az değil. Namaz kılanlar da bu bitkiyi tüketiyor. Olumlu tarafından baktığımızda, Türkiye’ye büyük sempati ve hayranlık duyan bir bölge burası. Açılan Türk Okulu’na daha tabelası konmadan 78 öğrenci kayıt yaptırdı. Üstelik SOS yardım örgütünün, İngilizlerin ve adını sayamayacağımız birçok yabancı ülkenin açtığı onca okula ve bu okulların çok daha ucuz bir eğitim vermelerine rağmen... Türk Okulu’na bu ilginin sebebi, Osmanlı İmparatorluğu’na ve Türkiye’ye olan sevgileri... Osmanlı’yı unutmuyorlar. Okula çocuğunu gönderen bir veli, “İnşallah Türkiye de bir gün Osmanlı gibi dünyaya adalet dağıtır.” diyor. Çocukluğunda Osmanlı İmparatorluğu hakkında öğrendikleri bilgilerin kendisini çok etkilediğini, bu yüzden de çocuğunu hiç düşünmeden Türk Okulu’na verdiğini söylüyor.
   </p>
   <p>
    <img alt="" height="333" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-1.jpg"/>
   </p>
   <p>
    <strong>
     İnsanların yüzlerindeki mutluluk
    </strong>
   </p>
   <p>
    Bu bölgede 160’a yakın uluslararası yardım kuruluşu var. Ancak bunca yardıma rağmen halkın fakirliği akla karışık sorular getiriyor. Acaba yardımlar çarçur mu ediliyor? Belli değil. Kanada, ABD gibi ülkelerden de yardım eden kuruluşlar var. Ülkede eğitim Arapça ve İngilizce. Kuzey Somali’de 16 üniversite var. Bunlardan  Hergeisa Üniversitesi’ni ziyaret ediyoruz. Rektör Abdi H. Gass, ABD’den daha yeni gelmiş. Yardımcısı ise 1981-1984 yılları arasında Ankara’da Hacettepe Tıp Fakültesi’nde yüksek lisans yapmış İsmail Bey. Asıl adı Diriye. Adana, Bodrum ve İstanbul’u gezmiş. O ve rektör, bize, üniversitede Türkçe dersi vermek istediklerini söylüyor. 4 bin 350 öğrencisi bulunan üniversitenin rektörü Dr. Gass, “Her öğrencimizi Türkiye’ye gönderemeyiz. O yüzden burada Türkçe dersi vermek istiyoruz.” diyor. Şu an Türkiye’de masraflarını Kimse Yok mu Derneği’nin karşıladığı 520 Somalili öğrenci okuyor.
   </p>
   <p>
    <img alt="" height="333" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-8.jpg"/>
   </p>
   <p>
    İsmail Bey bize Somali çayı ikram ediyor. İçine süt ve şeker katılmış bir çay bu. İkiliyi Türkiye’ye davet ediyoruz. Rektör buna çok seviniyor.  Giderken bize “Kütüphanemizde Osmanlı’yı anlatan kitap yok. Bize Osmanlı’yı anlatan kitaplar gönderin.” diyor. Duygulanıyoruz.
   </p>
   <p>
    Ertesi gün Liban Hasan adında bir iş adamıyla tanışıyoruz. O da Ankara’da mimarlık okumuş. Türk vatandaşı sınıf arkadaşıyla ortaklık kurmuş. Kendisini “Çorum İskilipli Liban” olarak tanıtıyor. 10 yıl ABD’de kalmış. Türkçeyi hâlâ çok iyi konuşuyor. Bu bölgede Liban gibi birçok insan yurtdışına çıkmış. Şu an ABD, İngiltere, Kanada gibi ülkelerde binlerce Somalili yaşıyor. Ve bu insanların hemen hepsi tatilde ülkelerine geliyor. Sırf bu yüzden Türk Hava Yolları’nın çok yakın bir zamanda Hergeisa’ya seferler düzenlemesi bekleniyor. Yurtdışındaki Somalililer ticarete oldukça yatkın. Kazandıklarını akrabalarıyla paylaşmada da cömertler.
   </p>
   <p>
    <img alt="" height="375" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-6.jpg"/>
   </p>
   <p>
    Biz Kimse Yok mu’nun misafiriyiz. Asıl konumuza dönelim, kurbana… Dernek, Kuzey Somali’de 700 hisse dağıtmak için yola çıktı. Tam 2 bin 100 aileye yardım eli uzanacak. Bayrama üç gün kala –bu arada Somali’de bayram Türkiye’den bir gün sonra başladı- derneğin et dağıtımını organize etmesi için görevlendirdiği Mehmet Bozdağ ile birlikte Hergeisa’ya yaklaşık 90 kilometre uzaklıktaki Boroma denilen araziye gidiyoruz. Burada bayramda kesilip halka dağıtılacak 100 büyükbaş hayvanı yerinde görüyoruz. Etiyopya sınırındaki bu bölge ilk bakışta uçsuz bucaksız gibi. Hayvanlarda hiçbir problem yok. Anlaşmalar oracıkta yapılıyor. Kesimhaneler, kasaplar, poşetler ayarlanıyor. 2 bin 100 aile, yine bu bölgede yer alan küçük bir belde olan Togwajaale’nin belediye başkanı Hashi Mohammed Abdi’yle yapılan görüşmelerden sonra belirleniyor. Abdi, ilk defa Müslüman bir ülkeden bölgeye yardım geldiğini söylüyor. Dernekten buraya okul yapmasını, hatta mümkünse kendilerine çöp arabası dahi göndermesini rica ediyor. Odasında bir masa, bir dolap, 7 tane plastik sandalye olan belediye başkanının son sözü “Bunu hep hatırlayacağız.” oluyor.
   </p>
   <p>
    Afrika gibi bir kıtada kurban dağıtmak kolay değil. Kimse Yok mu ise bu konuda epey tecrübeli. Yapılan her şey resmiyete dökülüyor.
   </p>
   <p>
    <img alt="" height="375" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-7.jpg"/>
   </p>
   <p>
    700 hisse sahibinin adı bayramdan bir gün önce bizlere ulaşıyor. Vacip, adak, akika şeklinde sıralanan isim listesine göz atıyoruz, tanıdık birini görebilir miyiz diye. Bizimkisi çölde toplu iğne aramak gibi bir şey. Yüz binlerce insan derneğe bağışta bulunmuş. Bağışta bulunanlardan 4’ü Hergeisa’ya geliyor. Bizzat organizasyona dâhil olmak, kendi elleriyle insanlara yardımda bulunmak için onca meşakkate katlanarak Hergeisa’ya varıyorlar. Gelenler Manisa Akhisarlı. İçlerinden zeytin ticareti yapan Bülent Birel Bey, “Bu topraklarda zeytin üretilir.” diyor. Bu topraklarda zeytin yetişir mi, yetişmez mi sorusunun cevabını Somaliland Tarım Bakanı’ndan öğrenmek istiyoruz. Bakanın çocuğu Türk Koleji’nde okuyor. Dolayısıyla randevu kolayca ayarlanıyor. Ancak ertesi günkü buluşmayı, bakan şehir dışından dönemediği için yardımcısıyla gerçekleştiriyoruz. Bakan yardımcısı, “Biz zeytini pek bilmeyiz.” diyerek Bülent Bey’i hayal kırıklığına uğratıyor. Gerçekten sofralarda zeytin yok, bırakın zeytini, onca hayvancılığa rağmen süt ve süt ürünlerinden de haberdar değiller. Türk öğretmenler yoğurt mayasını Türkiye’den getirtmişler. Bakan yardımcısı, Türkiye’den gelecek iş adamlarına, zeytincilik yerine hayvancılık, balıkçılık ve madenciliği tavsiye ediyor. Demir yataklarının bolca varlığından ama işletilmediklerinden bahsediyor. Özellikle yurt dışında yaşayan Somalilere yönelik turizm işletmeciliğini öneriyor. Ülkelerine yatırım yapacak Türk işadamlarına başta arazi tahsisi olmak üzere her türlü kolaylığı sağlayacaklarını vaat ediyor.
   </p>
   <p>
    Kurban dağıtmak için sabah 4’te yola çıkıyoruz, 90 kilometrelik yolu katedip bayram namazına yetişmemiz için bu şart. Namazı yol kenarındaki küçük bir köyde kılıyoruz. Cami tıklım tıklım. Bayram namazını bizden farklı olarak 5 tekbirle kılıyorlar. Kesim yerinde bir inek, 21 aileye bölünüyor. Aileler bizzat kendileri gelerek kurbanları alıyor. 4 bölgede kurban dağıtımı olaysız şekilde sona eriyor. İnsanların yüzlerindeki mutluluk görülmeye değer. Ama bu insanlara kurbandan daha fazlası gerekiyor. Yüzyıllar önce onları düşman saldırısından kurtaran ve bölgede yüz yıllarca huzur temin eden Osmanlı gibi bir adalet dağıtıcısına ihtiyaçları var.
   </p>
   <p>
    <img alt="" height="467" src="http://web.archive.org/web/20140429131413im_/http://medya.aksiyon.com.tr/aksiyon/2012/10/29/behram-somali-4.jpg"/>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### emre özbek, 04 November 2012, 23:09
> Bence o insanların ayakta kalmaya ihtiyaçları var. Filistin nasıl bir avukatı(Yaser Arafat)halk önderi yaptıysa, Somali halkının da artık kendi ulusal kahramanlarını çıkarma vakti geldi. Yoksa hiçbir millet başkalarının sadakalarıyla kölelikten kurtulamaz!

### CENGİZ AKÇA, 31 October 2012, 13:41
> Elhamdülillah hâlâ Hz. Ebubekir’ler, Ömer’ler, Osman’lar, Ali’ler, Eba Eyyub’lar, Ebu Derda’lar yaşıyorl. Ben bunu gözlerimle gördüm, inşallah Allah indinde şahidi olacağım...

### Yakup Selvi, 30 October 2012, 17:34
> Başta Behram Bey ve Mehmet Bey olmak üzere yapılan bu yardımlarda emeği geçen herkese teşekkürler. Şu insanların yüzünün gülmesine bir nebze katkıda bulunan herkesten Allah razı olsun. Behram Bey'in dediği gibi insanların Türkiye'ye teveccühü çok büyük. Her şeyden çok Anadolu insanından gelecek eğit...

### ENES BİN MALİK, 30 October 2012, 17:16
> BEHRAM ABİ SÜPER BİR HABER YAPMIŞSIN.KİMSE YOK MU? İLE BERABER MÜKEMMEL BİR EKİP OLMUŞSUN.YILIN MUHABİRİ SEÇİLMELİSİNİZ.OKULUMUZUN AÇILIŞINDA BURALARA TEKRAR BEKLERİZ.HARGEİSA TÜRK KOLEJİ ÖĞTRETMENLERİ SAYGILAR VE SEVGİLERLE........

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=A924D175685B4D3559FC83DEC400B63B?newsId=33932), [web.archive.org (arşiv bağlantısı)](http://web.archive.org/web/20140429131413/http://www.aksiyon.com.tr:80/aksiyon/newsDetail_getNewsById.action;jsessionid=A924D175685B4D3559FC83DEC400B63B?newsId=33932)
