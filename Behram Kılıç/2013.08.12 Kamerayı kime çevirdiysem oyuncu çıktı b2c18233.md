# Kamerayı kime çevirdiysem oyuncu çıktı

*Behram Kılıç 2013.08.12*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   86 oyuncunun 80’i daha önce kamera görmemiş ve hepsi aynı köyden. Gala da köyde yapıldı. 16 Ağustos’ta gösterime girecek ‘Tepenin Uşakları’nın yönetmeni İsmet Eraydın ilginç filmini anlattı.
  </font>
 </div>
 <div id="newsText">
  <font class="detail-text">
   <p>
    Filmin konusu bildik: 1980’de, Trabzon’un Çiçeklidüz köyünde yaşayan delikanlı Hikmet’in, içinde sakladığı platonik aşkını, sıcak ve içten Karadeniz insanının tüm doğallığıyla sunması. Sizin anlayacağınız bu filmi farklı kılan hikâyesi değil, hikâye dışındaki her şeyi. Filmin yönetmeni, Trabzon’da bir hastanenin acil servis sorumlusu. Başrolde tanınmış hiç kimse yok. Ortada bir senaryo dahi yok. 86 oyuncunun 80’i daha önce kamera görmemiş. Asıl önemlisi bu oyuncuların hepsinin aynı köyden olması. Filmin galası da köyde yapıldı. 16 Ağustos’ta gösterime girecek ‘Tepenin Uşakları’nın doktor yönetmeni İsmet Eraydın ile bu sıra dışı filminin hikâyesini konuştuk.
   </p>
   <p>
    <strong>
     -Doktorsunuz. Sinema aşkınız nasıl başladı?
    </strong>
   </p>
   <p>
    <img alt="" height="316" src="http://web.archive.org/web/20130817081543im_/http://medya.aksiyon.com.tr/aksiyon/2013/08/12/behram-sinema-2.jpg">
     2009’da Trabzon Belediyesi’nin düzenlediği 1. Demir Elma Kısa Film Festivali’nde, ‘Dasvidanya’ isimli kısa filmle ikincilik ödülü almıştım. Ben aynı zamanda ‘Kalp Krizi Değil Gülme Krizi’ adlı bir tiyatro oyunu sahneliyorum. Tiyatro yaparken, bu yılki İstanbul Film Festivali’nde onur ödülü alan Aytekin Çakmakçı’dan iki-üç ay kadar sinema eğitimi aldım. Kendisi Yeşilçam’ın eski görüntü yönetmenlerinden. Sonra baktık ki bu bir virüs, vücuda bulaştı mı çıkmıyor.
    </img>
   </p>
   <p>
    <strong>
     -Uzun metrajlı film çekme fikri nasıl oluştu sizde?
    </strong>
   </p>
   <p>
    Aslında bir kısa film daha çekecektik. Filmdeki tepenin hikâyesini… 7-8 köyün ortaklaşa kullandığı, gençlerin top oynadığı civardaki tek düzlüğün hikâyesi olacaktı kısa filmimiz. Zamanın zengini, sırf çocuklar fındık dallarını koparmasın diye, üstelik kendisine ait olmayan bu yeri traktöre sürdürmüştü. Düşünün, bir bakıyoruz tepe gitmiş, insanların hayallerindeki çocukluğu, geçmişi yerle bir edilmişti. Maalesef o adam da daha sonra felç geçirdi.
   </p>
   <p>
    <strong>
     -Bu tepe neredeydi?
    </strong>
   </p>
   <p>
    <strong>
     <img alt="" height="428" src="http://web.archive.org/web/20130817081543im_/http://medya.aksiyon.com.tr/aksiyon/2013/08/12/behram-sinema-1.jpg"/>
    </strong>
    Kendi köyümde. Akçaabat’a bağlı, Çileklidüz köyü burası. Bu hikâyeyi çekmek için köye gittim. İlk çektiğimiz görüntüleri de hasbelkader internete attık. Sosyal medyada bu görüntülere acayip ilgi oldu. Düşünün Endonezya’dan bir Türk bile, bizim sosyal medya sayfamıza mesaj attı ‘Bu film buralarda ne zaman gösterime girecek?’ diye. İnsanların ilgisi bende uzun metrajlı bir film çekme düşüncesi doğurdu.
   </p>
   <p>
    <strong>
     -Uzun metraj meşakkatli bir şey.
    </strong>
   </p>
   <p>
    Evet. Apandisit ameliyatı yaparken kalp ameliyatına geçmek gibi. Ama biz onu fark edemedik, çekeriz dedik. Ben nöbetten çıkıyor, görüntü yönetmeni, kameramanı da alarak ‘Haydi bugün şu sahneyi çekeceğiz’ diyerek köye gidiyordum. Ortada da yazılmış bir senaryo yoktu. Yani filmin çoğunu doğaçlama çektik. Bir hikâyemiz vardı, hepsi bu.
   </p>
   <p>
    <strong>
     -Senaryo yok derken...
    </strong>
   </p>
   <p>
    Kafamda var ama öyle sayfalarca yazılmış bir senaryo yok. Çünkü oyuncularımın hepsi köylü, yani 86 oyuncunun 86’sı Trabzonlu. Bir de 86’sının 80’i hiç kamera görmemiş. Sadece 6’sı benim tiyatro grubumdan. Şimdi bu insanlara senaryoyu nasıl ezberleteceksiniz!
   </p>
   <p>
    <strong>
     -Nasıl yaptınız?
    </strong>
   </p>
   <p>
    Köyde amca oğlunu arıyordum, ‘Adem bugün şu sahneyi çekeceğiz, bana dört tane çocuk, bir tane nine, bir tane de genç adam lazım’ diyordum. O da sağ olsun köydeki casting işlerini ayarladı. İstanbul’dan ikinci el aldığımız bir MARC 2 kameramız vardı. Onunla çektik filmi. Aslında bu iş bizi heyecanlandırmayacaktı. Ne zaman ki kamerayı koyduk, monitöre bakıyorum; karşı tarafta 5 tane ineği olan köylü kadın. Onun oyunculuğunu görüyorum, içimden ‘Bu süper bir şey ya!’ diyorum. İstanbul’dan istediğin oyuncuyu getirt, bu rolü yapamaz.
   </p>
   <p>
    <strong>
     -Yani ‘Bizimkiler oynamıyor, adeta yaşıyor’ mu diyorsunuz?
    </strong>
   </p>
   <p>
    Evet. O şive, o hal ve hareketler... Bunlar Karadeniz’in hakiki köylüleri. Ortada rol yok senin anlayacağın. Biz Vahide ablaya diyoruz ki ‘Sen burada ananın kızı hakkında dedikodu yap.’ Zorlandıkları yerler de oluyordu. Zaten normalde bir Karadeniz filmini adam iki haftada çekiyor. Biz ise toplam 8 ay uğraştık. Zahmetli bir işti. Çünkü o insanlara replik ezberletemezdim. Sadece ne yapmaları gerektiğini anlatıyordum. Bazen benim istediğimden daha fazlasını veriyorlardı. Benim en büyük kazancım bu oldu. Kamerayı kime çevirdiysem oyuncu çıktı.
   </p>
   <p>
    <strong>
     -Bir de köyde film çekmek, el âlem ne der durumu…
    </strong>
   </p>
   <p>
    Aynen. Düşünün köylülerin size bakışını. İnsanlar çekiniyorlardı. Bizim Vahide abla evli, çocukları var. Bu insanlara sinemada oynayacaksın dediğin vakit, kocası ne der, el âlem ne der durumu var yani. Ama onlar ‘İsmet bize yanlış yapmaz’ dediler.
   </p>
   <p>
    <strong>
     -Müthiş bir özgüvenleri de var anladığımız kadarıyla…
    </strong>
   </p>
   <p>
    Aynen öyle. Trabzon Devlet Tiyatrosu’nun müdürü arkadaşım. Onunla fragmanları izliyoruz. Bana ‘Şu köylü kadını oynayan bayan hangi tiyatrodan?’ diye sordu. Güldüm. ‘O oynamıyor. Onun beş tane ineği var, köyde yaşıyor.’ dedim. Şaşırdı. Normalde mümkün değil yani. Normalde bir sinema filminde bir tane tipleme çıkartırsınız. Adam Recep İvedik’i çıkartmış. Beğenirsiniz beğenmezsiniz. Ama Tepenin Uşakları’nda 6 tane tipleme var. Bence filmin başarısı bu. Ha ben şunu da iddia etmiyorum. Ben tuttum da ‘Titanic çektim’ demiyorum. Hatalar elbette olacak. Benim ilk sinema filmim. İmkânsızlıklarla çektiğimiz film. Fakat kime gösterdiysem, kim izlediyse filmi çok sıcak buldu. İstanbul’a geldik, dağıtım firması ile görüşmeye. Bize dediler ki ‘Filminizde hangi şöhretli oyuncular var?’ Ben de şunu söyledim: ‘Şöhretli oyuncumuz yok. Ama 86 tane doğal Karadeniz köylüsü var.’
   </p>
   <p>
    <strong>
     -Kendinizi hangi durumda başarılı addedeceksiniz?
    </strong>
   </p>
   <p>
    İzleyen insanlar derse ki ‘Bu bizim köy. Bu Vahide abla bizim ablamız, bu Ayşe bacı bizim bacımız derse ben kendimi başarılı göreceğim. Yoksa sinema eleştirmenleri filmi izlediği vakit eleştiri yapabilirler, haklı da olabilirler. O noktada ben iddialı değilim. Fakat iyi bir Karadeniz filmi çektiğimizi düşünüyoruz. Bizim filmin en önemli özelliği; filmde küfür, müstehcen sahne yok. Biz bunu başardık, yüzde yüz Karadeniz filmi ve küfürsüz komedi yapmaya çalıştık. Karadenizlinin zekâsı, şivesi, hal ve hareketleri insanları güldürmek için yeterli zaten.
   </p>
   <p>
    <strong>
     -Filmin bütçesi hakkında bilgi verir misiniz?
    </strong>
   </p>
   <p>
    Çok hesap yapmadık ama 300-400 bin lira civarında bir masraf olacak. İlkin 20 kopya çıkalım, masumane gezelim dedik. Fakat ilgi inanılmaz olunca biz Trabzon’un plakası olsun diye 16 Ağustos’ta İstanbul, Ankara, İzmir, Bodrum, Kuşadası, Trabzon ve daha birçok il ve ilçede 61 sinemada gösterime gireceğiz. Filmin ana sponsoru Kebir. Onlara dedik ki bu film sizi anlatıyor, gerçek bir Karadeniz filmine gerçek bir Karadeniz firması sahip çıkmalı. Onlar da sağ olsunlar kabul etti.
   </p>
   <p>
    <strong>
     -Oyunculara para verdiniz mi?
    </strong>
   </p>
   <p>
    Giyim sponsorumuzdan herkese bir takım ayarladık. O kadar. Eğer filmden para kazanırsak oyunculara vereceğiz. Ama hiç kimse bizden para istemedi. Zaten imkânımız da yoktu. Bu yüzden ‘Tepenin Uşakları’ filmi çok sıcak oldu. İkili ilişkiler, Karadeniz herkesin ortak noktasıydı. Ama biz maalesef ne Akçaabat Belediyesi’nden ne Trabzon Belediyesi’nden destek gördük. Trabzon Valisi’nden randevu alamadık. Onlara sadece ‘Oyuncularımın sırtını sıvazlayın’ dedik. Bunlar sizin kendi insanınız. Bunlara sahip çıkın dedik. Ama maalesef yapmadılar.
   </p>
   <p>
    <strong>
     -Siz aynı zamanda doktorsunuz. İşler karışmadı mı?
    </strong>
   </p>
   <p>
    Doktor arkadaşlar bana yönetmen demeye başladı. Settekiler ise doktor.
   </p>
   <p>
    <strong>
     -Filmlerin devamı gelecek mi?
    </strong>
   </p>
   <p>
    Evet. Yine Karadeniz filmi olacak. Bizde hikâye de plato da çok.
   </p>
   <p>
    <strong>
     -Oyuncularla sette yaşadığınız ilginç anılar var mı?
    </strong>
   </p>
   <p>
    Bir keresinde define sahnesi çekiyoruz. Bizi jandarmaya şikâyet ettiler. Jandarma tarafından yakalandık (gülüyor).
   </p>
   <p>
    <strong>
     -Köyde gala yaptınız. Bu yönüyle de bir ilk oldu galiba.
    </strong>
   </p>
   <p>
    Evet. Türkiye’de ilk kez bir filmin galası köyde yapıldı. Kırmızı halılar yoktu.
   </p>
   <p>
    <strong>
     -Tepkiler nasıldı?
    </strong>
   </p>
   <p>
    Ağlıyorlardı. Başrol oyuncusu bile filmin bu kadar acıklı olduğunu bilmiyordu. Filmin bir tarafı komedi, bir tarafı dram. Sonu da 12  Eylül’le bitiyor.
   </p>
   <p>
    <strong>
     -12 Eylül’ü nasıl işlediniz filmde?
    </strong>
   </p>
   <p>
    Biz siyasi görüş belirtmeden darbelerin ne kadar kötü olduğunu anlatmaya çalıştık.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Nazif Yankol, 15 August 2013, 13:07
> Bir Egeli olarak merakla bekliyorum. Yurdum insanı hangi yöreden olursa olsun, cesur ve son derece hayranlık uyandırıcı. Böyle ilham veren insanları gördükçe, umutlanıyorum. Filmin yolu açık olsun. Hayırlı ve uğurlu olsun. Haftasonu topluca gitmeyi istiyoruz inşallah.

### aziz eroğlu, 15 August 2013, 12:52
> Gerçekten karadenizi yaşayacağımızı düşündüğüm ve ilkkez ailecek gideceğim bir film olarak görüyorum hiç sinemaya gitmeyen annem bile ben bu filme kesin gideceğim diyor memlkete gitmeden memleketi yaşacağımıza inanıyoruz...

Kaynak: [www.aksiyon.com.tr](http://www.aksiyon.com.tr:80/aksiyon/haber-36268-.html), [web.archive.org (arşiv bağlantısı)](http://web.archive.org/web/20130817081543/http://www.aksiyon.com.tr:80/aksiyon/haber-36268-.html)
