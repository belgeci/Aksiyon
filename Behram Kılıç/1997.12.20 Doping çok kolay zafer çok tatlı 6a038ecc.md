# Doping çok kolay, zafer çok tatlı

*Behram Kılıç 1997.12.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Sporun dostuk, barış, kardeşlik eksenindeki yayılışı yerini paraya bırakmaya başladı. Bu dev çarkın her dalı birer endüstri haline geldi.
  </font>
 </div>
 <div id="newsText">
  <font class="detail-text">
   Milyonlarca doların döndüğü bu sektör, haliyle birtakım kural dışı normlara da göz yummaya başladı. Hem göz yumulan, hem de tüm yetkililerce önlem alınmaya çalışılan(!) haksızlıklardan biri sporcuların doping alması.
   <br/>
   <br/>
   Büyük organizasyonlarda (olimpiyatlar, dünya kupası, atletizm şampiyonaları), doping kullanımı yıldan yıla artmaya başladı. Son Dünya Kupası'nda Maradona'nın, 1988 Seul Olimpiyatları'nda Kanadalı ünlü sprinter Ben Johnson'ın doping içeren maddeler aldıklarının tespit edilmesi dünyayı ayağa kaldırdı. Gerçi doping yıllardır sporcular tarafından kullanılıyordu ama bu pek su yüzüne çıkmadığı için problem yoktu.
   <br/>
   <br/>
   Olimpiyatlar, sahtekarlık ve mafya (güç, para ve doping)... Vyv Simson ve Andrew Jennings'in yazdığı bu kitapta karşılaştıklarım, dopingle mücadelede yetkililerin saf spor izleyicilerini aldattıklarını en çarpıcı örnekleriyle gözler önüne seriyordu.
   <br/>
   <br/>
   Kitap, dünya spor liderlerinin bizleri doping kontrolü konusunda aldattıklarını, uluslararası federasyonların yıllardır doping yapan yıldız atletleri görmezden geldiklerini ve pozitif sonuçları gizlediklerini, bazı atletlerin yarışma günleri sidik torbalarına arkadaşları tarafından verilen ilaçsız idrarı doldurduklarını ondan sonra da hiçbir korku duymadan yarışmaya katıldıklarını yazıyordu.
   <br/>
   <br/>
   Doping nedir?
   <br/>
   <br/>
   Doping, sporcunun performansını haksız bir şekilde ve yapay olarak artırmak amacıyla herhangi bir yabancı maddeyi kullanması ya da herhangi bir fizyolojik maddeyi anormal miktarda veya anormal bir yolla vücuda almasıdır.
   <br/>
   <br/>
   Birçok sporcu, sporculuk hayatı boyunca belki isteyerek, belki istemeyerek, belki doktor hatası sonucu dopingle tanışıyor. Yakalandığında yanıyor. Yaşlandığında da pişman oluyor.
   <br/>
   <br/>
   Federasyonlar, idareciler ve masörler göz yumuyor
   <br/>
   <br/>
   Dünyada ve Türkiye'de yaygın olarak sporcular tarafından alınan dopingin, kullanımını engellemek için uluslararası federasyonlar ve ulusal federasyonlar gerekli cezai yaptırımları uygulamıyorlar. Bunun dışında gerekli kontroller de yapılamıyor. Sadece yarışmalarda rastgele testler sonucu doping kontrolü yapılıyor. Bu da dopingle mücadelede yeterli etkinliği göstermiyor.
   <br/>
   <br/>
   Ülkemizde çalışan masörlerin %95'i, Türkiye'de sporcuların doping kullandıklarını söylüyorlar. Masörler, ilaçları sporculara kendilerinin verdiğini, vermezlerse idarecilerin başka bir masör bulmakta zorlanmayacaklarını kaydediyorlar. Dünyada da durum farklı değil. Amerikalı bayan koşucu Diane Williams doping almaya kendisini antrenörünün zorladığını belirtiyor. 1989'da Amerikan Adalet Komisyonu'na ifade veren Williams, 1980'lerin başında antrenörünün kendisini steroid kullanmaya başlattığını, daha sonra dianabol verdiğini belirtiyor. Bir süre sonra vücudunda değişiklikler görmeye başladığını ifade eden bayan atlet, "Bıyık ve çenemde sakal gibi erkeksi unsurlar görünmeye başladı. Sesim de kalınlaştı. Göğsümde kıllar çıktı" diyerek doping sonucu aldığı korkunç şekli anlatıyordu. Kadın ve erkeklerin doping kullanarak bu riske neden girdiklerine de en ilginç cevabı Kanadalı koşucu Tony Sharpe veriyordu: "Zafer çok tatlı, para çok bol".
   <br/>
   <br/>
   Aman imaj zedelenmesin
   <br/>
   <br/>
   Zafer ve para sporcular gibi idareciler ve federasyonlar için de önemliydi. Çünkü dopingsiz geçen organizasyon daha fazla reklam, daha fazla para demekti. Uluslararası federasyonlar büyük organizasyonlarda doping yapanları saklamayı tercih ediyorlardı.
   <br/>
   <br/>
   Hatta Amerika Olimpiyat Komitesi Los Angeles Olimpiyatları'na 1 yıl kala yarışmaya katılacak ABD'li sporculara dopinge yakalanmama konusunda eğitim veriyordu. 1984'teki Los Angeles Olimpiyatları'nda 18 sporcu dopingli çıktı ve bunların hiçbirisi ABD'li değildi.
   <br/>
   <br/>
   1987'de Roma'daki Dünya Atletizm Şampiyonası'nda rekor kıran Ben Johnson'u tebrik eden IOC Başkanı Samaranch, basına yaptığı açıklamada, "Doping konusunda çok sert olacağımızdan hiç kuşkunuz olmasın. Bu tür bir sahtekarlığa asla göz yumamayız" demişti. Ancak 1988'deki Seul Olimpiyatları'nda dopingli çıkan Ben Johnson, 1992 Barcelona Olimpiyatları'nda da karşımızdaydı. Seul'deki skandal ise oyunların imajı ve parasal değeri için çok kötü olmuştu.
   <br/>
   <br/>
   Ancak dopinge karşı üstü kapalı olsa da başlatılan bu mücadele sporcuların uluslararası yarışmalardan son anda ardı ardına çekilmesine, hatta bazı ülkelerin takımlarının toptan yarışmalara katılmama kararı almasına sebep oldu. Geçtiğimiz günlerde sona eren Tayland'ın Chiang Mai kentindeki 68. Dünya Halter Şampiyonası'nda Yunanistan halter takımının da son anda şampiyonadan çekilmesi bir hayli tartışıldı. Spor otoriteleri Yunanlı sporcuların dopingli çıkabilecekleri için bu şampiyonaya katılmadıkları yönünde birleştiler. Komşuya kızmaya gerek yok. Bu şampiyonada sakatlığını öne sürerek podyuma çıkmayan, yere göğe sığdıramadığımız, ama adı seks skandalına karışan bir sporcu vardı. Bizim sporcumuz!. Halilimiz!. Acaba dopingli miydi?.
   <br/>
   <br/>
   Yakalanırsan..
   <br/>
   <br/>
   İngiliz Sir Arthur Gold dopingli yakalanma hususunda bakın ne diyor: "Sadece dikkatsizler ya da yanlış bilgilendirilenler yakalanır". Çok doğruydu. Ben Johnson dikkatsizliğinin kurbanı oldu. İşini şansa bırakmasaydı o şimdi ahlaklı bir dünya rekortmeniydi.
   <br/>
   <br/>
   Ben Johnson skandalının perde arkasını araştıran Kanadalı Yargıç Dubin'in dopingle mücadele için çok dikkat çekici bir önerisi vardı. Dubin, dopingi olimpiyatlardan temizlemek için IOC'un etkin bir doping kontrol programı olmayan milli federasyonların olimpiyatlara katılmalarını yasaklamasını öneriyordu.
   <br/>
   <br/>
   Ancak bu münkün olmadı. Uluslararası Atletizm Federasyonu ülkelerin kendi başlarına doping kontrol merkezi kurmalarına karşı çıktı. En azından onları tanımadı. Kendi çizgisindekilere onay verdi.
   <br/>
   <br/>
   Türkiye'de durum
   <br/>
   <br/>
   Türkiye'de de doping kullanımı bir hayli yaygın. Uluslararası alanda halter ve güreş dışında pek madalya kazanan sporcumuz olmadığı için bu alanlarda doping kullanan sporcularımız şimdilik rahatlar.
   <br/>
   <br/>
   Ülkemizde doping kullanan fazla ama yakalanan sporcu sayısı az. Sporcuların en yakını olan masörler oranın %95 olduğunu söylüyorlar. Beşiktaş kaleci antrenörü Fatih Uraz, bu iddiayı destekliyor. Ona göre sporcular doping kullanıyorlar. Dr. Adnan Bağrıaçık, dopingin sporcunun performansına katkısının yüzde beş ile yüzde on arasında olduğunu, genelde ise sporcuların doping içeren ilaçları karaborsadan elde ettiklerini belirttikten sonra futbolcuların çoğunun bilinçli ya da bilinçsiz doping içeren madde aldıklarını kaydediyor.
   <br/>
   <br/>
   Geçtiğimiz yıl Fenerbahçe maçında doping kullandığı tespit edilen Gaziantepsporlu futbolcu Ayhan Akman kendisinin bilinçli olarak doping almadığını, doktorunun hatası sonucunda dopingli çıktığını söylüyor. Kulübü Ayhan'a inandı ve ceza vermedi. Ancak Futbol Federasyonu Ayhan'ı 6 ay cezalandırdı.
   <br/>
   <br/>
   Neden kullanıyorlar?
   <br/>
   <br/>
   Prof. Dr. Kaya Çilingiroğlu, Türkiye'de sporcular neden doping kullanıyorlar sorusunu Tony Sharpe gibi cevaplandırıyor: "Spor öyle şaşaalı oldu ki yirmi yaşında bir çocuk, kimse tarafından tanınmayan bir çocuk ünlü bir avukatın ya da şöhretli bir profesörün ömrü billah kazanamayacağı paraları 56 yılda kazanıyor. Ondan beklentiler de bu paralelde. Yaşlanan sporcular da şaşaalı dönemin devam etmesi için suni güçlere başvuruyor. Biz antrenörlere seminerlerde 'şahsi menfaatleriniz için genç fidanları kurutmayın' diyoruz. Gerisi onların vicdanlarına kalmış" şeklinde cevap veriyor.
   <br/>
   <br/>
   Türkiye'de önlemler
   <br/>
   <br/>
   Dopingin yaygınlaşması ülkemizde de beraberinde önlemler getiriyor. Başkanlığını Prof. Dr. Aytekin Temizer'in yaptığı Dopingle Mücadele Merkezi 1989 yılında Hacettepe Üniversitesi ile Gençlik ve Spor Genel Müdürlüğü arasında yapılan protokolle kuruldu. Başkan Temizer, Türkiye Doping Kontrol Merkezi'nin eksikliklerini gidererek Uluslararası Olimpiyat Komitesi'ne ruhsatlandırılması için başvuruda bulunduğunu, 1995 yılından beri yarışma dışı doping analizlerinin yapıldığı merkezin yakın bir zaman içerisinde dünyadaki 25 ruhsatlı doping kontrol merkezinin yanında yerini alacağını müjdeliyor.
   <br/>
   <br/>
   Temizer, Türkiye'de doping yaptığı saptanan sporcuların isimlerinin açıklanmasının Gençlik ve Spor Genel Müdürlüğü'nün tasarrufu altında olduğunu, kendilerinin istek üzerine sporcuların numuneleri araştırıp sonuçlarını gizli kaydı ile genel müdüre gönderdiklerini kaydediyor.
   <br/>
   <br/>
   Artık yapmayın
   <br/>
   <br/>
   Günümüzde spor seyircisi daha da bilinçli hale geldi. Yüz metreyi C.Lewis 9.92'lik dereceyle koştu. Naim 190 kiloyu kaldırdı. Sergei Bubka sırıkla 6 metreyi çoktan aştı. Ama bu rekorlar bir yerde sona erecek. Bundan sonra suni yollarla insanları aldatmanın bir anlamı yok. Herşeyin en güzeli doğal olanıdır. İnsanlar 100 metreyi 7 saniyede koşan kişi için iyi düşünmezler. Dileriz ahlaki yönden ve sağlık açısından sakıncalı olan doping ülkemizde ve dünyada ortadan kalkar.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-3307-38-doping-cok-kolay-zafer-cok-tatli.html), [web.archive.org (arşiv bağlantısı)](http://web.archive.org/web/20130912032143/http://www.aksiyon.com.tr:80/aksiyon/haber-3307-38-doping-cok-kolay-zafer-cok-tatli.html)
