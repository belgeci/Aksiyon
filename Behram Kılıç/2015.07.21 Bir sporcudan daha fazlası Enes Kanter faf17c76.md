# Bir sporcudan daha fazlası: Enes Kanter

*Behram Kılıç 2015.07.21*

<div class="pNewsDetailMainContent" itemprop="articleBody">
 <p>
  F.Bahçe formasıyla bir elin parmakları kadar maça çıktı. NCAA’de parke yüzü görmeden bir sezonu sadece idmanla geçirdi. Buna rağmen 2011’de nba ekibi utah onu 3. sıradan draft etti (seçti). 23 yaşındaki sporcu geçen hafta ise Oklahoma City Thunder ile tarihî bir kontrat imzaladı.
 </p>
 <p>
  Hani bir söz vardır: ‘Bir çıktı, pir çıktı’... Bu deyim âdeta NBA’deki gururumuz Enes Kanter’i tarif etmek için söylenmiş. 23 yaşında olmasına rağmen rekorlar kırıp tarihî anlaşmalar imzalıyor. 19 yaşında NBA’de ter dökmeye başlayan Kanter, Oklahoma City Thunder ile 4 yıl için 70 milyon dolarlık kontrata imza attı.
 </p>
 <p>
  Basketbola 13 yaşında başladı. Daha 17 yaşındayken ‘geleceğin yıldızı’ deniyordu. O günlerde verdiği bir röportajda şöyle diyecekti: “Bana bir top ve 4 kişi yeter.”
 </p>
 <p>
  20 Mayıs 1992’de Zürih’te (İsviçre) doğdu. Profesör olan babası Mehmet Bey’in üniversitedeki görevinden dolayı Van’da büyüdü. 12 yaşındayken babasının tayini Zonguldak’a çıktı. Aile onu Ankara’daki Samanyolu Koleji’ne yatılı olarak yazdırdı. Beden eğitimi hocaları Ali Kurtulan ve Halil Erçıkdı onun basketboldaki yeteneğini fark etti. Bu kolejle Mersin’deki Türkiye Küçük Erkekler Basketbol Şampiyonası ile Konya’daki Yıldız Erkekler Basketbol Şampiyonası’na katıldı. Aynı turnuvalarda bulunan Ülkerspor’un altyapı antrenörü Alaattin Yakan ona kancayı attı. Hemen İstanbul’a götürmek istedi ancak annesi Gülsüm Hanım oğullarının gelişimi için bir yıl daha Ankara’da kalmasına karar verdi. 2005-06 sezonunun sonunda Ülkerspor, basketbol şubesini kapatıp Fenerbahçe ile birleşti. Enes, Fenerbahçe Ülker’de yıldız, genç ve A takımda aynı anda oynayan ender sporculardan biri oldu. 16 yaşında profesyonelliğe adım attı.
 </p>
 <p>
  Ona 2008’de sarı-lacivertlilerin A takım formasını veren efsane koç Bogdan Tanjeviç’ten başkası değildi. 2008’deki Eurolig karşılaşmalarında da süreler aldı. Ama hayali NBA olduğu için Başkan Aziz Yıldırım’ın 5 yıllık sözleşme teklifine ve tüm çabalarına rağmen F.Bahçe’den ayrılmakta tereddüt etmedi. Hatta Yunan ekibi Olympiakos’un yıllık 2 milyon Euro’luk teklifini bile geri çevirip lise son sınıfı okumak için 2009’da ABD’nin Stonerigde Prep School Okulu’na gitti. Orada bir günde çıktığı iki maçta şov yaptı. İlk maçında 56 sayı, 26 ribaund, 5 blok ve 3 asistlik; ikincisinde 68 sayı, 51 ribaund, 12 blok ve 18 asistlik müthiş bir performans sergiledi.
 </p>
 <p>
  2010’da NCAA kariyerine başlamak için Kentucky Üniversitesi koçu John Calipari’nin ikna etmesiyle buranın yolunu tuttu. Fakat F.Bahçe’de oynarken 100 bin doların üzerinde para kazandığının ortaya çıkması -ki oyuncuyu zor durumda bırakmak için belgeleri F.Bahçe kulübü göndermiş ve bu belgeleri gönderdiğini resmî sitesinden de açıklamıştır- üzerine bir yıl basketboldan uzak kaldı. Sadece idmanlara katılan Enes, aynı yıl lise ve dengi okullar arasındaki All-Star maçında 34 sayı, 13 ribaundla oynarken, 1998’de Dirk Nowitzki’ye ait 33 sayılık rekoru kırdı. Bu başarısından sonra 2011’deki NBA seçmelerinde Utah Jazz tarafından 3. sıradan draft edildi ve en üst sıradan draft edilen Türk oyuncu olarak tarihe geçti. O, 2009’da verdiği bir röportajda bugünleri hedeflemişti: “2011 draft yaşım. NCAA’e giriş yaptıktan sonra ilk senemde draft olmak istiyorum.” Düşünün NCAA’da hiç oynamadan, üstelik 3. sıradan draft edilmek… Bu durum, “Bana bir top ve 4 kişi versinler yeter.” diyen bir sporcunun büyük başarısı olsa gerek.
 </p>
 <p>
  Utah’ta Mehmet Okur’un takım arkadaşı oldu. 3,5 sezon bu takımda ter döktü. Şubat 2015’te Oklahoma City Thunder’e geçti. 1 Nisan 2015 gecesi Dallas Mavericks karşısındaki 30 sayı, 16 ribaunt, 1 asist, 1 blokla ‘double double’ yaparak kariyer sayı rekorunu kırdı. NBA’de sergilediği başarılı performansla ülkemizi gururlandıran Enes’e, sınırlı serbest pozisyonunda olduğu için, Batı Konferansı takımlarından Portland Trail Blazers 70 milyon dolarlık teklifte bulundu. Bu tekliften sonra gözler Thunder’in kararına çevrildi. Thunder, 70 milyon dolarlık maksimum kontratı kabul edince, Enes en çok kazanan sporcu olarak Türk spor tarihine geçti.
 </p>
 <p>
  Bunca başarıyı yakalayan ve daha da büyük bireysel başarıları elde edeceğinin işaretini veren Enes Kanter’in A Millî Basketbol Takımı ile yıldızı bir türlü barışmadı. Önceki yıllarda kâh sakatlık, kâh yanlış anlamalarla katılamadığı A Millî Takım’a nihayet kavuştu derken, koç Ergin Ataman geçen ay açıkladığı 2015 Avrupa Basketbol Şampiyonası aday kadrosuna onu davet etmedi. Kanter, bu kararı, “Sunulan sebepler gerçeği yansıtmıyor. Kadroya alınmama sebebim inandığım değerler ve siyasi görüşümdür.” diyerek üzüntüyle karşıladı.
 </p>
</div>


Kaynak: [www.aksiyon.com.tr](http://www.aksiyon.com.tr/portreler/bir-sporcudan-daha-fazlasi-enes-kanter_551656), [web.archive.org (arşiv bağlantısı)](http://web.archive.org/web/20150803053927/http://www.aksiyon.com.tr/portreler/bir-sporcudan-daha-fazlasi-enes-kanter_551656)
