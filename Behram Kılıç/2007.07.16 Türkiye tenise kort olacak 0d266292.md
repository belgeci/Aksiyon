# Türkiye tenise kort olacak

*Behram Kılıç 2007.07.16*

<font class="agenda2NewsSpot">
 2011-2013 yılları arasında Sony Ericson WTA Tour Championships İstanbul'da yapılacak. Dünyanın en iyi ilk 8 bayan tenisçisi Türkiye'ye gelecek. Peki bu organizasyon ülkemize neden verildi? Türk tenisi bugün ne âlemde?
</font>
<font class="newsDetail">
 'Bundan 6 ay önce biri bana WTA Tour Championships'in (sezon sonu şampiyonasının) Türkiye'ye verileceğini söylese buna kesinlikle inanmazdım.' diyor Türkiye'nin sayılı tenis otoritelerinden Şevket Furkan Erbay. "Nasıl oldu, niçin oldu, perde arkasında ne var bilmiyorum ama bu Türkiye'nin Formula 1'i alması gibi bir şey." diye de ekliyor. Karar geçen hafta açıklandı. Hem de Sony Ericsson WTA CEO'su Larry Scott tarafından. 2011-2013 yılları arasında Sony Ericson WTA Tour Championships İstanbul'da yapılacak artık.
 <br/>
 <br/>
 4 Grand Slam (Amerika Açık, Roland Garros, Avustralya Açık ve Wimbledon) turnuvasından sonra bayan tenisinde dünyanın en büyük organizasyonuydu bu. Ne doğru dürüst tenis kortumuz vardı, ne tenis kültürümüz ne de dünya sıralamasında hatırı sayılır yer edinen bir tenisçimiz. Bu olay Türk tenisi açısından adeta milattı. İstanbul üç yıl boyunca dünyanın en iyi 8 bayan tenisçisini ağırlayacak, dünya tenisinin ilgisi ülkemiz üzerinde olacaktı.
 <br/>
 <br/>
 Bu olayın gerçekleşmesindeki süreçte Şevket Furkan Erbay'a katılmamak mümkün değil. Çünkü ortada somut sadece son 3 yıldır çok iyi organize edildiği bile tartışma konusu olan İstanbul Cup dışında hiçbir şey yoktu. İstanbul, Championships'i, ismiyle, daha doğru ifadesiyle tarihî ve coğrafî konumu ile almıştı. Larry Scott da bu konuya parmak basıyordu: "İstanbul'u seçerken Türkiye'nin genç nüfusu, kıtalar arasındaki köprü konumu, tenise olan ilgiyi artırıcı bir unsur olabileceğine olan güvenimiz  etkili oldu." WTA sezon sonu turnuvaları 20 yıl üst üste New York'ta yapıldı. Bir yıl Münih, bir yıl Los Angeles ve son yıllarda da Madrid bu şampiyonaya ev sahipliği yapıyordu. Larry Scott'un kafasındaki düşünce ise bu turnuvaları tüm dünyaya yaymaktı. Yeni pazarlara açılmak istiyordu. 2008-2010 yılları arasında sezon sonu şampiyonaları teniste alt yapı atağına geçen Katar'da yapılacaktı. İstanbul da bu pencereden düşünülmüştü.
 <br/>
 <br/>
 SHARAPOVA DA İSTANBUL'U DESTEKLEDİ
 <br/>
 <br/>
 İstanbul'a bu organizasyonun verilmesine az da olsa İstanbul Cup'a gelen Maria Sharapova ve Venüs Williams gibi isimlerin de olumlu görüşleri etkili oldu. Sony Ericsson WTA Turnuvaları 35 ülkede 63 organizasyon halinde yapılıyor. Bu etkinliklerde yaklaşık 62 milyon dolar para sporculara veriliyor. Turnuvalara 75 ülkeden dünya sıralamasındaki ilk bin 400 oyuncunun katılma hakkı bulunuyor. Sezona Avustralya'da başlayan dünyanın bayan tenisindeki en büyük turnuva organizasyonu WTA Tour, daha sonra sırasıyla Asya, Pan Pasifik turnuvaları, Fransa (Roland Garros), çim kortla Wimbledon ve Amerika Açık ile yılı tamamlanıyor. Yıl sonunda ise, o yılın bayan birincisinin belirlendiği şampiyona düzenleniyor. Yıl boyunca dünyanın en iyi ilk 8 tenisçisi arasına girmek için mücadele eden tenisçiler, katıldıkları turnuvalarda aldıkları puanlarla şampiyonada kozlarını paylaşıyor. Dünyanın en iyi ilk 8 tenisçisinin çiftler ve tekler kategorisinde katıldığı WTA Championships turnuvası, 2 ayrı grupta tek devreli lig usulü oynanıyor. Bu format sayesinde, tribünler büyük raketleri yenilseler bile defalarca izleme imkanı buluyor.
 <br/>
 <br/>
 Organizasyon Türkiye'ye Wimbledon'da verildi. Peki  küçücük Sırbistan'ın bu turnuvaya katılabilecek 2 tenisçisi bulunurken 70 milyonu aşan Türkiye'nin bu turnuvada sporcusu olacak mı? "Bugün için bu mümkün görünmüyor." diyor Şevket Furkan Erbay. "Ama 10 yıl sonra neden olmasın." diye de ümitli konuşuyor. Ülkemizin bayanlarda en iyi tenisçileri Pemra Özgen (347), İpek Şenoğlu (494) ve Çağla Büyükakçay (469). Üç tenisçi de dünya sıralamasında ilk 500'ün içerisinde. Bunun dışında Aslı Semizoğlu 1310'uncu sırada geliyor. Yani tablo pek iç açıcı değil. Bir tenisçinin dünya Sıralamasında yükselmesi için uluslararası turnuvalarda oynaması gerekiyor. Bir turnuvaya gitmek için yol parası, yemek, otel gibi masraflar yaklaşık bin doları geçiyor. Dolayısıyla ciddi sponsor destekleri gerekiyor. İpek Şenoğlu yakın zamana kadar sponsor desteği bulamayan tenisçilerimizdendi. Rakipleri müsabakalara antrenörleri, kondisyonerleri ile çıkarken o tek çıkıyor ve üstelik masrafları cebinden karşılıyordu. Uluslararası turnuvalara katılmak da yükselmek için tek başına yeterli olmuyor. Burada tur geçmek, derece yapmak gerekiyor. Yıl içinde dünya sıralamasına puan veren organizasyon sayısı bayanlarda 63. İlk önce en düşük ücretli ve puanlı turnuvalara katılarak puanlar toplanıyor. WTA Tour kapsamında 23 değişik kategoride toplam 10 bin dolardan 11 milyon pounda kadar değişik para ödülleri ve puan veren turnuva var. Örneğin 10 bin dolarlık bir turnuvada birinci olunması halinde alınacak puan sadece 6. Bir Grand Slam şampiyonluğunun karşılığı ise bin puan. Turnuva organizatörleri dünya sıralamasına göre tenisçilere ana tabloda yer veriyor. Dolayısıyla iyi bir puanınız yoksa dilediğiniz turnuvaya katılmanız zor.
 <br/>
 <br/>
 İPEK, 87 BİN DOLAR KAZANDI
 <br/>
 <br/>
 1986 doğumlu Pemra Özgen bugüne kadar 17 uluslararası turnuvaya katıldı. Bu turnuvalarda 62.25 puan toplarken 32 bin 982 dolar da para kazandı. Türkiye'yi ilk kez bir uluslararası turnuvada temsil eden İpek Şenoğlu ise bugüne kadar toplam 16 turnuvada raket salladı. Kariyeri boyunca 87 bin 442 dolar kazanan Şenoğlu 2004 Haziran ayında dünyanın en iyi 293 tenisçisi arasına girmeyi başardı ancak sonraki yıllarda düşüş yaşadı. Mevcut tablo sebebiyle sporcularımız düşük para ödüllü ve puanlı turnuvalara katılabiliyor.
 <br/>
 <br/>
 Türkiye'de tescilli toplam 107 tenis kulübü bulunuyor. Bu kulüplere ait 449 açık, 94 kapalı kort var. Ve bu kortların yaklaşık yüzde 90'ı sert zemin. Çim kort ise yok. İpek Şenoğlu, 2004 Haziran ayında Wimbledon'da çiftlerde hayatında ilk kez çim yüzeyde oynamanın heyecanını anlatırken, 'ne olduğunu anlayamadan elendim' diyecekti. Almanya'da ise 44 bin civarında tenis kortu bulunuyor. İngiltere'de 874 bin kişi düzenli olarak korta gidiyor. Buna rağmen İngilizler uzun zamandır dünyanın zirvesine yerleşecek bir tenisçi çıkaramadı. En son bir Grand Slam şampiyonluğuna ulaşan İngiliz bayan tenisçi 1977 yılında Virginia Wade'ydi. Erkeklerde ise 1936 yılında Wimbledon'u kazanan Fred Perry'yi bugün kimse hatırlamıyor. Onun için yeterli kort ve ilgi olsa da iyi bir tenisçi çıkarmak öyle pek kolay görünmüyor.
 <br/>
 <br/>
 Her şeye rağmen ümitsizliğe kapılmamak gerekiyor. 14 yaş altı Avrupa Klasmanında ilk 200 içinde 6 Türk sporcu bulunuyor. Avrupa Tenis Federasyonunun son genel kurulunda Türkiye'nin üyelik statüsü C'den B'ye yükseltildi. İstanbul Cup Basın Sorumlusu Cahit Yavuz, yıllardır zengin sporu olarak adlandırılan tenisin artık halkın gündemine girdiğini söylüyor. "Halktan kopuk olan her şey gibi tenis de gelişemedi. Ancak son on yıla baktığımızda ülkemizde; gerek ünlü isimlerin katkısı, gerekse tenis severlerin gayretleri sonunda bu spora olan sevgi ve ilgi hızlı bir yükseliş gösterdi. Buradan doğan taleple, tenis kulüpleri ve kort sayıları artmaya başladı. Üç yıl önce dünya tenisinin ön önemli platformunda İstanbul Cup'ın yer bulması bu gelişimi sıçratarak bugünlere getirdi."
 <br/>
 <br/>
 Cahit Yavuz, WTA sezon sonu şampiyonasından sonra Türkiye'de tenise olan ilgi ve desteğin daha da artacağını düşünüyor. Aylık Tenis Dünyası dergisinin genel koordinatörü Bülent Gürkan da Cahit Yavuz'a katılıyor. Gürkan'a göre düne kadar Formula'dan pek anlamayan Türkiye'nin kısa zamanda Formula 1 hastası haline gelmesi gibi tenise hayran kitleler de artacak.
 <br/>
 <br/>
 İstanbul Cup Genel Müdürü Coşkun Ergüder de, 2011 için şimdiden kolları sıvadıklarını söylüyor. WTA Tour Championships için Yeşilköy'de 10 bin kişilik bir tenis kortu inşa edilecek. Toplam 35 milyon dolara mal olacak projede 33 adet tenis kortu bulunuyor. Merkez kortun çatısı açılıp kapanabilecek şekilde olacak. Ve kort farklı organizasyonlarda da kullanılacak. Gençlik Spor Genel Müdürü Mehmet Atalay, organizasyonu en iyi şekilde yapacaklarını dile getirirken bir iddiada bulunuyor: "Turnuvayı o kadar iyi düzenleyeceğiz ki organizatörler iyi ki İstanbul'u seçtik diyecekler."
 <br/>
 <br/>
 Ülkemizde uluslararası bir turnuvaya katılmış erkek sporcu bulunmuyor. Roger Federer, Rafael Nadal gibi sporcuları bu topraklarda izlemek gibi şansımız da yakın gelecekte görünmüyor. Ancak bayanlarda beklenmedik gelişmeler neden erkeklerde de yaşanmasın?
 <br/>
 <br/>
 <br/>
 <br/>
 DEV FABRİKA: GRAND SLAM'LAR
 <br/>
 <br/>
 Teniste uluslararası en büyük organizasyonlar Grand Slam'lar. Sezon Avustralya Açık ile başlıyor. Fransa Açık, Wimbledon ve Amerika Açık ile bitiyor. Avustralya ve Amerika açık sert kortta, Fransa toprak, Wimbledon çim korta oynanıyor. Bu organizasyonların 5 ayrı gelir kaynağı var. En büyüğü medyadan sağlanan gelir. Yapılan tüm yayınlar için yüksek bedeller ödeniyor. Bu turnuvalarda çekilen tek bir resim bile çok değerli. Diğer gelirlerse pazarlama, konaklama, ürün satışı ve bilet gelirleri. Tenis endüstrisindeki her şey kortların etrafında dönüyor. Kortlarda oynanan oyun ne kadar iyi olursa, bu endüstri de o kadar çok büyüyor. Peki acaba, bu endüstrileşme tenisin özünü ne kadar etkiliyor? Otoritelere göre tenis etik değerlerin en çok korunduğu sporlardan biri. Teniste hâlâ 'fair play' ön planda. Hâlâ geleneklere bağlılık var. Mesela Wimbledon'da hâlâ tenisçiler beyaz kıyafetlerle oynuyor. 'Büyük Vuruş' anlamına gelen Grand Slam'lar tenisçiler için diğerlerinden çok daha önemli.
 <br/>
 <br/>
 Dünyadaki bütün tenisçilerin en büyük hayali Grand Slam'de oynamak ve şampiyon olmak. Bu hem bir tenisçinin gelebileceği en yüksek noktayı temsil ediyor hem de milyonlarca dolarlık para ödülü ve tabii şöhret anlamına geliyor. Bu yıl 130'uncusu düzenlenen Wimbledon'da toplam 11 milyon 282 bin 710 pound dağıtıldı. Bu turnuvada birinci olan erkek ve bayan sporcu 700 bin poundu cebine koydu. 73'üncüsü düzenlenen Fransa açıktaki toplam para ödülü 15 milyon 263 bin 500 Avro idi. 95'incisi düzenlenen Avustralya Açık'ta ise bu yıl 19 milyon dolar dağıtıldı. Ağustos'ta başlayacak ABD Açık'ta ise sporculara 19 milyon dolar para ödülü verilecek.
 <br/>
 <br/>
 <br/>
 <br/>
 Erkeklerde en çok para kazananlar (Dolar)
 <br/>
 <br/>
 Pete Sampras: 	43 milyon 280 bin 489
 <br/>
 <br/>
 Roger Federer*: 32 milyon 636 bin 278
 <br/>
 <br/>
 Andre Agassi: 	31 milyon 152 bin 075
 <br/>
 <br/>
 Boris Becker: 	25 milyon 080 bin 956
 <br/>
 <br/>
 Y. Kafelnikov:	23 milyon 883 bin 797
 <br/>
 <br/>
 İvan Lendl: 	21 milyon 262 bin 417
 <br/>
 <br/>
 Stefan Edberg: 20 milyon 630 bin 941
 <br/>
 <br/>
 Goran Ivanisevic: 19 milyon 876 bin 579
 <br/>
 <br/>
 Michael Chang: 19 milyon 145 bin 632
 <br/>
 <br/>
 Lleyton Hewitt*:17 milyon 064 bin 262
 <br/>
 <br/>
 Bayanlarda en çok para kazananlar (Dolar)
 <br/>
 <br/>
 Steffi Graf:	21 milyon 895 bin 277
 <br/>
 <br/>
 L. Davenport: 	21 milyon 763 bin 653
 <br/>
 <br/>
 M. Navratilova: 21 milyon 626 bin 089
 <br/>
 <br/>
 Martina Hingis*: 20 milyon 051 bin 598
 <br/>
 <br/>
 Serena Williams*:17 milyon 805 bin 626
 <br/>
 <br/>
 Venus Williams*: 17 milyon 777 bin 042
 <br/>
 <br/>
 A. S.Vicario: 	16 milyon 942 bin 640
 <br/>
 <br/>
 Justine Henin*: 16 milyon 107 bin 749
 <br/>
 <br/>
 Monica Seles: 	14 milyon 891 bin 762
 <br/>
 <br/>
 Kim Clijsters: 	14 milyon 764 bin 296
 <br/>
 <br/>
 (*) Aktif sporculuk hayatı devam ediyor
 <br/>
 <br/>
 <br/>
 <br/>
 Bayanlar (WTA) Dünya Sıralaması (Puan)
 <br/>
 <br/>
 1. Justine Henin (Belçika)	4457
 <br/>
 <br/>
 2. Maria Sharapova (Rusya)	3678
 <br/>
 <br/>
 3. Jelena Jankovic (Sırbistan)	3241
 <br/>
 <br/>
 4. S. Kuznetsova (Rusya)	2978
 <br/>
 <br/>
 5. Ana Ivanovic (Sırbistan)	2898
 <br/>
 <br/>
 6. Amelie Mauresmo (Fransa)	2424
 <br/>
 <br/>
 7. Serena Williams (ABD)	2380
 <br/>
 <br/>
 8. A. Chakvetadze (Rusya)	2221
 <br/>
 <br/>
 9. Nadia Petrova (Rusya)	2002
 <br/>
 <br/>
 10. N. Vaidisova (Çek Cum.)	1973
 <br/>
 <br/>
 Erkekler (ATP) Dünya Sıralaması (Puan)
 <br/>
 <br/>
 1. Roger Federer (İsviçre)	7290
 <br/>
 <br/>
 2. Rafael Nadal (İspanya)	5225
 <br/>
 <br/>
 3. N. Djokovic (Sırbistan)	3310
 <br/>
 <br/>
 4. Andy Roddick (ABD)	3230
 <br/>
 <br/>
 5. N. Davydenko (Rusya)	3185
 <br/>
 <br/>
 6. Fernando Gonzalez (Şili)	2780
 <br/>
 <br/>
 7. R. Gasquet (Fransa)	2220
 <br/>
 <br/>
 8. T. Robredo (İspanya)	2200
 <br/>
 <br/>
 9. James Blake (ABD)	2075
 <br/>
 <br/>
 10. T. Berdych (Çek Cum)	2045
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-17724-38-turkiye-tenise-kort-olacak.html), [web.archive.org (arşiv bağlantısı)](http://web.archive.org/web/20100818013101/http://www.aksiyon.com.tr:80/aksiyon/haber-17724-38-turkiye-tenise-kort-olacak.html)
