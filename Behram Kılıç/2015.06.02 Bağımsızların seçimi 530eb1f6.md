# Bağımsızların seçimi

*Behram Kılıç 2015.06.02*

<div class="pNewsDetailMainContent ctx_content" itemprop="articleBody">
 <p>
  7 Haziran’da 182 aday bağımsız yarışacak. 17 Aralık yolsuzluk ve rüşvet soruşturmasının aktörleri Yakub Saygılı, Yurt Atayün, Ali Fuat Yılmazer, Nazmi Ardıç gibi isimlerin Meclis’e girip girmeyecekleri merak konusu.
 </p>
 <p>
  Türkiye, 7 Haziran’da tarihinin en önemli seçimlerinden birini yaşayacak. Her parti gibi bağımsız adaylar için de bu seçim çok önemli. 44 ilden 182 kişi bağımsız aday. 18’i kadın olan adaylar arasında özellikle Silivri’de rehin tutulan polis müdürleri dikkat çekiyor. Bunun yanında Meclis sıralarına oturmuş İlhan İşbilen, Hakan Şükür, Cemal Kaya gibi isimlerin yanı sıra sanatçı Metin Şentürk, Antalya’nın eski belediye başkanı Hasan Subaşı da adaylar arasında. Sizler için seçilme şansı yüksek bazı bağımsızların çalışmalarına göz attık.
 </p>
 <p>
  <strong>
   Ali Fuat Yılmazer:
  </strong>
  22 Temmuz’daki sahur operasyonuyla tutuklanan eski İstanbul Emniyet İstihbarat Daire Başkanı Ali Fuat Yılmazer, İstanbul 1. Bölge’den aday. Yılmazer’in seçim çalışmalarını hukuk fakültesinde okuyan 23 yaşındaki kızı Fatma Saadet yürütüyor. Fatma Yılmazer, seçim bölgesinde ve davet edildiği televizyon programlarında babasını halka anlatıyor. Karşılaştığı insanların çoğunun “İyi ki Ali Fuat Bey aday oldu. Yoksa biz oy kullanmayı düşünmüyorduk.” dediklerini aktarıyor. Ali Fuat Yılmazer’in aday olmasının sebebi ise konuşabilmek. Fatma Yılmazer, babasının gerçekleri haykırmasın diye hakkında tahliye kararı olmasına rağmen tutsak edildiğini söylüyor. 22 yıl kesintisiz istihbaratta görev yapan Ali Fuat Yılmazer; Ergenekon, sol örgütler, PKK, El Kaide gibi terör örgütlerine yönelik sayısız operasyonu yöneten kişiydi.
 </p>
 <p>
  <strong>
   Yakub Saygılı:
  </strong>
  1 Eylül 2014’te gözaltına alınan ve tutuklanan Yakub Saygılı ise İstanbul 2. Bölge’den aday. 17 Aralık operasyonunun kahramanlarından olan o günün İstanbul Mali Şube Müdürü Saygılı’nın seçim çalışmalarını ise eşi Esra Saygılı ve meslekteki eski mesai arkadaşları Yasin Topçu, Mehmet Akif Üner gibi isimler yürütüyor. Esra Saygılı, eşinin ve diğer polislerin her türlü bedeli ödemeyi göze alarak operasyonlara imza attığını belirtiyor. Yakub Saygılı, seçim bildirgesinde halka, “En masum insanların bile makul şüpheli yapıldığı despotik yönetim anlayışından yeniden AB standartlarında bir demokrasiye dönülmesi için çalışacağım.” sözünü veriyor.
 </p>
 <p>
  <strong>
   Yurt Atayün:
  </strong>
  22 Temmuz operasyonundan sonra tutuklanıp cezaevine gönderilen bir isim de eski İstanbul Terörle Mücadele Şube Müdürü Yurt Atayün. PKK-KCK şehir yapılanmasına darbe vuran, Selam Tevhid örgütüne operasyon başlatan Atayün, Ergenekon ve Balyoz operasyonlarını da yönetmişti. Atayün, Ankara 2. Bölge’deki vatandaşlardan oy bekliyor. Atayün’ün seçim çalışmalarını ailesi ve eski çalışma arkadaşları yürütüyor. Seçim çalışmalarına katkıda bulunan kardeşi eski Emniyet Müdürü Anadolu Atayün de geçen günlerde Konya’daki bir operasyon sonucu tutuklanmıştı. 22 yaşındaki kızı Elif Atayün ise sokak sokak babası için oy topluyor.
 </p>
 <p>
  <strong>
   Nazmi Ardıç:
  </strong>
  17 Aralık soruşturmasında görev alan, 25 Aralık soruşturmasını yürüten Nazmi Ardıç da Ankara 1. Bölge’den aday. Kurduğu Çağın Mağdurları Derneği’nin açılışının yapılacağı 14 Nisan 2015 günü tutuklanan Ardıç’ın seçim çalışmalarını eşi Nuray Ardıç sürdürüyor. Ulaşabildiği herkese eşinin meslek hayatındaki hassasiyetlerini ve yaptıklarını anlatan Nuray Hanım: “Ben bugüne kadar Nuray Ardıç’tım. Bugünden sonra 17- 25 Aralık operasyonunu gerçekleştiren ve Silivri zindanına kapatılarak susturulmaya çalışılan Nazmi Ardıç’ın sesiyim. Ankara, İzmir, İstanbul gibi 3 büyük ilde organize suçlarla mücadele eden şube müdürlüğünde yönetici olarak çalışmış ülkemizin tek ismidir. Halkın malını hortumlayan güç ve iktidar sahiplerinin korkulu rüyasıdır.” diyor.
 </p>
 <p>
  <strong>
   İlhan İşbilen:
  </strong>
  İzmir’den bağımsız aday olan İlhan İşbilen’e de vatandaşların ilgisi büyük.  Önceki dönem de Meclis’te bulunan İşbilen, hukukun bağımsız, hoşgörünün hakim olduğu, vicdanların sesinin yükseldiği bir Türkiye için yola çıktığını söylüyor. “Allah’a şükür ki kimseye diyet borcumuz yok.” diyen İşbilen, yeniden aday olma sebebini, son dönemde yapılan haksızlıklara ve zulme dur demek, bağımsız yargı, insan hakları, özgürlük, demokrasi, toplumsal barış ve insanların refahını üst sıralara taşımak olarak açıklıyor. ‘‘Parti olarak Meclis’e gittiğinde, grup kararı gereği sana dikte edilene uymak zorundasın ama bağımsız olarak gittiğinde, halkın sana verdiği özgür iradeyi Meclis’e taşıyabiliyorsun.” açıklamasını yapan İşbilen,
 </p>
 <p>
  İzmir’e uğrayan değil, her zaman İzmirli ile iç içe olan bir vekillik vaat ediyor.
 </p>
 <p>
  İstanbul 3. Bölge’den aday olan Hakan Şükür ve Ağrı’dan işadamı eski milletvekili Cemal Kaya’nın da Meclis’te girme ihtimali yüksek. İstanbul 3. Bölge’den aday olan emekli Tümgeneral Osman Pamukoğlu, yine İstanbul’dan aday olan sanatçı Metin Şentürk’ün çalışmaları da renkli geçiyor. ‘Jet’ lakaplı Fadıl Akgündüz de Siirt’ten bağımsız aday. Şanlıurfa’dan aday olan Fatih Mehmet Bucak’ın da yüksek oy alması bekleniyor.
 </p>
</div>


Kaynak: [www.aksiyon.com.tr](http://www.aksiyon.com.tr/secim/bagimsizlarin-secimi_551074), [web.archive.org (arşiv bağlantısı)](http://web.archive.org/web/20151217134624/http://www.aksiyon.com.tr/secim/bagimsizlarin-secimi_551074)
