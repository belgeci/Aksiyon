# Yelkenimi açtım rüzgârı milletten bekliyorum

*Behram Kılıç 2015.05.26*

<div class="pNewsDetailMainContent" itemprop="articleBody">
 <p>
  Hakan Şükür, İstanbul 3. Bölge’den bağımsız milletvekili adayı. “İşin kolay tarafı düzene ayak uydurmak. Makam isteseydim alırdım. Ama mücadele yolunu seçtim. Kendim için mi? Hayır.” diyor.
 </p>
 <p>
  Türkiye, son bir buçuk yıldır bir cinnet hâli yaşıyor. Konuşana belli değerleri savunana bedel ödettirildiği günlerdeyiz. Hukuksuz, delilsiz iddialarla tutuklananlananlar, twit attığı için yargılananlar, müfettiş ve maliyeci baskınlarıyla sindirilmeye çalışılanlar... Liste böyle uzayıp gidiyor. Hakan Şükür bu dönemin öne çıkan isimlerinden. Türk futbol tarihinin ve Galatasaray’ın efsane oyuncusu, 2011 seçimlerinde AK Parti’den Meclis’e girmiş, 16 Aralık 2013 tarihinde de partisinden istifa etmişti. İstifa öncesi kendisine Spor Bakanlığı önerilen, bu makamı elinin tersiyle iten Şükür, 7 Haziran’da İstanbul 3. Bölge’den bağımsız milletvekili adayı.
 </p>
 <p>
  <strong>
   -2011’den farklı olarak seçim çalışmalarınız nasıl gidiyor?
  </strong>
  <br>
   Çok yoğun. Büyük teveccüh var. Farkı, 2011’de İstanbul’da çalışmadım. Daha çok ismimden dolayı diğer illerde başka adaylara destek olduk.
  </br>
 </p>
 <p>
  <strong>
   -Bağımsız adaylığa nasıl karar verdiniz?
  </strong>
  <br>
   Biliyorsunuz 2011’de bile siyaset hiç düşünmediğim bir şeydi. Ama şimdi içine iyi ki girmişim diyorum. Girmesem Meclis’te millet için bir şeyler yapılıyor zannedecektim. Özellikle 3. dönem AKP’nin böyle bir hâle geleceğini hiç beklemiyordum. İnanılmaz yasalar çıktı; MİT yasası, belediyeler yasası, kamu ihale yasası, enerji kanunu... İşleyen sistem millet için değil bana göre. Yüzde 50’yi bulan bu tek adam sistemi tehlikeli bir şey. Ona göre şekillenmek zorunda vekiller. Ses çıkartamıyorlar. Bağımsız adaylığa bundan dolayı karar verdim. Bugün ülkede her fert özgürlük ve bağımsızlık istiyor. Anayasa ve kanunların ayaklar altına alındığı bir ortam var. Özgürlüklerin kısıtlandığı, düşünceye izin verilmediği bir ortamda bağımsız bir vekil olarak bu yapılan hukuksuzlukları anlatabileceğime inandım ve aday oldum.
  </br>
 </p>
 <p>
  <strong>
   -Sokaklarda bir partinin adayı olarak mı yoksa bağımsız aday olarak mı dolaşmak daha etkili?
  </strong>
  <br>
   Şimdi güç bir partinin elinde görünüyor. Ellerindeki bu güçle her türlü itibarsızlaştırmayı yapıyorlar. İnsanları karalıyorlar. Bize de bunu yaptılar. Ama bir ismimiz var. Çok işlemedi. Daha önce hiç görüşemediğimiz kesimlerin bu dönemdeki duruşumuzdan dolayı büyük bir sempatisi doğdu bize karşı.
  </br>
 </p>
 <p>
  <strong>
   -CHP’liler, MHP’lilerden de mi?
  </strong>
  <br>
   Sadece onlar değil, diğer partilerden, çok farklı düşünenlerden de. Birçok CHP’li, MHP’li arkadaşım benim için o partiye oy vermişti. Şimdi ‘Biz sana o gün söylemiştik’ diyenler var. Biz o gün aynı duygu ve düşüncede bulunduğumuz insanların bunları yapamayacağını düşünüyorduk. Ayrıldık. Şimdi bağımsızız. Bağımsız olmak, milletin temsilcisi olmayı kolay kılıyor.
  </br>
 </p>
 <p>
  <strong>
   -Tek başınıza seçim çalışması yapmak zor mu?
  </strong>
  <br/>
  Tek başıma değilim. Hiçbir zaman tek başıma da olmadım. Beni benden çok seven, bana çok değer veren, dua eden insanlar var.
 </p>
 <p>
  <strong>
   -Bazıları ‘550 vekil içinde bağımsız aday neyi değiştirebilir?’ diyor.
  </strong>
  <br/>
  Bir milletvekili milletin temsilcisidir. Devletin görevi milletin hakkını gözetmek. Milletin istediği bir şeyi milletten aldığı vergilerle yapmak. Milletin isteklerini Meclis’te anlatacağım.
 </p>
 <p>
  <strong>
   -Ama vatandaş tek başına ne yapacak diye soruyor.
  </strong>
  <br/>
  O vatandaşlarımız tek başına olmayanların ne yaptığını da sormalı bence. Bugün ülkenin hâlini görüyoruz. Birileri ellerindeki medyayla ülkeyi istedikleri gibi gösterebiliyor. Olduğu gibi değil, istedikleri gibi. Ama vatandaşlarımıza bu soruyu sorduran bir sistem var. Sanki mecbursunuz bir partiye bağlı olmaya. Sistem bunu dayatıyor.
 </p>
 <p>
  <strong>
   -Ne işi var Hakan’ın siyasette, sizin için çok temiz, futbolun içinde olsun diyenler de var.
  </strong>
  <br/>
  Futbol dediniz, niyetler böyleydi bizim. Ama oralar da birilerinin hâkimiyeti altında. Bizi kendi alanımızdan  bile uzaklaştıran bir yapı var. Sanatçı için de bu geçerli. İyi bir dizide oynayabilmek için onlara ait yerlerle iyi münasebetler kurması lazım. Liyakat aranmıyor, izlenme oranı aranmıyor. Ya bu düzene ayak uyduracağız ya da tersi. Ben de bunu yapabilirdim, işin kolay tarafı düzene ayak uydurmak. Kime göre hareket etmesi gerektiğini bilebilecek kadar da akıllıyım. Makam isteseydim alırdım. Ama mücadele yolunu seçiyorum. Kendim için mi? Soma’da maden çöktüğü zaman o madenin çöküşünden birilerinin sorumlu olması lazım. Bunu haykırmak için.
 </p>
 <p>
  <strong>
   -Sokaklarda neler yaşıyorsunuz? İnsanların şikâyetleri, istekleri neler?
  </strong>
  <br/>
  Bireysel çözüm isteyenler var. Atacağı oyun sandıkta karşılığını alamayacağını düşünenler var. Daha önce bu iktidara oy verdiğini, bugün oy kullanmayacağını söyleyenler var. Sokakta çok rahatım. Güç sahipleri benim kadar rahat değil. Onlar dışarıda haklarındaki iddialardan dolayı kolay gezemiyor. Hukuktan kaçtıkları için. Şu anki duruşumdan dolayı bana karşı bir teveccüh var. Böyle bir özgürlük yaşıyorum. Bunun dışında ülkenin bu hâlinden şikâyet edenlerin sayısı az değil. Attığı bir tweet için ağır cezada yargılananlar var. Kendileri ile ilgili eleştiriyi kabul etmeyen bu anlayış halkın tepkisini çekiyor. Herkes adına konuşan bir insan olmak için bağımsız aday oldum. Yoksa milletvekili olmak gibi bir hevesim yok. Saklanan bazı gerçekleri kamuoyuna bir medya organı gibi duyurmak amacım.
 </p>
 <p>
  <strong>
   -Tanınan birisiniz ama sizi adaylığınız sürecinde birkaç televizyon dışında ekranlarda göremedik.
  </strong>
  <br/>
  Baskıdan dolayı kanallara çıkamıyorum. Nerede konuşacağım? Meclis’te. Bu yüzden bağımsız adayım. Meclis’i kapatamıyorlar.
 </p>
 <p>
  <strong>
   -İstanbul 3. Bölge’de kaç yere seçim bürosu açtınız?
  </strong>
  <br/>
  4 yere. Avcılar, Şirinevler, Başakşehir ve Beylikdüzü.
 </p>
 <p>
  <strong>
   -Sabahtan akşama kadar bir gününüz nasıl geçiyor?
  </strong>
  <br/>
  Sabah 6’da çıkıyoruz. Çeşitli işadamlarıyla, derneklerle kahvaltılar yapıyoruz. Ardından fabrikalara gidiyoruz. İşçilerle beraber oluyoruz. Sonra salon toplantılarına katılıyoruz. Gün içinde yaklaşık 4-5 konuşma yapıyorum. Merak edenlerin sorularına cevap veriyorum. Sıkışmış bir adamın ülkeyi yönettiğini anlatıyorum insanlara. Bir milletvekilinin bunları anlatmak için çok önemli olduğunu söylüyorum. ‘Her zafer bir kişiye inanarak başlar’ sloganıyla çıktık yola.
 </p>
 <p>
  <strong>
   -Futbol adamı kimliğiniz var. Galatasaray ve diğer takım taraftarlarından oy bekliyor musunuz?
  </strong>
  <br/>
  Bana duyulan sevginin karşılığında oy istemiyorum. İnsanlar beni çok seviyor, başarılarımı biliyor. Ama siyasete bakış açılarının değişmesini istiyorum. ‘Siyaset sana yakışmıyor’ diyenler var. ‘Sana uymuyor, sen çok temizsin’ diyenler var. Bu bir alışmışlık, bir dayatmışlık ifadesi. Aslında sistemin ne kadar pis olduğunu da anlatan bir ifade. O zaman seni yönetmeleri için neden onlara oy veriyorsun, diye soruyorum.
 </p>
 <p>
  <strong>
   -Haklı değiller mi? Çok temiz kalıyorsunuz.
  </strong>
  <br/>
  Sorun zihin köklerimize yerleştirilmiş mecburiyette. Biz bir partiye oy vermek zorundaymışız gibi hissediyoruz. Oysa o makamlar milletin makamları. Milletten alınanı millete eşit şekilde verme makamları. Bize keyif bağışlama makamları değil. Bu algının olduğu yerde halk böyle sorar.
 </p>
 <p>
  <strong>
   -“Bana duyulan sevginin karşılığında oy istemiyorum.” dediniz. Biraz açar mısınız?
  </strong>
  <br/>
  İnsanlar beni tanıyor, başarılarımdan dolayı da seviliyor, güven duyuluyorum. Aslında bu sevgiye, bu güvene oy vermeleri lazım. Ama ben oy isterken utanıyorum. İşte bak, geldim, fotoğraf çektirelim, sarılalım, sonra bak fotoğraf çektirdik, bana oy ver gibi oluyor. Sanki onun sevgisinden dolayı hissettiği bir duyguyu kullanıyor gibi olmak, bunu çok kendimde oturtamıyorum. Eşim bazen diyor, ‘Sen siyaset yapıyorsun, işte insanlara söyle, bu kadar teveccüh gösteriyorlar, seviyorlar.’ Söyleyemiyorum. Başka biri ‘Hakan’a oy verin’ derse desin diyorum.
 </p>
 <p>
  <strong>
   -Çok ince düşünüyorsunuz…
  </strong>
  <br/>
  Hayır. Kendim için istediğim şeyi onlar için de istiyorum. Bağımsız olmak, rahat olmak, özgür olmak istiyorum. Mütedeyyin bir insanı en tepeye getirdiler, onun üzerinden bütün muhafazakârları birbirine kırdırıyorlar. Gariban, fakir, fukara, hayırsever içeri atılıyor.
 </p>
 <p>
  <strong>
   -Eşiniz nasıl karşıladı bağımsız aday olmanızı?
  </strong>
  <br/>
  Hiç beklemiyordu. 2011’de de istemiyordu zaten.
 </p>
 <p>
  <strong>
   -Yakın çevreniz, eski futbolcu arkadaşlarınız bağımsız aday olmanıza ne tepki verdi?
  </strong>
  <br/>
  Takdir ediyor, destek veriyor ama birlikte görünmekten çekiniyorlar. Bu da doğal bir şey. O arkadaşlarımızın hiçbirinden bu buhran dolu ortamda kendilerini feda etmelerini isteyemem.
 </p>
 <p>
  <strong>
   -7 Haziran’da nasıl bir sonuç bekliyorsunuz?
  </strong>
  <br/>
  Bir intikam duygusu ile hareket etmiyorum. Ama Seni biz adam ettik. Bizim sayemizde milletvekili oldun deyip geçmişte yaptıkları övgülerin şimdi tam tersini konuşan, partiye verdiğimiz katkıları unutanlara, bana oy vererek milletimizin bir cevap vermesini istiyorum. 25 senedir ailesiyle, çevresiyle, yaşantısıyla halkın gözü önünde olan biriyim. Devletleşen parti politikalarının esiri olmayarak bağımsız bir şekilde irademi ortaya koydum. Yelkenimi açtım, rüzgârımı da milletten bekliyorum. İnşallah dualarıyla, oylarıyla desteklerler. Allah’ın izniyle kazanacağıma da inanıyorum.
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/yelkenimi-actim-ruzgari-milletten-bekliyorum_551075), [web.archive.org (arşiv bağlantısı)](http://web.archive.org/web/20150719220048/http://www.aksiyon.com.tr/ust-manset/yelkenimi-actim-ruzgari-milletten-bekliyorum_551075)
