# Kralların ligi

*Behram Kılıç 2015.10.12*

<div class="pNewsDetailMainContent ctx_content" itemprop="articleBody">
 <p>
  Süper Lig’in ilk 7 haftası, sezon sonuna kadar zorlu bir yarışın bizleri beklediğinin sinyallerini verdi. Milyon dolarlık transferlere imza atan takımlarımızdan F.Bahçe, Beşiktaş, G.Saray ve Trabzonspor her zamanki gibi şampiyonluğu hedefliyor. Takımlar zirve için çekişirken forvet oyuncuları da krallık için yarışacak. Gol krallığı için Eskişehirsporlu Theofanis Gekas ile Antalyaspor’un süper yıldızı Samuel Eto’o da favoriler arasında.
 </p>
 <p>
  Süper Lig’de bu sezon tarihinde hiç olmadığı kadar gol kralı var. Mario Gomez, Van Persie, Dame N’Doye, Samuel Eto’o ve Jeronimo Barrales, yeni transfer edilen krallar. Jose Fernandao, Burak Yılmaz, Aatif Chahechouhe ve Semih Şentürk, önceki yıllarda Süper Lig’de krallık tacı takan oyunculardan. Ligimizin eskileri arasında bulunan Michael Eneramo, Welliton Soares de Morais, Lamine Diarra, Oscar Scarione, Theofanis Gekas ve geçen yıl Süper Lig’de boy gösteren Oscar Cardozo da geçmişlerinde gol krallığı sevinci yaşayan yıldızlar. Tam 15 kral sezon boyunca ter dökecek. Biz de kralların hem geçmişlerine hem de şu ana kadarki performanslarına baktık. Bunun yanında bir zamanlar Süper Lig’de fırtınalar estirmiş eski golcülere de bazıları ile ilgili düşüncelerini sorduk.
 </p>
 <p>
  <strong>
   KULÜBEDE BİR KRAL: VAN PERSIE
  </strong>
 </p>
 <p>
  En kariyerli krallardan birini F.Bahçe transfer etti. Dünya yıldızı Robin Van Persie, Arsenal’de oynadığı 2011-12 sezonunda attığı 30 golle Premier Lig’de gol kralı olma sevinci yaşadı. Bu başarısının hemen ardından bir başka İngiliz kulübü Manchester United’a transfer olan Hollandalı, 2012-13 sezonunda bu takımın formasıyla 26 gol atarak bir kez daha Premier Lig’de zirveye çıktı. Hollanda Millî Takımı’yla çıktığı 99 maçta 49 gol atan Van Persie, aynı zamanda millî takımda en fazla gol atan futbolcu.
 </p>
 <p>
  Uçan Hollandalı, Süper Lig’de ise geride kalan 7 haftada sahaya çıktığı 7 maçta 3 gol 1 asistle oynadı. Ancak maçların çoğunda yedekti. Avrupa kupalarında ise toplam 4 kez sahne alan oyuncu 1 kez fileleri havalandırdı. Teknik Direktör Vitor Pereira’nın zaman zaman yedek beklettiği oyuncu özellikle Beşiktaş ile oynanan lig maçında attığı golle ‘bu takımın ilk forveti benim’ mesajı verdi. Pereira, Celtic ile oynanan UEFA Avrupa Ligi maçında âdeta ‘mecburen’ formayı ona verdi. Ancak Akhisar Belediye ile oynanan lig maçında yine yedek kulübesinde maça başladı. Fernandao ile arasındaki forma rekabeti sezon boyunca süreceğe benziyor.
 </p>
 <p>
  <strong>
   FERNANDAO’NUN YEDEK KALMAYA NİYETİ YOK
  </strong>
 </p>
 <p>
  1987 doğumlu Brezilyalı oyuncu, Bursaspor’a transfer olduğu Ocak 2014’e kadar pek parlak bir kariyere sahip değildi. Yeşil-beyazlılar 1.92 boyundaki oyuncuyu Brezilya’nın Bahia takımından bir buçuk yıllığına kiraladı. Fernandao, ikinci yarıdaki 16 maçta 10 gol atarak büyük başarı gösterdi. Brezilyalı oyuncu geçen sezon ise Volkan Şen ve Şener gibi oyuncuların asistleriyle 22 gol atarak gol kralı olmayı başardı. Bu çıkışı sonrası F.Bahçe’ye transfer oldu. Sezon başındaki hazırlık maçlarında Sow ile uyumlu göründü. Bu oyuncunun takımdan ayrılmasından sonra Van Persie ile birlikte oynamaya başladı. 13 resmî maçın hepsinde oynadı. İkisinde oyuna sonradan girdi. İlk 7 haftada 3 gol kaydetti. Avrupa kupalarında ise Atromitos’a Kadıköy’de 2 gol attı. Celtic ile oynanan karşılaşmada da oyuna sonradan girdi. 2-0 geriye düşen takımına, attığı 2 golle beraberliği getirdi.
 </p>
 <p>
  <strong>
   İSMİYLE MÜSEMMA: BURAK YILMAZ
  </strong>
 </p>
 <p>
  Süper Lig’in son 4 sezonuna damga vuran bir isim Burak Yılmaz. 2011-12 (33 gol) ve 2012-2013 (24 gol) sezonlarının gol kralı olmayı başardı. Bu sezon ise oyuncunun İngiltere Ligi’ne transfer olacağı haberleri günlerce gazete manşetlerini süsledi. G.Saray Teknik Direktörü Hamza Hamzaoğlu, ligin ilk maçında onu yedek soyundurdu. İlk haftadaki Sivas maçında 2. yarı oyuna girdikten sonra golünü atarak takımına 1 puan kazandırdı. İkinci hafta oynanan Osmanlıspor maçında ise 58. dakikada üstelik takım 2-1 yenik durumdayken oyundan çıktı. Bu duruma taraftarlar büyük tepki gösterdi. Üçüncü haftadaki Konyaspor maçında 90 dakika sahada kaldı ve 4-1 biten maçta 1 gol attı. Ligde oynanan Trabzonspor maçında arka adalesinde sakatlık yaşayan Burak, tedavi için Almanya’ya gitti.
 </p>
 <p>
  <strong>
   SÜPER MARIO GOMEZ
  </strong>
 </p>
 <p>
  Beşiktaş’ın uzun uğraşlar sonucu Fiorentina’dan kadrosuna kattığı 1.89 cm boyundaki Alman futbolcu Mario Gomez, parlak kariyeriyle göz kamaştıranlardan. Gomez, 2010-11 sezonunda formasını giydiği Bayern Münih’te 32 maçta 28 golle Bundesliga gol kralı olmayı başardı. Almanya Millî Takım formasıyla 29 maçta 25 gol attı. Teknik Direktör Şenol Güneş, takıma biraz geç katılan Gomez’i oynata oynata lige ısındırdı. Mario Gomez, Beşiktaş formasıyla ilk gollerini 4. haftadaki Başakşehir maçında kaydetti. 30 yaşındaki oyuncu G.Birliği maçında 90 dakika sahada kaldı. 6. haftadaki F.Bahçe maçında ise âdeta coştu. Siyah-beyazlıların 3-2 kazandığı karşılaşmada 2 gol atarak galibiyette başrol oynadı. 7. hafta ise Eskişehir’e 2 gol attı. Beşiktaş’ta bu oyuncunun yanında diğer forvet Cenk Tosun’un da ligde 4 golü bulunuyor.
 </p>
 <p>
  <strong>
   DAME N’DOYE: 2 KERE KRAL
  </strong>
 </p>
 <p>
  Trabzonspor’un bu sezon kadrosuna kattığı Dame N’Doye, 2012’de de bordo-mavililerin radarındaydı. Hatta o zamanki başkan Sadri Şener, oyuncu ile fotoğraf çektirmiş ama futbolcuyu Rus kulübü Lokomotif Moskova’ya kaptırmıştı. 1985 doğumlu Senegalli oyuncu, 3 sezon oynadığı Danimarka Ligi’nde 2 kez gol kralı oldu. 2010-11 sezonunda Danimarka’nın Kopenhag takımında 31 maçta 25 gol attı. Başarılı oyuncu 2011-12 sezonunda da 30 maçta 18 golle zirvede yer aldı.
 </p>
 <p>
  N’Doye, Trabzonspor’da ise henüz bekleneni veremedi. İlk hafta Bursaspor maçında kulübedeydi. Maça 46. dakikada dâhil oldu. Ardından 4 hafta üst üste 90 dakika sahada yer aldı. 6. hafta oynanan Osmanlıspor maçında da yedekler arasından oyuna dâhil oldu. Son Konya maçında da ilk 11’deydi. Onun transferiyle Oscar Cardozo kulübeye çekildi. Ancak N’Doye bordo-mavili forma altında ligde henüz golle tanışamadı. Sadece 1 asist yaptı.
 </p>
 <p>
  <strong>
   CARDOZO: YEDEK KRAL
  </strong>
 </p>
 <p>
  7 sezon Benfica’nın formasını giyen Oscar Cardozo, 2014-15 sezonunda Trabzonspor’a transfer oldu. Paraguaylı oyuncu, Portekiz Ligi’nde 2009-10 sezonunda oynadığı 29 maçta 26 gol kaydederek krallık tacı taktı. Aynı sezon UEFA Avrupa Ligi’nde 13 maçta 10 gol kaydederek en golcü futbolcu olmayı başaran Cardozo, 2011-12 sezonunda ise Benfica formasıyla çıktığı 29 maçta 20 gol atarak bir kez daha Portekiz’de krallık koltuğuna oturdu.
 </p>
 <p>
  Trabzonspor formasını giydiği 2014-15 sezonunda takımının en golcü oyuncusu olmayı başaran Cardozo, 29 maçta 17 gol kaydetmeyi başardı. Bu sezon Dame N’Doye’nin transfer edilmesiyle 7 haftada sadece 2 kez ilk 11 şansı bulan Cardozo, sonradan oyuna girdiği Akhisar (2-2) ve Kayserispor (1-0) maçlarında attığı gollerle takımına 4 puan kazandırdı. Paraguaylı oyuncu 7 maçta 267 dakika sahada kaldı.
 </p>
 <p>
  <strong>
   SAMUEL ETO’O: GÖBEKLİ AMA ATIYOR
  </strong>
 </p>
 <p>
  O bir dünya yıldızı. İspanya’da Barcelona formasını giydiği yıllarda bir kez gol kralı oldu, bir kez de krallığı Diego Forlan ile paylaştı. 2004-05 sezonunda oynadığı 37 maçta 25 gol atan Eto’o, 38 maçta 25 gol atan Villarreal’den Arjantinli Diego Forlan’la krallığı paylaştı. 2005-06 sezonunda ise 34 maçta 26 gol atarak tacı giydi. 1981 doğumlu oyuncu Süper Lig’in ilk 7 haftasında attığı 5 golle gol krallığı yarışında iddialı olduğunu gösterdi. Bugüne kadar Kamerun Millî Takım formasıyla 55 gol kaydeden oyuncu ülkesinin bu alanda da bir numarası.
 </p>
 <p>
  <strong>
   SİVAS’IN YENİ KRALI JERONIMO BARRALES
  </strong>
 </p>
 <p>
  Sivasspor, Yunanistan Ligi’nin son gol kralı Arjantinli forvet Jeronimo Barrales’le 3 yıllık sözleşme imzaladı. 28 yaşındaki oyuncu, Yunanistan Ligi’nde geçen sezon Asteras Tripoli formasıyla çıktığı 32 maçta 17 gol atarak krallık tacını takmıştı. Süper Lig’de 5 maç oynadı ama henüz gol atamadı.
 </p>
 <p>
  <strong>
   SİVAS’TAN ÇIKAN KRAL: AATIF CHAHECHOUHE
  </strong>
 </p>
 <p>
  Sivasspor’un 2012-13 sezonunda transfer ettiği Aatif Chahechouhe, ilk sezonunda 28 maçta 6 gol kaydetti. Faslı oyuncu ikinci sezonunda ise 34 maçta 17 gol atarak Süper Lig’de gol kralı olmayı başardı. Aatif geçen yıl ise oynadığı 33 maçta rakip filelere 13 gol bıraktı. 29 yaşındaki futbolcu şu ana kadar oynanan 7 maçın tamamında sahada kaldı. Sadece ilk hafta G.Saray’a 2 gol attı.
 </p>
 <p>
  <strong>
   SİVAS’IN ESKİ KRALI: MICHAEL ENARAMO
  </strong>
 </p>
 <p>
  Sivasspor’da forma giyen Michael Eneramo da 2 kez gol kralı olanlardan. 29 yaşındaki Nijeryalı oyuncu 2008-09 sezonunda Tunus takımlarından Esperance Tunus takımı formasıyla attığı 18 golle kral oldu. Eneramo, 2009-10 sezonunda yine aynı takımla çıktığı 23 maçta attığı 14 golle bir kez daha bu mutluluğu yaşadı. 2010-11 sezonundan beri Türkiye’de ve ağırlıklı olarak Sivasspor’da forma giyen Nijeryalı, 2012-13 sezonunda Beşiktaş’a transfer olmuş ama bu takımda pek forma şansı bulamamıştı. Hâlen Sivasspor’un oyuncusu olan Eneramo, bu sezon ise sadece bir karşılaşmada 5 dakika oynama fırsatı bulabildi.
 </p>
 <p>
  <strong>
   NÖBETÇİ KRAL: SEMİH
  </strong>
 </p>
 <p>
  2007-08 sezonunda F.Bahçe forması giyen Semih Şentürk, attığı 17 golle gol kralı olmuştu. Başakşehir’de top koşturan Semih, bu sezon sakatlığı sebebiyle forma giyme şansı bulamadı.
 </p>
 <p>
  <strong>
   PAŞA’NIN KRALI: SCARIONE
  </strong>
 </p>
 <p>
  Kasımpaşa’nın Arjantinli forveti Oscar Scarione de 2012-13 sezonunda St. Gallen takımıyla 21 gol kaydederek gol kralı oldu. 3 sezondur Süper Lig’de top koşturan oyuncu 7 maçta 3 gol attı.
 </p>
 <p>
  <strong>
   BOŞ BIRAKMAYA GELMEZ: THEOFANIS GEKAS
  </strong>
 </p>
 <p>
  Türkiye’ye gelen ilk Yunan futbolcu olan Theofanis Gekas, Süper Lig’de şu ana kadar çıktığı 81 maçta 49 gol atma başarısı gösterdi. Daha önce Samsunspor, Akhisar Belediye, Torku Konyaspor formaları giyen Gekas, bu sezon Eskişehirspor için ter döküyor. İlk 7 haftada 4 gol atan 35 yaşındaki Yunan golcü, Eskişehir’in Sivas’ı 4-2 yendiği maçta 3 gol attı, bir golü de Beşiktaş filelerine bıraktı.Kariyerinde 2 gol krallığı yaşadı. 2004-05 sezonunda 18 gol atarak Yunan Ligi’nin gol kralı olmayı başaran Gekas, 2006-07 sezonunda ise Bochum ile çıktığı 32 maçta 20 gol atarak Almanya’da krallık yaşadı.
 </p>
 <p>
  <strong>
   MERSİN’İN KRALI
  </strong>
 </p>
 <p>
  Mersin İdman Yurdu’nda oynayan Brezilyalı Welliton 2008-09’da Rus takımlarından Spartak Moskova formasıyla 21, 2009-10 sezonunda da yine aynı formayla 19 gol atarak 2 kez tacı taktı.
 </p>
 <p>
  <strong>
   YEDEK KRAL: DIARRA
  </strong>
 </p>
 <p>
  Antalya’da top koşturan Lamine Diarra, 2008-09 sezonunda Partizan’da 19 gol atarak kral oldu. 4 sezondur Türkiye’de ter döken Diarra, Eto’o’nun gelmesiyle sadece 1 maçta oynadı.
 </p>
 <p>
  <img alt="" src="http://web.archive.org/web/20160204071054im_/http://medya.aksiyon.com.tr//aksiyon/2015/10/15/572155.jpg"/>
 </p>
 <h3>
  <strong>
   VAN PERSIE ÇOK GOL ATACAK
  </strong>
 </h3>
 <p>
  <strong>
   Süper Lig’in eski gol krallarından Zafer Biryol:
  </strong>
  Van Persie, Türkiye’de çok gol atacak. Ceza sahası içinde topla buluştururlarsa çok gol atacağına eminim. Ama ondan çalım atsın, uzaktan şut çeksin gibi işler beklememek lazım.
 </p>
 <p>
  Fernandao ise Bursaspor’da oynarken çok geniş alan buluyordu. Ama F.Bahçe’de kapalı defanslara karşı oynayacak. Dar alanda teknik lazım. Brezilyalı, Van Persie ayarında bir oyuncu değil. Van Persie’nin top kontrolü, fiziğini kullanması, duruş açısını ayarlaması Fernandao’nun çok ilerisinde. Fernandao yandan gelen toplarda etkili. Ama çabuk düşünen bir oyuncu değil. Eğer F.Bahçe bu iki ismi aynı anda çoynatırsa başarılı olması zorlaşır.
 </p>
 <p>
  <strong>
   -İki oyuncu uyum sorununu halletti mi?
  </strong>
 </p>
 <p>
  Fernandao uyum sağladı. Van Persie’nin havaya girmesi gerekiyor. Bir de Türkiye Süper Ligi’ni küçümsememeli. Sanki küçümsüyor gibi.
 </p>
 <p>
  <strong>
   -Sizce Süper Lig’de sezon sonu gol kralı kim olur?
  </strong>
 </p>
 <p>
  Van Persie ve Mario Gomez arasında geçer diye düşünüyorum. Beşiktaş çok atak oynuyor.
 </p>
 <h3>
  <strong>
   ADAYLARIMDAN BİRİ BURAK YILMAZ
  </strong>
 </h3>
 <p>
  <strong>
   Eski krallardan Arif Erdem:
  </strong>
  Burak’a ihtiyaç var. Burak, rüştünü ispatlamış, G.Saray’ı şampiyonluklara taşımış, gol kralı olmuş bir oyuncu. Bugüne kadar yapmış yapacağını. Bu sezonun ilk haftalarında ise G.Saray’da iyi gitmeyen bir şeylerin olduğu bir gerçekti. Burak’la ilgili çıkan ‘gitti, gidecek, gidiyor’ haberleri ve bu haberlerin arkasındaki gerçekleri biz bilmiyoruz. Ama dışarıdan gördüğümüz kadarıyla G.Saray’ın içinde bir şeyler vardı. Şu bir gerçek ki G.Saray’ın Burak’a ihtiyacı var. Umarım çabuk iyileşir ve takımına döner.
 </p>
 <p>
  <strong>
   -Sizce gol kralı kim olur?
  </strong>
 </p>
 <p>
  Kestirmek zor. Ama en büyük adaylarımdan biri Burak Yılmaz. Van Persie, Eto’o da olabilir. Mario Gomez de çok atıyor. Eğer Cenk Tosun ilk 11’de oynarsa daha fazla gol atar. Hatta gol kralı bile olabilir.
 </p>
 <h3>
  <strong>
   MARIO KRAL OLUR
  </strong>
 </h3>
 <p>
  <strong>
   Beşiktaş ve Millî Takım’ın eski golcüsü Ali Gültiken:
  </strong>
  Gomez çok kaliteli bir oyuncu. Çok başarılı olacağına inanıyorum. Dünya çapında bir forvet. Bence uyum sağladı. Ve sezon içinde performans anlamında Demba Ba’yı aratmayacak gibi. Tam formunu birkaç hafta içinde bulacak. Ama geride kalan bu süreçte bile çok faydalı oldu.
 </p>
 <p>
  <strong>
   -Cenk Tosun için neler söyleyeceksiniz?
  </strong>
 </p>
 <p>
  Cenk’in çok iyi bir yükselişi var. Bu kadar formda olması çok iyi bir rekabet ortaya çıkartıyor.
 </p>
 <p>
  <strong>
   -Gol krallığı için kimi favori görüyorsunuz?
  </strong>
 </p>
 <p>
  Öncelik Mario Gomez’de görülüyor. Sakatlık yaşamazsa en az 20 gol atar. Beşiktaş’ın oyun yapısı da onun gol atmasında etkili.
 </p>
 <h3>
  <strong>
   CARDOZO VE N’DOYE AYNI ANDA OYNAMAZ
  </strong>
 </h3>
 <p>
  <strong>
   Eski golcülerden Orhan Kaynak:
  </strong>
  Da-me N’Doye çok iyi bir santrfor. En büyük özelliği sırtı dönük oynayabilmesi. Bu her santrforun yapacağı iş değil. Cardozo’dan daha faydalı olacağını düşünüyorum. Trabzon, Cardozo’nun golcülüğünden, Dame N’Doye’nin enerjisinden faydalanmalı. Bana göre ikisi aynı anda oynamaz. Şu ana kadar N’Doye etkili değil gibi. Ama atmaya başlarsa arkası gelir. Bunun yanında tam bir takım oyuncusu.
 </p>
 <p>
  Pas alışverişleriyle gole gitmeye çalışan bir takım için N’Doye çok ideal bir santrfor.
 </p>
 <p>
  <strong>
   -Sizce gol kralı kim olur?
  </strong>
 </p>
 <p>
  Gomez’in şansı yüksek. Beşiktaş çok enerjik bir takım. Burak’ın sakatlanması dezavantajı. Yoksa onu daha şanslı görüyordum.
 </p>
 <h3>
  <strong>
   GEKAS AFFETMEZ
  </strong>
 </h3>
 <p>
  <strong>
   Eski golcülerden Hasan Özer:
  </strong>
  Ge-kas’ı herkes tanıyor. Tecrübeli. Defansın göbeğinde oynayan iki oyuncu hata yaparsa Gekas affetmez.
 </p>
 <p>
  Eto’o Antalya’ya iyi bir hava getirdi. Çok karakterli bir oyuncu olduğunu görüyoruz. Golü attıktan sonra hocasına koşuyor. Çok net vuruşları var ve sahalarımızda ender görülecek goller atıyor.
 </p>
 <p>
  Atif, tam bir santrfor değil. Forvet arkası gibi, sağda ve solda da oynayabilen kreatif bir oyuncu. Adam eksiltebiliyor. Şut atabiliyor, kontratak futboluna yatkın. Eğer o durursa Sivas da durur.
 </p>
 <p>
  Sivas’ın yeni golcüsü Jeronimo Barrales’in, kenardan gelen ortalara müthiş kafa vuruşları var. Güçlü bir fiziği var. Kanatlardan beslenmesi gerekiyor.
 </p>
 <p>
  <strong>
   -Sizce gol kralı kim olur?
  </strong>
 </p>
 <p>
  Bence istikrar yakalarsa Van Persie. Bunun yanında Eto’o da olabilir.
 </p>
</div>


Kaynak: [www.aksiyon.com.tr](http://www.aksiyon.com.tr/spor/krallarin-ligi_552566), [web.archive.org (arşiv bağlantısı)](http://web.archive.org/web/20160204071054/http://www.aksiyon.com.tr/spor/krallarin-ligi_552566)
