# Çayırdan ancak yenilirsem çıkarım

*Behram Kılıç 2015.09.07*

<div class="pNewsDetailMainContent" itemprop="articleBody">
 <blockquote>
  <p>
   Cumhuriyet tarihinin efsane başpehlivanı Ahmet Taşçı’yı kırkpınar’da güreştirmediler. 57 yaşındaki Taşçı, “bana özel yönetmelik çıkardılar.” diyor. Engelleyenlere ise kötü bir haberi var: “seneye de Edirne’deyim.”
  </p>
 </blockquote>
 <p>
  Efsane basketbolcu Michael Jordan, sporu bıraktıktan sonra tekrar sahaya döneceğini açıkladığında Amerika’da yer yerinden oynamıştı. 1972’de futbolu bırakan Pele’nin 1974’te yeniden dönüşü de böyle bir etki meydana getirmişti. Aynı durum Formula 1 efsanesi Michael Schumacher tekrar pistlere döndüğünde de yaşanmıştı. Kimse onlara yaşlısın dememiş, özel yönetmelik çıkartarak önlerini kesmemişti. Ülkemizde ise efsaneler, baş tacı edilmek şöyle dursun, türlü türlü engellerle karşılaşıyor. En son örnek, Cumhuriyet tarihinin efsane başpehlivanı Ahmet Taşçı. Taşçı, en son 2011’de katıldığı Kırkpınar Yağlı Güreşleri’nde yeniden er meydanına çıkmak istiyordu. Güreşlere az bir süre kala çıkartılan özel yönetmelik sonucu 57 yaşındaki Taşçı, Edirne’de güreştirilmedi. Oysa amacı, şampiyon olmaktan ziyade Kırkpınar’da 56 yaşında güreşen Kel Aliço’nun bu alandaki rekorunu kırıp hem onu hem tarihi yâd etmekti.
 </p>
 <p>
  “Amacım Kırkpınar’a katılarak 56 yaşına kadar burada güreşen Kel Aliço’nun rekorunu kırmak ve bu vesileyle onu da anmaktı. Ama Kırkpınar’a birkaç gün kala bana ‘Orada güreşemeyeceksin’ dediler. Altın kemer alanların istedikleri yaşa kadar güreşmelerine yönelik maddeyi değiştirmediler. Bu kategoride sadece ben vardım. Böyle yapacaklarını bilseydim, yürütmeyi durdurma kararı aldırmak için mahkemeye giderdim.” diyor dertli Taşçı. “Tarihse, kültürse pehlivan o sahadan ancak yenilerek çıkartılır.” diye de devam ediyor. Ona göre böyle birtakım katakullilere gerek yoktu. Taşçı’ya yaş sınırı koymalarının gerekçesinin ne olduğunu soruyorum. Acaba sağlık sorunlarını mı düşünüyorlardı? Çok net bir cevap veriyor: “Ego… Sağlığımı benden daha iyi düşünemezsin. Onu düşünüyorsan ‘Git, sağlık raporu al’ dersin. Böyle bir şey de yok. Yabancı ülkelerde böyle bir şeye teşebbüs etsen teşvik ederler. Bizde tam tersi, köstek oluyorlar.”
 </p>
 <p>
  Bu olay Taşçı’nın moralini bozdu ama “Bunlar da gidecek.” diyor. “57 olmazsa 60 yaşında katılırım.” sözü de ona ait. İlk kez 1985’te Kırkpınar’da çayıra çıkan Taşçı’nın bu yıl güreşebilseydi 30. senesi olacaktı. En son 2011’de burada çayıra çıktı. 25 yıl boyunca Kırkpınar’da güreşti. Cumhuriyet tarihinde 50 yaş üstünde Kırkpınar’a katılan tek pehlivan.
 </p>
 <p>
  Sözün burasında araya giren ustası Kadir Birlik, “AK Parti geldi, yağlı güreşi öldürdü.” diyor. Kadir Birlik, bir dönem AK Parti’nin Karamürsel teşkilatlarında çalışmış bir pehlivan. “Ama bilerek ama bilmeyerek, yağlı güreşe AK Parti’nin verdiği zararı hiçbir parti vermedi.” sözleri de onun. O kadar dertli ki Birlik, sohbet güreş çayırlarından dışarı taşıyor. Ama biz Taşçı’nın 30 yıllık hikâyesine yoğunlaşmak istediğimizi söylüyoruz.
 </p>
 <p>
  Taşçı, ilk defa 1985’te küçük orta büyük boyda katıldığı Kırkpınar’da daha ilk turda yenildiğini söylüyor: “Benim Edirne’de gerçek iki yenilgim vardır. Biri Recep Kara ile yaptığım final. Biri de 85’teki yenilgimdir.” Onun dışındaki yenilgiler ya seyirci yuhaladığı için sahayı terk ettiğinden ya hakemler taraf tuttuğu için rakibin elini kaldırdığından ya da sakatlandığı için güreşi bırakmak zorunda kaldığından ötürü.
 </p>
 <p>
  Kırkpınar’da toplam 15 finali, 9 başpehlivanlığı var. Güreşlere 25 yaşında başlayan biri için olağanüstü bir durum bu. Taşçı, “Üç kuşakla güreştim.” diyor. Kadir Birlik ve Aydın Demir kuşağıyla da, rahmetli Arap Mustafa ve yine rahmetli Fehmi Özkan’la da güreşmiş. Bunlar 70’lerin başpehlivanları. Yine kendinden önceki kuşaktan Mehmet Güçlü ve Reşit Karabacak’larla, kendi kuşağından Ziya Ünlü, Sezgin Yüksel ve Bülent Gürbüz’lerle, kendinden sonra gelen rahmetli Cengiz Elbeye, Hasan Tuna, Şaban Yılmaz ve Ahmet Yavuz’larla, son dönemde bir başka kuşak olan Osman Aynur, Mehmet Yeşil Yeşil’lerle de güreşmiş. Üç diyor ama daha fazla kuşak eskitmiş gibi. Onu en çok zorlayanlar ise Cengiz Elbeye, Bülent Gürbüz, Sezgin Yüksel ve Ziya Ünlü’ymüş. En büyük artısı kondisyon ve kuvvet. İç kazık ve ters paça ise onu ayrıcalıklı kılan iki güreş oyunu.
 </p>
 <p>
  Başından birbirinden ilginç anılar da geçti: “Bir keresinde hocalarımdan Engin Kurt ile otururken yanımıza üç çocuk geldi. İçlerinden biri ‘Bu Ahmet Taşçı’ dedi. Diğeri 3-5 saniye bana baktı ve ‘Vay be! Sen de bizim gibi insanmışsın’ diyerek yanımızdan ayrıldı.”
 </p>
 <p>
  Ahmet Taşçı, Edirne’de geçirdiği 30 yılda birçok siyasetçiyle de içli dışlı oldu. İçlerinde unutamadığı iki isim öne çıkıyor: Turgut Özal ve Süleyman Demirel… Özal’ın gerçek manada Kırkpınar’a sahip çıktığını, pehlivanların harçlıklarını, ödül miktarlarını artırdığını, Demirel’in de güreşlere her sene katıldığını anlatıyor. 1987’de elini öptüğü Özal’ın doğru dürüst altyapısı olmayan Sarayiçi Meydanı’na büyük yatırımlar yaptığını da belirtiyor: “Özal’ın sıcaklığını, samimiyetini hiçbir liderde görmedim. Elini öptükten sonra yanından ayrılacaktım. Elimi bırakmadı. ‘Nerede çalışıyorsun, bir işin var mı?’ diye sordu. Demirel’le birkaç defa cuma namazında karşılaştık. Beni gördüğü zaman ‘Getirin pehlivanımı’ diyerek yanına alırdı. Abdullah Gül de sıcak biriydi. Deniz Baykal güreşlere çok ilgiliydi. Mesut Yılmaz da sık sık geldi. Necmettin Erbakan özellikle Kâğıthane ve Altındağ’daki güreşleri takip ederdi.”
 </p>
 <p>
  Ahmet Taşçı’yı bunca yıl boyunca en çok etkileyen olay ise 70-80 yaşlarında bir amcayla diyalogları. Edirne’de cuma namazını o amcayla yan yana kılıyorlar. Namaz sonrası da sohbete dalıyorlar: “Amca beni tanımıyor gibiydi. Kendisine ‘Biletin, kalacak yerin var mı?’ diye sordum. Amacım ona yardım etmekti. Bana ‘Evladım, her şeyim kıştan hazır’ dedi. ‘Nasıl, anlayamadım’ diye karşılık verince, ‘Kıştan beri kullandığım iki şekeri, iki ekmeği bire düşürerek para biriktirdim. Yerim de var, biletim de’ dedi.”
 </p>
 <p>
  Sırası gelmişken Taşçı’nın ustası Kadir Birlik’e ‘Pehlivanı gözünden tanır mısın?’ diye soruyorum. “Biz Mevlana gibiyiz, her geleni alıyoruz. Kimseye bundan pehlivan olmaz demiyoruz. Bir kere dedik, adam 20 sene birinci oldu.” diye cevap veriyor bize. Birlik’in ‘Bundan pehlivan olmaz’ dediği isim Ahmet Taşçı. Bekir Pınarkaya adlı arkadaşının Taşçı’yı 25 yaşında yanına getirdiğini, Taşçı’ya kendi kıspetini verdiğini ve öğrencilerinden Sebahattin Kangal’la güreştirdiğini ve o güreş sonrası arkadaşına ‘Bundan pehlivan olmaz’ dediğini anlatıyor Kadir Bey: “Sen misin öyle diyen! Adam 20 sene birinci oldu. Şimdi yanıma çocuklar geliyor, velileri de ‘Oğlumdan pehlivan olur mu?’ diye soruyor. Hiçbirine ‘olmaz’ demiyorum. Akıllandık çünkü. ‘Çalışsın olur’ diyorum.”
 </p>
 <p>
  Sohbet biterken söz yine baştaki olaya geliyor. Taşçı, ısrarla “Devam edeceğim. Sağlığım el verdikçe devam edeceğim.” diyor. “Spor yapmak istiyorum, başka bir şey değil. Dino Zoff 41 yaşında İtalya kalesini koruyordu. Roger Milla 42 yaşında Dünya Kupası’nda oynadı. Spor yapmak isteyeni engellemek de neyin nesi? Bu zulüm yahu!” Taşçı’nın canını yakan bu olayla ilgili son sözü Kadir Birlik söylüyor: “Bunlar değerli olanları değersizleştiriyorlar.”
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/cayirdan-ancak-yenilirsem-cikarim_552163), [web.archive.org (arşiv bağlantısı)](http://web.archive.org/web/20150910122447/http://www.aksiyon.com.tr:80/dosyalar/cayirdan-ancak-yenilirsem-cikarim_552163)
