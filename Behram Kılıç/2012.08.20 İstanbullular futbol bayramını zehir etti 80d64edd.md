# İstanbullular futbol bayramını zehir etti

*Behram Kılıç 2012.08.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bizler gibi Erzurumlular da futbol bayramını yaşamak istiyordu; ancak İstanbul’dan gelen taraftarlar, yöneticiler, futbolcular, teknik direktörler el birliği ile bayramı yaşatmadı bize. Oysa iki takımın geçmişte ‘GS-FB bayramları’ vardı.
  </font>
 </div>
 <div id="newsText">
  <font class="detail-text">
   <p>
    Galatasaray ve Fenerbahçe, 1913’ten 1951’e kadar çeşitli tarihlerde 8 kez ‘G.Saray-F.Bahçe Bayramı’ adı altında, tüm branşların birbirleriyle kıyasıya mücadele ettiği organizasyonlar düzenledi. Hem birbirlerine destek olmak hem toplumsal kaynaşmayı sağlamak için düzenlenen bu bayramlarda iki takımın taraftarları tribünlerde iç içe otururdu. Organizasyonlar, atletlerin yarışlarıyla başlar, futbol takımlarının mücadelesiyle sona ererdi. Böylesine güzel bir mazisi olan iki takımın bugün geldikleri nokta içler acısı. “Nerede o bayramlar!” bile diyen yok. Her maçta olay, her maçta kavga, her maçta şiddet. Saha içinde, saha dışında, tribünlerde, koridorlarda, basında, yöneticilerin demeçlerinde, hatta şeref tribününde bile...
    <p>
     Erzurum’daki Süper Kupa’ya bir bayram maçı olması temennisiyle gittik. Şehirde çoğu birbiriyle akraba, arkadaş, kardeş olan G.Saray ve F.Bahçelilerin tıpkı eski günlerdeki gibi bir bayram ateşi yakabileceklerine inandık. G.Saray ve F.Bahçe, Ankara’yı saymazsak, ilk kez bir Anadolu şehrinde bir araya geliyordu. Anadolu insanının misafirperverliğinden bir bayram maçı çıkmasını beklememiz boşa değildi. Nitekim Erzurum’da maç öncesi öyle bir hava vardı. Bayram şenliği biletlerin satışa çıktığı gün başladı. Stadın etrafında davullu zurnalı bilet kuyruğunda bekleyenler, sahurunu bu kuyrukta yapanlar, arada namaz kaçmasın diye bir kenarda namazını kılıp tekrar bilet kuyruğuna girenler vardı. Şehirlerine ilk defa Türkiye’nin en büyük iki takımı gelecekti. Erzurumlular heyecanlıydı. Dadaşlar çıplak gözle ilk kez Alex’i, Amrabat’ı, Kuyt’ı, Umut’u, Selçuk İnan’ı, Musa Sow’u, Hamit’i, Krasic’i, Terim’i, Kocaman’ı görecekti.
    </p>
    <p>
     <img alt="" height="386" src="http://web.archive.org/web/20120911144530im_/http://medya.aksiyon.com.tr/aksiyon/2012/08/20/behram-erzurum-5.jpg"/>
    </p>
    <p>
     Maçtan bir gün önce heyecan iyice doruğa çıktı. Havaalanına 10 dakika arayla inen iki takımın uçaklarını yan yana bekleyen taraftarları görünce ‘bayram’ beklentimiz iyice depreşti. FB ve GS’lilerin hoşgörülü ve medeni bir şekilde takımlarına olan sevgisi bizi bir hayli ümitlendirdi. F.Bahçe taraftarlarının G.Saraylı yönetici Abdurrahim Albayrak’ı aralarına alarak fotoğraf çektirmesi de güzel bir kareydi. Maç öncesi kaleci Volkan Demirel’in “G.Saray-F.Bahçe maçları biz futbolcular için bayram gibidir.” beyanatı da beklenti değirmenimize su taşıdı.
     <p>
      Cumartesi öğleden sonra vardığımız şehirde de aynı güzel enstantaneler bekliyordu bizi. Bir arada, bazen omuz omuza, Erzurum’un ‘mecburiyet caddesi’ diyebileceğimiz sağı solu tarihî camiler ve medreselerle dolu caddesinde dolaşan F.Bahçe ve G.Saray taraftarları şehre bayram öncesi bayram havası yaşatıyordu. Parklarda oturan yaşlı Erzurumlular ise gençlerin ellerinde sarı-kırmızı, sarı-lacivert bayraklarla bir o tarafa bir bu tarafa coşkulu koşuşturmalarını meraklı gözlerle takip ediyordu. Her şey o kadar da güzeldi ki.
      <p>
       İkindi sonrası iki takımın kaptan ve teknik direktörlerinin basın toplantısına katıldık. Kaptanlar Alex ve Sabri’ye ‘Yarın yenilen yeneni tebrik edecek mi?’ diye bir soru soruldu. Çağdaş bir futbol ülkesinde böyle bir soru sorulur muydu? Ama G.Saray ve F.Bahçe arasındaki düşmanlık öyle bir vaziyet almıştı ki futbolda en olması gereken fair-play hâli bile ‘Acaba bu maçta olur mu?’ sorusuna sebep oluyordu. Alex, her zamanki beyefendiliği ve örnek kişiliği ile bu soruya “Benim için sorun yok. Yenmek ve yenilmek benim için eşit.” diye cevap verdi. Yanımdaki basın mensubu bana dönerek ‘Aşmış!’ dedi. G.Saray gibi yıldızlar topluluğu bir takımda kaptan olmanın zevkini yaşayan yedek oyuncu Sabri ise bu soruya felsefe yapmadan ama dediğine kendisi de inanmadan cevap verdi. “Tabii ki tebrik etmemiz lazım.”
       <p>
        Az sonra Fatih Terim ve Aykut Kocaman geçti basın mensuplarının karşısına. Terim, iki takım arasında son yıllarda yaşanan hoş olmayan olaylar için “Milat umarım çok yakında olur.” dedi. Kendisine 10-15 sene önce böyle bir soru sorulduğunu ve o gün ‘Düzelmez’ dediğini hatırlatan Terim, üzülerek haklı çıktığını ama buna rağmen G.Saray ve F.Bahçelileri Erzurum’da bir arada gördüğü için mutlu olduğunu dile getirdi. Kocaman ise milat konusunda “Bu maç o maç değil.” diyerek topu taca attı. Ayrıca “Toplum buna hazır değil.” diyerek işi iyice çıkmaza itti. Bir gazeteci ısrarla iki hocaya “Ramazan ayındayız. Niçin İngiltere’de Chelsea ve Manchester United’lı oyuncuların yaptığı gibi kaybeden kazananı iki sıra oluşturup alkışlayarak kupa almaya göndermesin?” diye sordu. Bu soruyu ben sormadığım için hayıflandım. Ama bayram hayalime yakışan bir soru olduğu için de soruyu soranı tebrik ettim. Başka gazeteciler de bir bayram, bir milat istiyordu. Hocalar yine kem küm ederek bayram için sorumluluk almaya yanaşmıyordu. “Bizim aramızda sorun yok.” dedi Fatih hoca. Ona göre suçlu basındı. Cesaretiyle ve ilkleriyle tanıdığımız Terim oracıkta, “Benim takımım yarın kaybederse oyuncularım aslanlar gibi F.Bahçeli oyuncuları alkışlayarak kupa almaya gönderecek.” dese, diyebilse, kaybetse bile daha da büyüyecekti. Ama diyemedi. Yöneticilerin birbirini yediği, taraftarların birbirlerine zarar vermeye çalıştığı bir ortamda o da sorumluluk almadı. Kocaman’ın başka bahara ertelediği bayram için o da ışık yakmadı.
        <p>
         Oysa iki takım taraftarları geçmişte yan yana maç izliyorlardı. Sahada oyuncular birbirleriyle korkmadan, çekinmeden forma değiştiriyordu. Çok çok eskilerde ise beraber ava gidiyor, beraber sohbet ediyor, beraber dolaşıyorlardı. Terim ve Kocaman’dan bayrama dair bir ışık alamadan iftar için kendimize bir mekân bulduk. Yine sırtlarına formalarını giymiş F.Bahçe ve G.Saray taraftarlarının iç içe olduğu ortamlardan geçtik. Erzurum’da GS-FB bayramı vardı ama bu bayrama İstanbul’dan gelen GS-FB’li oyuncu, teknik heyet, yönetici ve taraftarlar ısrarla ayak uydurmak istemiyordu.
         <p>
          Pazar günü ise şehirdeki kalabalık daha da arttı. Çevre illerden ve İstanbul’dan gelen taraftarlar şehrin ekonomisine büyük bir katkı sağladı. Esnaf bu durumdan memnundu. Ve kendi bayramını yaşıyordu. Polis ise ortalıkta yoktu. Çünkü şehirde hoşgörü hâkimdi. Oruç tutanlar, tutmayanlar GS ve FB için şarkılar, türküler söylüyordu. Öğleden sonra S Haber Televizyonu’na konuk olduk. Orada da geçmişteki bayram maçlarını anlattık. Kamerayı gören Erzurumlu GS ve FB’liler yanımıza yaklaştı. Ellerindeki FB ve GS bayraklarını sallayan iki arkadaş mikrofonlara şunları söyledi: “Bu maçı birlikte izlemek istiyoruz ama buna izin vermiyorlar!”
          <p>
           Maç akşam ezanından 1,5 saat sonraydı. İftar açacaklarda bir telaş vardı. Lokantaların neredeyse tamamı tıklım tıklımdı. Hızlıca açılan oruçların ardından konvoylar hâlinde stadyuma akın edildi. Stadyumun çevresinde köfte, tost, simit satanların da bayramıydı bugün. Adı maçtan birkaç gün önce Kazım Karabekir Stadı olarak değiştirilen 23 bin 900 seyirci kapasiteli stadın tribünleri de tıklım tıklımdı. Stadın yapısı gereği 11 bin GS’li, 10 bin FB’li taraftar stadı ikiye bölmüş, maçı beraber izleyeceklerdi. Uzun zamandır görmediğimiz bir tabloydu bu. Yarı yarıya taraftarın tribünleri doldurduğu bir bayram maçı mı yaşayacaktık? Gönül isterdi ki iç içe olsunlar ama bugünkü şartlar altında bu biraz fazla hayalcilik olurdu? Maç başlamadan önce dikkatimizi maraton tribününde bir arada oturan 300-400 kişilik bir G.Saray taraftar grubu çekti. İnanılmaz organize olmuş ve hep bir ağızdan tezahürat yapıyorlardı. Buraya kadar bir sorun yoktu. Ama biz yine de o taraftar grubundan şüphelendik. Kısa bir araştırmadan sonra o gruptakilerin İstanbul’dan gelen taraftarlar olduğunu öğrendik. F.Bahçe taraftarları arasında da İstanbul’dan gelenler vardı ama karışık oturuyorlardı. Sarı-lacivertli tribünlerin ekserisi Erzurum ve çevre illerden gelenlerden oluşuyordu.
           <p>
            Cüneyt Çakır’ın düdüğü ile Süper Kupa başladı. İlk golü G.Saray attı. Az önce şüphelendiğimiz o taraftar grubunun içinde bulunan kendini bilmez fanatikler hem sahaya hem arada tampon bölge oluşturan polislere hem de F.Bahçe taraftarlarına tutuşturdukları meşaleleri fırlattı. Ortalık bir anda savaş alanına döndü. Maç dakikalarca durdu. Stadı duman kapladı. Bu sefer F.Bahçe taraftarları da kendilerine atılan meşaleleri alıp karşı tarafa fırlattı. Çoluk çocuğu ile maça gelenleri düşündük. Ya yanan meşalelerden biri herhangi bir çocuğun başına gelse… ‘Nasıl bu kadar sorumsuz, vahşi olabiliyor insan!’ diye düşündük. Tam o sırada yanımda Erzurum’da ulusal bir gazetenin muhabirliğini yapan gazeteci arkadaş, “Erzurum’un imajını bozacak bunlar.” diyerek tepki gösterdi. “Yarın gazeteleri okuyanlar, bunların İstanbul’dan geldiğini bilemez ki…” diye de ekledi. Sağımda duran bir başka basın mensubu arkadaşım bu anda ‘Fotoğrafa bak’ diyerek beni uyardı. Gösterdiği kare, oyunun durduğu anda FB’li Hasan Ali’nin G.Saray yedek kulübesinden su istediği andı. Gözlerimi o tarafa çevirdim. ‘Ee, bunda ne var?’ dedim. “Hasan Ali’ye su veriyorlar.” dedi. GS’lilerin FB’li bir oyuncuya su vermesi bile inanılmaz bir olay gibi görünüyordu gazeteci arkadaşıma. Ne oluyor, nereye gidiyorduk biz?
            <p>
             Meşale atanların tek tek kameralarca tespit edildiğini ama sanki hiçbir şey olmamış gibi maç sonrası geldikleri gibi geri döndüklerini üzülerek belirtelim. Anormal olan normal olmuştu tribünlerde. Süper Final’in son maçında yaşananları hatırladım bir an için. FB taraftarlarının soyunma odalarında GS’li futbolcu ve polis aradığı olaylar geldi gözlerimin önüne. O olaylara meydan verenlerin de hepsi serbest bırakıldı. Üstelik olay çıkartan o taraftarlara FB’li yöneticilerin bizzat mahkemeye giderek destek verdiğini okuduk gazetelerde. Her iki tarafta da dışlanması gerekenler baş tacı ediliyordu. Metrobüs camlarını kıranlara da bir şey yapılmadı bu ülkede. Toptan bir anormallik vardı ve bu anormallik normal görülüyordu.
             <p>
              Erzurum’da da olay çıkartan taraftarlar baş tacı edildi. Olayların olduğu anlarda başta Hamit olmak üzere G.Saraylı futbolcuların sakinleştirmeye çalıştığı bu taraftar grubu, maç sonrası yine aynı oyuncular tarafından ödüllendirildi. G.Saray’ın 3-2 kazandığı karşılaşmanın ardından Süper Kupa, bu taraftarların bulunduğu tribünler önünde de turladı.
              <p>
               Erzurum’da hayal ettiğimiz bayram için ümitlerimize son darbeyi G.Saraylı Engin Baytar indirdi. Hem rakip oyunculara hem de maçın hakemine saldırdı. Onun kadar olmasa da ona eşlik eden F.Bahçeli Caner ve Mehmet Topuz’un centilmenlik dışı hâl ve hareketleri de bizi bir hayli üzdü. İki oyuncu da G.Saraylı Eboue’ye hakemin gözünden kaçan anlarda art niyetli hareketlerde bulundu. Engin’i, Mehmet Topuz’u örnek alan bir taraftardan fair-play beklenebilir mi? Maçtan yenik ayrılan FB’li oyuncuların rakibi tebrik ettiğine de şahit olamadık bu ortamda.
               <p>
                Tribünlerdeki taraftar problem, kazanmak için her şeyi mübah gören yönetici problem, anormalliklere ses çıkartamayan teknik direktörler problem, suçluları cezalandırmayanlar problem, sahada birbirlerinin boğazına yapışan futbolcular problem, iki takımı birbirine kırdırmaya çalışan basın problem. GS-FB bayramı bu ortamda nasıl yaşanacak? Aklıma “Bu iklim içinde halledilecek hiçbir dava yok. Bizans’ın son günlerindeyiz. Bakalım bu taaffünü (kokuşma) hangi Fatih temizleyecek?” diyen Cemil Meriç’in sözleri geldi. Bizim Fatih(ler) elini taşın altına sokmadı. Bakalım hangi Fatih elini taşın altına sokacak?
                <p>
                 Bizler gibi Erzurumlular da futbol bayramını yaşamak istedi ancak dadaş diyarında hayal ettiğimiz futbol bayramını İstanbul’dan gelen taraftarlar, yöneticiler, futbolcular, teknik direktörler el birliği ile yaşatmadı bize. Futbolun paydaşları umarız bu duruma bir çare bulur. Bir gün bir çocuk, atılan bir meşaleden dolayı -Allah korusun- ölürse, ahlanıp vahlanmak için vakit çok geç olacak.
                 <p>
                  <p>
                   <p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33378-istanbullular-futbol-bayramini-zehir-etti.html), [web.archive.org (arşiv bağlantısı)](http://web.archive.org/web/20120911144530/http://www.aksiyon.com.tr:80/aksiyon/haber-33378-istanbullular-futbol-bayramini-zehir-etti.html)
