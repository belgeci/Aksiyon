# Uçurum!

*Behram Kılıç 2015.06.30*

<div class="pNewsDetailMainContent" itemprop="articleBody">
 <blockquote>
  <p>
   Ev Sahipliği yaptığımız FIFA 2013 U20 Dünya Kupası’nda yer alan Türkiye, İspanya ve Fransa kadrolarının bugünkü piyasa değerini araştırdık. Gençlere şans verip değer katma açısından bu ülkelerle aramızda uçurumlar var.
  </p>
 </blockquote>
 <p>
  Dünya futbolu geçen hafta büyük bir sürprize tanık oldu. FIFA 2015 U20 (20 Yaşaltı) Dünya Kupası finalinde Sırbistan, Brezilya’yı 2-1 yenerek şampiyon oldu. Yeni Zelanda’daki organizasyonu yüzlerce menajer ve teknik direktör takip ederek geleceğin yıldızlarını görme şansı yakaladı. Tıpkı 2013’teki turnuvada olduğu gibi. Evet, 2013 FIFA U20 Dünya Kupası Türkiye’de düzenlenmişti. 7 stadımızda 6 kıtadan 24 takım hünerlerini sergilemiş, 52 maçta futbolseverler 152 gol izlemişti. Kupa, Uruguay’ı penaltılarla 4-1 yenen Fransa’nın olmuştu.
 </p>
 <p>
  Türkiye’deki turnuvanın en büyük özelliklerinden biri de bugüne kadar yapılanlar içerisinde maç başına en az seyircinin takip ettiği şampiyona olmasıydı. Buna rağmen tribünleri dolduran, ekranları başından turnuvayı takip eden futbolseverler birçok yıldızı henüz taptaze çağında izleme imkânı bulmuştu. Özellikle de Fransa ve İspanya adına ter döken oyuncuları. Bugün bu iki takımın oyuncuları paha biçilemeyen fiyatlara ulaştı. Dünya starı olmayı başaran Paul Pogba, 50 milyon Euro’luk piyasa değeriyle göz kamaştırıyor. Türkiye’deki turnuvanın en değerli oyuncusu seçilen yıldız futbolcu Juventus’da forma giyiyor. Sadece o mu? Fransa takımında neredeyse her oyuncu fiyatını katladı. İspanya da öyle. Peki ya Türkiye? O günkü Türk Millî Takımı’nda yer alan oyuncularımız aradan geçen 2 yılda neler yaptı? Nerelere geldi?
 </p>
 <p>
  2013’teki U20 Türk Millî Takımı’nın teknik direktörü Feyyaz Uçar’dı. 3’ü kaleci toplam 21 oyuncunun 10’u 1993, 11’i ise 1994 doğumluydu. 21 genç yıldızın 15’i Türkiye’de başta Süper Lig olmak üzere profesyonel liglerde futbol yaşantısını sürdürürken, 6’sı Almanya, İngiltere, Hollanda ve Belçika’da futbol oynuyordu. Kadroda yer alan oyunculardan Alperen Uysal, Taşkın Çalış, Artun Akçakın, Okay Yokuşlu ve Aykut Özer, 2010’daki U17 Avrupa Şampiyonası’na katılarak yarı finale kadar yükselen millî takımımızda da bulunuyordu.
 </p>
 <p>
  Kerim Frei Koyunlu ise ilk kez U20 Millî Takımı’nda yer alıyordu. 1993 doğumlu oyuncu, ay-yıldızlı forma ile turnuva öncesinde tanışmış, A Millî Takım’ın 14 Kasım 2012’de Danimarka ile oynadığı maçta forma giymişti. Hakan Çalhanoğlu ise 2012-13 sezonunda formasını giydiği Karlsruhe ile Almanya 3. Ligi’nde şampiyonluk yaşarken, Cumali Bişi de takımı Çaykur Rizespor’un Süper Lig’e yükselmesinde pay sahibi olmuştu.
 </p>
 <p>
  Yani kadroda ilerleyen dönemde A Millî Takım’a çıkmalarını beklediğimiz, altyapılardan beri millî formayı terleten ve futbolumuzun geleceğine yön verecek oyuncular vardı. Peki, öyle mi oldu? El Salvador’u 3-0 geçtikten sonra Kolombiya’ya 1-0 yenilen, gruptaki son maçında Avustralya’yı 2-1 mağlup ederek ikinci tura yükselen, bu turda Fransa’ya 4-1 yenilerek turnuvaya erken veda eden Türkiye, geleceğine de çok büyük bir yatırım yapamadı. 21 oyuncumuz içerisinde sadece gurbetçi Hakan Çalhanoğlu büyük bir aşama kaydetti. Önce Hamburg’a, ardından Bayern Leverkusen’e transfer oldu. O tarihte 3 milyon olan piyasa değeri bugün 18 milyon Euro’ya yükseldi. Almanya’da özellikle frikikten attığı gollerle sezona damgasını vuran Hakan, A Millî Takım’da da ter dökmeye başladı. Yine kadromuzda yer alan Salih Uçan’dan da çok şeyler bekledik ama F.Bahçe’den Roma’ya transfer olan bu oyuncumuz Seri A’da geçen sezon sadece 4 maçta forma giyebildi. Kerim Frei ise geçtiğimiz yıl çoğu yedek olmak üzere 29 maçta Beşiktaş forması giymesine rağmen beklenen çıkışı bir türlü gerçekleştiremedi. 2013’teki kadroda yer alan 21 oyuncumuzun bugünkü piyasa değerine baktığımızda ise tablo daha net ortaya çıkıyor: 40 milyon 375 bin Euro. Piyasa değeri 18 milyon Euro olan Hakan Çalhanoğlu’nu çıkarttığımızda ise 20 oyuncunun toplam değeri sadece 22 milyon 375 bin Euro. Bu arada, “Hakan Çalhanoğlu Bundesliga’da değil de Süper Lig’de oynuyor olsaydı bu değere ulaşabilir miydi?” sorusunu da bir kenara not edelim.
 </p>
 <p>
  <img alt="" src="http://web.archive.org/web/20150726110201im_/http://medya.aksiyon.com.tr//aksiyon/2015/06/30/569548.jpg "/>
  Fransa ve İspanya’ya baktığımızda ise gözlerimiz kamaşıyor. O gün Fransa adına top koşturan 21 futbolcunun bugünkü piyasa değeri 157,3 milyon Euro. Paul Pogba 50 milyon Euro ile zirvede. Daha geçen hafta Milan ile Inter arasında paylaşılamayan Kondogbia, İnter ile anlaştı. İnter oyuncunun bonservisi için Monaco’ya 30 milyon Euro ödedi. Kondogbia, 5 yıllık sözleşme imzaladığı İnter’den yıllık net 4,5 milyon Euro alacak. 22 yaşındaki oyuncunun bugüne kadar oynadığı kulüplere tam 54 milyon Euro bonservis bedeli kazandırdığını da belirtelim. Takımda yer alan Sanogo, Digne, Thauvin gibi oyuncular da Arsenal, Bayern Münih gibi büyük takımlara transfer oldu.
 </p>
 <p>
  Türkiye’deki şampiyonada çeyrek finalde Uruguay’a elenen İspanya’nın bugünkü piyasa değeri ise tam 155 milyon 650 bin Euro. İspanyollar dünyanın çeşitli takımlarınca kapışıldı. Kendi liglerinde uzun süreler alan oyuncular, değerlerine değer kattı. Türk futbolcular içerisinde öyleleri vardı ki neredeyse oynadıkları takımlarda hiç forma giyemediler. Mesela, G.Saray’da yer alan 22 yaşındaki Alpaslan Uysal kalede hiç forma şansı bulamadı. Yurt içindeki oyuncularımızdan yurt dışına gitmeyi başaran da sadece Salih Uçan oldu.
 </p>
 <p>
  Turnuvadan sonra dışarıya oyuncu gönderemedik ama beğendiğimiz bazı yabancıları transfer ettik. Örneğin, 5 golle gol krallığında ikinci olan Portekizli Bruma 10 milyon Euro’ya G.Saray’a transfer oldu. Bruma geçen yıl G.Saray’ın 20 maçta formasını giydi. 1 gol attı. Çaykur Rizespor ise turnuvada Gana’ya yenilerek 4. olan Irak’tan Ali Adnan’ı 500 bin Euro karşılığında renklerine bağladı. Ali Adnan’ı 2,2 milyon Euro karşılığında da Udinese’ye sattı.
 </p>
 <p>
  <strong>
   Sonuç:
  </strong>
  2002’de dünya üçüncüsü olan, FIFA sıralamasında 5. basamağa yükselen A Millî Takım, bugün 57. sırada ve 2018 Dünya Kupası elemelerine 4. Kategori’den katılacak. Yukarıdaki tabloya baktığımızda buna şaşırdık mı? Hayır. Bu haberimiz, Türkiye Futbol Direktörü Fatih Terim ve neredeyse tüm kulüplerin oy birliği ile Futbol Federasyonu başkanlığına yeniden seçilen Yıldırım Demirören’e ithaf olunur!
 </p>
 <p>
  <strong>
   TÜRKİYE 2013 U20 KADROSUNUN BUGÜNÜ
  </strong>
 </p>
 <p>
  <strong>
   <img alt="" src="http://web.archive.org/web/20150726110201im_/http://medya.aksiyon.com.tr//aksiyon/2015/06/30/569549.jpg "/>
   Aykut Özer:
  </strong>
  Kaleci. Değeri 300 bin Euro. Almanya’da yetişti. Karabükspor’da oynuyor. Geçe yıl sadece 1 maçta forma giydi.
 </p>
 <p>
  <strong>
   Sadık Çiftpınar:
  </strong>
  Defans. Yeni Malatyaspor’da oynuyor. Geçen yıl 3. Lig’de 17, 2. Lig’de 7 maçta forma giydi. Piyasa değeri yok.
 </p>
 <p>
  <strong>
   İlkay Durmuş:
  </strong>
  Almanya’da yetişti. G.Birliği transfer etti. Halen Avusturya 2. Ligi takımı Floridsdorfer’de oynuyor. Değeri 150 bin Euro.
 </p>
 <p>
  <strong>
   Hakan Cinemre:
  </strong>
  F.Bahçe altyapısından yetişti. Buca ve Adana Demirspor’a kiralandı. Değeri 850 bin Euro. Geçen yıl 17 kez oynadı.
 </p>
 <p>
  <strong>
   Ahmet Çalık:
  </strong>
  G.Birliği’nde yetişti. Geçen yıl Süper Lig’de 29 kez forma giydi. Değeri 3.5 milyon Euro.
 </p>
 <p>
  <strong>
   Salih Uçan:
  </strong>
  Buca altyapısında yetişti. 2012’de 1,5 milyon Euro’ya F.Bahçe’ye satıldı. Fazla şans bulamadı. 2014’te 4,75 milyon Euro’ya Roma’ya kiralandı. Seri A’da 4 kez forma giydi. Piyasa değeri 5 milyon Euro.
 </p>
 <p>
  <strong>
   Taşkın Çalış:
  </strong>
  Almanya’da yetişti. 2011’de 650 bin Euro’ya G.Antepspor’a transfer oldu. 2013-2014 sezonunda Bursaspor’a gitti. Geçen yıl devre arası Akhisar’ın yolunu tuttu. Değeri 700 bin Euro.
 </p>
 <p>
  <strong>
   Okay Yokuşlu:
  </strong>
  Altay’da yetişti. 2011’de 1 milyon Euro karşılığında Kayserispor’a satıldı. Geçen yıl 31 maçta forma giydi. Önümüzdeki sezon Trabzonspor’da ter dökecek. Piyasa değeri 4 milyon Euro.
 </p>
 <p>
  <strong>
   Artun Akçakın:
  </strong>
  G.Birliği’nde yetişti. Geçen yılı Adana Demirspor’da kiralık geçirdi. 10 maçta, 4 gol attı. Piyasa değeri 700 bin Euro.
 </p>
 <p>
  <strong>
   Hakan Çalhanoğlu:
  </strong>
  Karlsruhe’de yetişti. Hamburg’da parladı. Geçen sezon 14,5 milyon Euro’ya Bayern Leverkusen’e satıldı. Değeri 18 milyon Euro. Bundesliga’da 33 maçta 8 gol, Şampiyonlar Ligi’nde 8 maçta 2 gol kaydetti.
 </p>
 <p>
  <strong>
   Halik Akpunar:
  </strong>
  Göztepe’de yetişti. Halen bu takımda. Geçen yıl 2. Lig’de 27 maçta 5 gol attı. Piyasa değeri 450 bin Euro.
 </p>
 <p>
  <strong>
   Alperen Uysal:
  </strong>
  Kaleci. G.Saray altyapısında yetişti. Halen bu takımda. A takım formasını hiç giymedi. Piyasa değeri 100 bin Euro.
 </p>
 <p>
  <strong>
   Cenk Şahin:
  </strong>
  Başakşehir’de yetişti. Geçen yıl Süper Lig’de 18 kez oynadı. Değeri 1,5 milyon Euro.
 </p>
 <p>
  <strong>
   Sinan Bakış:
  </strong>
  Almanya’da yetişti. 2013’te Kayserispor’a transfer oldu. Geçen yıl sadece 4 Türkiye Kupası maçında forma giydi, 3 gol attı. Piyasa değeri 200 bin Euro.
 </p>
 <p>
  <strong>
   Cumali Bişi:
  </strong>
  Beşiktaş’ta yetişti. 2012’de 75 bin Euro’ya Rizespor’a satıldı. Geçtiğimiz yıl Adana Demir’de kiralıktı. 450 bin Euro.
 </p>
 <p>
  <strong>
   Alpaslan Öztürk:
  </strong>
  Birmingham’da yetişti. 2011’de Belçika ekibi Beerschot’a transfer oldu. 2013’te Standart Liege’e geçti. Ocak 2014’te Kasımpaşa’ya kiralandı. Piyasa değeri 2,2 milyon Euro.
 </p>
 <p>
  <strong>
   Ethem Pülgır:
  </strong>
  Piyasa değeri 550 bin Euro. Kartal’da yetişti. Bursaspor’a, oradan da Kayseri Erciyes’e transfer oldu. Geçen yıl Süper Lig’de 7 maçta forma giydi.
 </p>
 <p>
  <strong>
   Onurcan Piri:
  </strong>
  Kaleci. Ocak 2014’te Giresunspor’dan 130 bin Euro’ya Bursaspor’a transfer oldu. Geçtiğimiz yıl Süper Lig’de hiç oynamadı. Değeri 100 bin Euro.
 </p>
 <p>
  <strong>
   İbrahim Yılmaz:
  </strong>
  Başakşehir’in futbolcusu. Çeşitli takımlarda kiralık oynadı. Geçen yılı Şanlıurfa’da geçirdi. Değeri 450 bin Euro.
 </p>
 <p>
  <strong>
   Fatih Turan:
  </strong>
  Belçika’da yetişti. Halen Hollanda ekibi Fortuna Sittard’da oynuyor. 35 maçta forma giydi. Değeri 175 bin Euro.
 </p>
 <p>
  <strong>
   Kerim Frei Koyunlu:
  </strong>
  İngiltere’nin Fulham takımının altyapısında yetişti. Türkiye’deki turnuvadan sonra 3,15 milyon Euro karşılığı Beşiktaş’a satıldı. Geçen yıl Süper Lig’de 29 maçta forma giydi. Piyasa değeri 4,5 milyon Euro.
 </p>
 <p>
  <strong>
   Feyyaz Uçar (Teknik Direktör):
  </strong>
  Turnuvadan sonra Altay ile anlaştı. Sadece 16 maç görevde kalabildi. Geçen yılın devre arası Yeni Malatyaspor’un teknik direktörlüğüne getirildi. Takımı 2. Lig’den 1. Lig’e çıkarttı.
 </p>
 <p>
  <img alt="" src="http://web.archive.org/web/20150726110201im_/http://medya.aksiyon.com.tr//aksiyon/2015/06/30/569550.jpg "/>
 </p>
 <p>
  <strong>
   İSPANYA 2013 U20 KADROSUNUN BUGÜNÜ
  </strong>
 </p>
 <p>
  <strong>
   Jose Luis Gaya:
  </strong>
  Turnuva sırasında Valencia B takımındaydı. Şimdi A takımda. Geçtiğimiz sezon 35 kez forma giydi. 35 milyon Euro.
 </p>
 <p>
  <strong>
   Paco Alcacer:
  </strong>
  Valencia’da top koşturuyor. Turnuva öncesi piyasa değeri 2 milyon Euro’ydu. Şimdi 20 milyon Euro. Bu sezon La Liga’da 32 maçta forma giydi 11 gol attı. İspanya A Millî Takım formasını da 6 kez giydi ve 4 gol attı.
 </p>
 <p>
  <strong>
   Jose Campana:
  </strong>
  Piyasa değeri 1,5 milyon Euro. Turnuva sonrası Sevilla’dan İngiltere ekibi Crystal Palace’a transfer oldu. Ardından Almanya ve İtalya’nın yolunu tuttu. Şimdi Porto’nun oyuncusu.
 </p>
 <p>
  <strong>
   Ruben Pardo:
  </strong>
  Halen formasını giydiği Real Sociedad’da yetişti. Geçen yıl 2. Ligde 28 maçta oynadı. Piyasa değeri 5 milyon Euro.
 </p>
 <p>
  <strong>
   Jese Rodriguez Ruiz:
  </strong>
  Real Madrid altyapısından yetişti. Forvet. Piyasa değeri 15 milyon Euro. Geçen yıl 16 maçta 3 gol attı.
 </p>
 <p>
  <strong>
   Saul Niguez:
  </strong>
  Atletico Madrid altyapısından yetişti. Turnuva sonrası Roya Vallecano’ya kiralık gitti. 2014’te geri geldi. Değeri 9 milyon Euro. Geçen yıl 24 maçta 4 gol attı.
 </p>
 <p>
  <strong>
   Oliver Torres:
  </strong>
  Atletico Madrid’de yetişti. Önce Villarreal’e, geçen sene de Porto’ya kiraladı. Portekiz Ligi’nde 26 maçta 7 gol atan oyuncunun değeri 11 milyon Euro.
 </p>
 <p>
  <strong>
   Jonathan Castro Otto:
  </strong>
  Geçen yıl Celta Vigo formasıyla La Liga’da 36 maçta forma giydi. Sol bek. Piyasa değeri 3,5 milyon Euro.
 </p>
 <p>
  <strong>
   Denis Suarez:
  </strong>
  Manshester City oyuncuyu altyapısına aldı. Turnuva sonrası 1,5 milyon Euro’ya Barcelona’nın B takımına sattı. Barcelona da Sevilla’ya kiraladı. Piyasa değeri 12 milyon Euro.
 </p>
 <p>
  <strong>
   Jairo Samperio:
  </strong>
  2013’te Rac-ing’den Sevilla’ya transfer oldu. Geçen sezon da 2,2 milyon Euro’ya Almanya’nın Mainz takımına. 22 maçta forma giydi. Piyasa değeri 2,75 milyon Euro.
 </p>
 <p>
  <strong>
   Gerard Deulofeu:
  </strong>
  Barcelona altyapısında yetişti.  Turnuva sonrası Everton’a kiralandı. 2014’te ise  Sevilla’ya... Değeri 12 milyon Euro.
  <br>
   Juan Bernat: Valencia’da yetişti. 10 milyon Euro’ya Bayern Münih’e satıldı. Geçen sezon Bundesliga’da 31, Devler Ligi’nde 11 kez oynadı. 15 milyon Euro.
  </br>
 </p>
 <p>
  <strong>
   Suso:
  </strong>
  Cadiz’de yetişti. 2010’da Liverpool altyapısına geçti. 2013-14 sezonunu Almeria’da kiralık geçirdi. Liverpool, piyasa değeri 6 milyon Euro olan oyuncuyu 1,3 milyon Euro’ya Milan’a sattı.
 </p>
 <p>
  <strong>
   Javier Manquillo:
  </strong>
  Atletico Mad-rid’de yetişti. Liverpool’a kiralık gitti. Değeri 6 milyon Euro olan oyuncu tekrar Madrid’e döndü.
  <br>
   Teknik Direktör Julen Lopetegui: İspanya’nın hocası, 2014-15 sezonu başında Porto ile 2017’ye kadar sözleşme imzaladı. Porto geçtiğimiz yılı ikinci tamamladı.
  </br>
 </p>
 <p>
  <img alt="" src="http://web.archive.org/web/20150726110201im_/http://medya.aksiyon.com.tr//aksiyon/2015/06/30/569551.jpg "/>
 </p>
 <p>
  <strong>
   FRANSA 2013 U20 KADROSUNUN BUGÜNÜ
  </strong>
 </p>
 <p>
  <strong>
   Alphonse Areola:
  </strong>
  Paris Saint Germain’de yetişti. Değeri 4 milyon Euro. 1.91 boyundaki kaleci geçtiğimiz yıl Bastia forması giydi.
 </p>
 <p>
  <strong>
   Dimitri Foulquier:
  </strong>
  Değeri 3 milyon Euro. Geçen yıl Granada’daydı.
 </p>
 <p>
  <strong>
   Kurt Zouma:
  </strong>
  Saint Etienne’de yetişen oyuncu 31 Ocak 2014’te 14,6 milyon Euro’ya Chelsea’ye transfer oldu.
 </p>
 <p>
  <strong>
   Samuel Umtiti:
  </strong>
  O. Lyon’da yetişti ve halen bu takımda forma giyiyor. Piyasa değeri 12 milyon Euro. Geçen yıl 35 lig maçında oynadı.
 </p>
 <p>
  <strong>
   Geoffrey Kondogbia:
  </strong>
  Fransa’nın Lens takımından 2012’de 4 milyon Euro’ya Sevilla’ya gitti. 2013’te Sevilla onu 20 milyon Euro’ya Monaco’ya, Monaco da 30 milyon Euro’ya İnter’e sattı.
 </p>
 <p>
  <strong>
   Yaya Sanogo:
  </strong>
  Turnuva sonrası Auxerre’den Arsenal’e transfer oldu. Arsenal onu çeşitli takımlara kiraladı. Geçen yıl Crystal Palace’taydı. Değeri 1,5 milyon Euro.
 </p>
 <p>
  <strong>
   Axel Ngando:
  </strong>
  Piyasa değeri 1 milyon Euro. Gelecek yıl Rennes takımında oynayacak.
 </p>
 <p>
  <strong>
   Lucas Digne:
  </strong>
  Lille’de yetişti. 2013’te G.Saray da istedi ancak Digne’yi Paris Saint Germain kaptı. Değeri 10 milyon Euro.
 </p>
 <p>
  <strong>
   Mario Lemina:
  </strong>
  Gabon asıllı. Lorient’te yetişti. Turnuva bitiminde 4 milyon Euro’ya Marsilya’ya satıldı. Değeri 3 milyon Euro.
 </p>
 <p>
  <strong>
   Jordan Veretout:
  </strong>
  Nantes’ta yetişti. Halen bu takımda oynuyor. Piyasa değeri 8 milyon Euro.
 </p>
 <p>
  <strong>
   Florian Thauvin:
  </strong>
  Değeri 12 milyon Euro. Bu sezon Lille, Marsilya’ya 14,6 milyon Euro’ya sattı.
 </p>
 <p>
  <strong>
   Maxime Dupe:
  </strong>
  Kaleci. Değeri 600 bin Euro. Nantes’ta oynuyor.
 </p>
 <p>
  <strong>
   Paul Charruau:
  </strong>
  Valenciennes’te oynuyor. Kaleci. 400 bin Euro.
 </p>
 <p>
  <strong>
   Pierre Yves Polomat:
  </strong>
  Geçen yıl 2. Lig’deki Laval’ın formasını giydi. Değeri 500 bin Euro.
 </p>
 <p>
  <strong>
   Paul Pogba:
  </strong>
  17 yaşındayken La Havre’den Manchester United altyapısına transfer oldu. 3 yıl altyapıda yer aldıktan sonra Ağustos 2012’de serbest kaldı ve Juventus’un yolunu tuttu. Seri A’da 26 maçta 8 gol attı. Piyasa değeri 50 milyon Euro. 14 kez de Fransa millî formasını giydi.
 </p>
 <p>
  <strong>
   Thibaut Vion:
  </strong>
  Metz takımında oynuyor. 400 bin Euro.
 </p>
 <p>
  <strong>
   Jean Christophe Bahebeck:
  </strong>
  PSG’de yetişti. Çeşitli takımlarda kiralık oynadı. 2,5 milyon Euro.
 </p>
 <p>
  <strong>
   M. Naby Sarr:
  </strong>
  Lyon’dan Sporting Lizbon’a transfer oldu. Değeri 2,5 milyon Euro.
 </p>
 <p>
  <strong>
   Alexy Bosetti:
  </strong>
  Nizza’da (Fransa) oynuyor. Değeri 3 milyon Euro.
 </p>
 <p>
  <strong>
   Youssouf Sabaly:
  </strong>
  PSG’de yetişti. Geçtiğimiz yıl Evian’da kiralık oynadı. Değeri 2,5 milyon Euro
 </p>
 <p>
  <strong>
   Teknik Direktör Pierre Mankowski:
  </strong>
  64 yaşında. 2000 yılında U16 ile başladığı milli takım çalıştırıcılığı, U20 ile hâlâ devam ediyor.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/ucurum_551425), [web.archive.org (arşiv bağlantısı)](http://web.archive.org/web/20150726110201/http://www.aksiyon.com.tr/futbol/ucurum_551425)
