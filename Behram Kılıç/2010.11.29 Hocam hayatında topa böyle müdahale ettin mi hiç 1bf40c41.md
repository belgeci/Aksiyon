# Hocam, hayatında topa böyle müdahale ettin mi hiç?

*Behram Kılıç 2010.11.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şu an Porto’yu çalıştıran Andre Villas Boas hayatında hiç futbol oynamadı. Akıllara da ‘Futbol oynamamış biri teknik direktör olabilir mi?’ sorusu geldi. Mesela Türkiye’de bu mümkün mü?
  </font>
 </div>
 <div id="newsText">
  <font class="detail-text">
   <p>
   </p>
   <p class="MsoNormal">
    Andre Villas Boas, UEFA Avrupa Ligi’nde Beşiktaş’la aynı grupta yer alan Portekiz’in Porto takımının teknik direktörü. 33 yaşında. Hayatında hiç futbol oynamamış bir teknik direktör. Ama Portekiz futbolunun lokomotifi bir takımın hocası. Üstelik 33 yaşında bu koltuğa oturdu. Eğer Türkiye’de yaşasaydı asla böyle bir şansı olmayacaktı. Çünkü ülkemizde bırakın 33 yaşında büyük bir takımda teknik direktör olmayı, hayatında hiç futbol oynamamış bir adamı kulüpten içeri bile sokmazlardı.
   </p>
   <p class="MsoNormal">
    Oysa Avrupa’da Boas’ların sayısı gün geçtikçe artıyor. Futbol oynamamış ya da amatör sayılabilecek takımlarda ter dökmüş hocalara örnekler oldukça fazla. Real Madrid’in hocası Jose Morinho’dan tutun da İnter’in hocası Rafael Benitez’e kadar dünya futbolunda söz sahibi takımların başında böyle hocalar var.
   </p>
   <p class="MsoNormal">
    Türkiye’de teknik direktör olmak için futbolcu olmak, futbolcular içerisinde ise 4 büyük takımda oynamak size kapıların ardına kadar açılması için yeter de artar bir sebep. Futbolu daha yeni bırakan bir futbolcuyu üst düzey bir takımda, hatta 4 büyüklerden birinde görmek mümkün. Öyle bir yerlere gidip rüştünüzü ispatlamaya da gerek yok. Eğer futbolu seviyorsanız ve şu veya bu sebeplerle futbol oynayamamış iseniz yandınız. Amatör liglerde takım bulabilirseniz şükredin.
   </p>
   <p class="MsoNormal">
    İsterseniz Andre Villas Boas’ın Porto’nun başına nasıl geldiğine bir göz atalım. Onun kaderi 17 yaşında İngilizlerin ünlü hocası Bobby Robson’a komşu olmakla değişti. 1994-1996 yılları arasında Porto’yu çalıştıran Robson, futbola ilgi duyan genç komşusundaki ışığı gördü ve onu daha iyi bir eğitim alması için İngiltere ve İskoçya’daki futbol akademilerine gönderdi. Daha sonra da Porto’nun altyapısında iş bulmasına yardımcı oldu. Boas, 21 yaşına geldiğinde Virgin Adaları Millî Takımı’nın başındaydı. Ada takımıyla 2002 Dünya Kupası elemelerinde başarısız maçlar çıkartınca işinden oldu. 2002’de ise Porto’yu çalıştırmaya başlayan tıpkı kendisi gibi futbol oynamamış Jose Mourinho’nun teknik ekibinde yer aldı. Görevi, rakip takımların güçlü ve zayıf taraflarını ortaya koymaktı. Chelsea ve İnter’de Morinho’nun yanındaydı. Geçen sezon ise Portekiz Ligi’nde küme düşmesine kesin gözüyle bakılan Academica’daydı. Genç çalıştırıcı takımın ligi 11. sırada bitirmesini sağladı.
   </p>
   <p class="MsoNormal">
    Bu sezon başında ise Jesualdo Ferreira ile yolları ayıran Porto, 33 yaşındaki Boas’ı teknik direktörlüğe getirdi. Porto Başkanı Nuno Pinto da Costa, bu kararı sebebiyle çok eleştirildi. Ancak Boas başkanının yüzünü kara çıkartmadı. Porto onun yönetiminde 16 resmî maçta 14 galibiyet, 2 beraberlik elde etti.
   </p>
   <p class="MsoNormal">
    Uzun yıllar futbol oynayanlar hiç futbol oynamadan bir takımı çalıştıranlara ya da bu kadar başarılı olanlara her zaman burun kıvırır. Bu sadece ülkemizde değil, dünyada da böyle. Geçen yıl İtalya’da teknik direktörlük yapan Jose Mourinho’ya dönemin Bologna Teknik Direktörü Sinisa Mihajloviç, “Mourinho ile futbol konuşmam. Futbol oynamamış birinin bazı şeyleri anlamasını beklememek lazım.” diyerek çıkışmıştı. Mourinho ise “Jokey olmak için önce at mı olmak gerekir?” diye cevap vermişti.
   </p>
   <p class="MsoNormal">
    Biz de bu konuyu ülkemizde iyi bir teknik direktörlük eğitimi almalarına rağmen futbol geçmişleri pek parlak olmayan, bu yüzden de elle tutulur takım çalıştırma şansı yakalamayan hocalara sorduk.
   </p>
   <p class="MsoNormal">
    İlk söz, A Millî Takım’da Ersun Yanal’ın yardımcılığını yapan Özcan Bizati’nin. O, Sarayköy ve Beypazarı gibi takımlarda oynamış. 21 yaşında menisküs sakatlığı sebebiyle futbolu bırakmak zorunda kalmış. Ancak çok sevdiği futboldan kopamamış. ODTÜ Beden Eğitimi Bölümü’ne girmiş, futbol branşında uzmanlaşmış. Daha sonra futbol oynadığı dönemde tanıştığı Ersun Yanal’ın teknik ekibinde yer almış. Eğitimini sürdürmeye de devam etmiş. İskoçya’da 1 ay süren UEFA kursunu bitirmiş. Orada Everton’un hocası David Moyes’ten çok şey öğrenmiş. En çok da elindeki materyali sonuna kadar kullanmayı... Şu an Pro-Lisans sahibi sayılı hocalardan biri. Ancak takım çalıştırmıyor. Hatta kapısını çalan dahi yok. “Türkiye’de bir takımı benden daha iyi idman yaptıracak birini tanımıyorum.” diyecek kadar iddialı. Bu kariyerine rağmen Türkiye’de büyük takımda oynayan oyuncuların teknik direktörlük mesleğinde kendisinden bir adım önde olmalarına gocunmuyor. “O arkadaşlar, Şampiyonlar Ligi maçı oynuyor, millî takımlarda oynuyor. Eğitim sadece bir şeyleri okumak değil, yaşamak da bir eğitim.” diyor.
   </p>
   <p class="MsoNormal">
    Onun yanlış bulduğu ise Türkiye’deki bakış açısı: “Bizde yöneticiler sonuç odaklıdır. Senin ne yaptığına değil, maçı kazanıp kazanmadığına bakarlar. Ama Boas, Benitez ve Mourinho gibi antrenörlerin çıktığı ülkelerde yöneticilerin sonuç odaklı değil, görev odaklı hareket ettiklerini görürsünüz. Görev odaklı ne demek? Hocasına bakar, hoca ne yapıyor, takımı nereden almış, nereye getiriyor, ona bakar. Türkiye’de ise maçı kazandığın zaman kimse senin ne yaptığına bakmaz.”
   </p>
   <p class="MsoNormal">
    Bizati, devam ediyor: “Aynı şey futbolcu için de geçerli. İngiltere’de bir takım farkı yakaladıktan sonra da aynı futbolunu sürdürmeye devam eder. Çünkü oyuncu hocasına performans vermesi gerektiğini bilir. Ama Türkiye’de 3-0, 4-0 olduktan sonra takımlar genelde rehavete düşer. Çünkü görev odaklı oyun anlayışı yoktur. Yönetici sonuç odaklı bakınca, teknik direktör de öyle bakar, futbolcu da öyle bakar.”
   </p>
   <p class="MsoNormal">
    <p class="MsoNormal">
     <span>
      Büyük takımlarda teknik direktörlük yapan eski futbolcuların yanlış yapma hakkı vardır.” diyor Bizati. Doğru yaptı mı devam ederler. Başarısız olurlarsa o takımdan ayrılır, kısa bir süre sonra başka bir takıma giderler. Ölçü bu kişilerin tanınmasıdır. Yöneticiler, ‘Kamuoyu ne der?’ baskısı yüzünden tanınmış isimlere yönelir. Bu kıstas, takımı emanet edeceğin kişinin bilgisinden daha da önemlidir Türkiye’de.
     </span>
     <strong>
      <span>
      </span>
     </strong>
    </p>
   </p>
   <p class="MsoNormal">
    Kendileri gibi futbol geçmişleri başarılı olmayan hocaların ise mevcut düzende şanslarının az olduğuna inanıyor Bizati. “Birilerine kendini çok iyi tanıtacaksın. O kişiler de sana güvenecek. Bizim takım çalıştırmamızın başka yolu yok.” diyor üzülerek.
   </p>
   <p class="MsoNormal">
    Bu konuda görüşlerine başvuracağımız bir başka isim ise Türkiye’de teknik direktörlere ders veren Emrah Bayraktar. İşi hoca eğitmek ama kendisi takım çalıştırmakta zorlanıyor. Çünkü o da futbol geçmişi pek parlak olmayan isimlerden. 34 yaşında. Boas gibi şanslı olsa, bir büyük takımın başında olabilirdi. Amatör futbol oynamış. Beşiktaş PAF takımında 2 yıl kalmış. Sakatlandıktan sonra Futbol Akademisi’ne girmiş. UEFA’nın teknik direktörlük kurslarını bitirmiş. Şu an Türkiye’deki en genç UEFA onaylı antrenör eğitmeni. Aynı zamanda Pro-Lisans sahibi bir isim.
   </p>
   <p class="MsoNormal">
    Emrah hoca konuyu kendisine açtığımızda peşin bir kabullenişle “Tüm dünyada böyle!” diyor. Ona göre, üst düzey profesyonel futbol oynayanın hoca olmak için çok büyük avantajı var. Birkaç basamak yukarıdan başlar böyleleri. Bu şekilde olmasını da normal karşılıyor. “Ama şu unutulmamalı.” diyor: “Antrenörlük ayrı meslek. Kariyerinizde futbol oynamış olmak çok güzel bir artı, hatta ilk aşamada isminizden dolayı size kapılar da açılır. Ama antrenörlükte kendinizi geliştirmezseniz bir süre sonra sizin isminiz bir şey ifade etmez.”
   </p>
   <p class="MsoNormal">
    Bayraktar, profesyonel futbol hayatından gelmemiş antrenörlerin kendi isimlerini bir yere getirene kadar zor bir süreçten geçtiklerini söylüyor. Bu isimlerin futbol oynamış olanlara göre biraz daha hırslı olduklarını, kendilerini geliştirmek için çok daha fazla çaba sarf ettiklerini belirtiyor. “Ama bana sorarsanız üst düzey futbol oynamış olmanın her zaman -eğer iyi kullanılırsa- bir avantajı var.” diyor.
   </p>
   <p class="MsoNormal">
    Futbolculuk geçmişi parlak olmayan kariyerli hocalar
   </p>
   <p class="MsoNormal">
    Jose Mourinho: Tercümanlıktan teknik direktörlüğe
   </p>
   <p class="MsoNormal">
    “Benim futbol hayatımda koca bir sıfır var. Ancak onun futbol hayatı mükemmeldi, başarılarla doluydu. Benim teknik direktörlük kariyerimde kupalar varken, bu kez onun elinde koca bir sıfır var.” Portekizli Jose Mourinho, geçtiğimiz haftalarda G.Saray’dan kovulan Frank Rijkaard’a dair bir demecinde bunları söylemişti. Haksız sayılmaz, 1980-1987 arasında 3. sınıf takımlarda sadece 94 maç oynamış. Bugün 47 yaşında. 1995’te Benfica’da başladığı antrenörlük kariyerinde ise başarıdan başarıya koşuyor. Leiria, Porto, Chelsea, İnter ve son olarak Real Madrid’e uzanan bir kariyer. 1990’larda asistan menajerlik ve genç takımlara teknik direktörlük yaptıktan sonra Bobby Robson’ın tercümanı oldu. Mourinho, önemli şeyler öğrendiği Robson ile Sporting Lizbon, Porto ve Barcelona’da birlikte çalıştı. Sonrasında tek başına işe koyuldu ve birçok başarıya imza attı. Çalıştırdığı takımlarda 6 lig şampiyonluğu, 3 kupa şampiyonluğu, 3 Süper Kupa, 2 lig kupası, 1 UEFA Kupası, 2 UEFA Şampiyonlar Ligi Kupası kazandı. Kariyerini uzun uzun anlatmaya gerek yok. Yine ondan bir sözle bitirelim: “Teknik direktörleri yeni-eski diye değerlendirmem. Ben iyiye ve kötüye inanırım. Başarıya ulaşanlar ve ulaşamayanlar... Dünyanın en iyi teknik direktörü ben değilim, ama benden iyisi de yok. Şimdi, kendi yolumda ilerliyorum; İngiltere, İtalya ve İspanya’da şampiyonluk yaşayan ilk futbol adamı olmak istiyorum. Şimdiye kadar, bunu başarabilen bir teknik direktör veya futbolcu olmadı.”
   </p>
   <p class="MsoNormal">
    Arrigo Sacchi: Ezber bozan İtalyan
   </p>
   <p class="MsoNormal">
    Van Basten, Gullit ve Rijkaard’lı yıllarda fırtına gibi esen Milan ve 1994 Dünya Kupası’nda final oynayan İtalya’nın teknik direktörlüğünü yapan Arrigo Sacchi, küçük yaşlarda babasının dükkânında ayakkabı satıcılığı yapıyordu. Futbolculuk yıllarında amatör kümedeki Fusisgano ve Bellaria takımlarında top koşturdu. Ayrıca futbol oynarken ayakkabı satmaya da devam etti. 1977’de Cesena genç takımını çalıştırmaya başladı. 1977-82 yılları arasında değişik ve istikrarsız sonuçlar alarak görevini sürdürdü. 1982’de takımını şampiyon yapınca dikkat çekti. Rimini, Fiorentina PAF takımı ve 3. Lig’de Parma’da çalıştı. Üç yılda Parma’yı Serie A’ya çıkarttı. Aynı yıl İtalya Kupası’nda Milan’ı yendi. Bu zafer sonrasında Milan’ın (1986-87) başına geçti. Total futbol oynattığı Milan ilk sezonunda ligde 5. oldu. İkinci sezonunda ise şampiyonluğa ulaştı. Milan ile iki Şampiyon Kulüpler Kupası, iki Süper Kupa, iki de Kıtalararası Kupa kazanarak tarihinin en başarılı ve en iyi oynayan Milan’ını oluşturdu. Daha sonra Parma ve Atletico Madrid gibi takımları çalıştırdı ve Real Madrid’de sportif direktörlük görevini üstlendi.
   </p>
   <p class="MsoNormal">
    Arsene Wenger: 1. Lig’de sadece 3 maç oynadı
   </p>
   <p class="MsoNormal">
    1973-1981 yılları arasında Fransa’da 3. Lig takımlarında oynadı. 1. Lig takımlarından Strasbourg’da ise sadece 3 maça çıktı. 1981’de Strasbourg genç takımında teknik direktörlüğe başladı. 1984’ten sonra sırasıyla Nancy, Monaco ve Nagoya Grampus’u (Japonya) çalıştırdı. 1996’dan beri de Arsenal’de görev yapıyor. 2000 yılında UEFA Kupası’nda Galatasaray ile final oynayan takımın başındaydı.
   </p>
   <p class="MsoNormal">
    Sven-Göran Eriksson: Degerfors’tan zirveye
   </p>
   <p class="MsoNormal">
    Parlak futbol kariyeri olmayan ünlü hocalardan biri de İsveçli Eriksson. 1966’da futbola başladı. Torsby, Sifhalla, Karlskoga, Vastra gibi sıradan takımlarda 1975’e kadar futbol oynadı. 1977’de Degerfors’ta teknik direktörlüğe başladı. Göteborg, Benfica, Roma, Fiorentina, Sampdoria, Lazio, Manchester City takımlarını çalıştırdı. İngiltere, Meksika ve Fildişi Sahili millî takımlarında görev aldı. Hâlen İngiltere’nin Leicester City takımının başında.
   </p>
   <p class="MsoNormal">
    Gerard Houllier: Onu kalp spazmı da durduramadı
   </p>
   <p class="MsoNormal">
    Çok parlak olmayan bir futbolculuk kariyeri var. 26 yaşında teknik direktörlüğe başladı. Alt liglerde Le Touquet Athletic Club, US Noeux-les-Mines takımlarıyla gelen başarıların ardından 1982’de imza attığı Lens’i 1. Lig’e taşıyıp UEFA Kupası’na götürünce 1985’te Paris Saint Germain’in başına geçti. Bir yıl sonra da başkent takımını tarihindeki ilk şampiyonluğa taşıdı. 1992’de Fransa Millî Takımı’nın başına geçti. Ancak takımı 1994 Dünya Kupası’na götüremeyince, Fransa’da istenmeyen adam ilan edildi. 1998’de ise Liverpool kariyeri başladı. 6 yıllık Liverpool kariyerinde Lig Kupası, Federasyon Kupası ve UEFA Kupası zaferi kazandı. Ekim 2001’de kalp spazmı geçirmesi yüzünden tam 5 ay görevinden uzak kaldı. Geri dönüşünde ise 2003’te bir lig kupası daha kazansa bile kredisi yavaş yavaş tükenmeye başladı. 2005-2006 sezonunda Lyon teknik direktörü oldu. Fransız takımına 2 şampiyonluk kazandırdı. Hâlen Aston Villa’yı çalıştırıyor.
   </p>
   <p class="MsoNormal">
    Ersun Yanal: Hakan’ı kadro dışı bırakmasa…
   </p>
   <p class="MsoNormal">
    Türkiye’de üst düzey bir takımda oynamadan bir yerlere gelmeyi başaran bir isim ise Ersun Yanal. Denizlispor, Ankaragücü ve Gençlerbirliği’nde başarılı sonuçlar elde etti. Ancak onun da teknik direktörlük kariyeri belli bir seviyeye geldikten sonra düşüşe geçti. Daha sonra Millî Takım’ı ve Trabzonspor’u çalıştırmayı başardı ama Özcan Bizati’nin deyimiyle ülkemizdeki sonuç odaklı anlayış Yanal’ın ligimize katacağı değeri görmeyi engelledi. Bunda kendi hatalarının da rolü büyüktü. Mevcut düzende kendisine verilen şansı iyi kullanamadığı için belki de birçok genç hocanın önünü tıkadı.
   </p>
   <p class="MsoNormal">
    Rafael Benitez: Şampiyonlar Ligi’ni İstanbul’da kazandı
   </p>
   <p class="MsoNormal">
    Futbola Real Madrid altyapısında başladı. Ancak sakatlıklar yüzünden büyük takımlara sıçrama yapamadı. 3. Ligde oynamakla yetindi ve 26 yaşında futbolu bıraktı. Bırakır bırakmaz da Real Madrid’in altyapısında teknik direktör olarak kendisine yer buldu. Benitez kısa sürede İspanyol ekibinin yardımcı antrenörü oldu. 1995’te Real Valladolid’i çalıştırmaya başladı. Ertesi sezon Osasuna’nın başındaydı. 9 maç sonunda görevine son verildi. Teknik direktörlüğü sorgulanmaya başlarken kariyerinin dönüm noktası Extremadura oldu. 2. Lig’de mücadele eden takımı ilk sezonda La Liga’ya taşıdı. 2 sezon sonra Tenerife ile aynı başarıyı tekrarladı. Bu başarıları Valencia’nın dikkatini çekti ve Benitez bu takımın başına getirildi. 3 sezonda iki kez La Liga şampiyonluğu ve bir kez de UEFA Kupası kazandı. 2004’te Liverpool’a geçti. 2005’te takımın İstanbul’da Şampiyonlar Ligi kupasını kaldırmasını sağladı. Hâlen İtalya’da İnter’i çalıştırıyor.
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-28044-256-hocam-hayatinda-topa-boyle-mudahale-ettin-mi-hic.html), [web.archive.org (arşiv bağlantısı)](http://web.archive.org/web/20120630131513/http://www.aksiyon.com.tr:80/aksiyon/haber-28044-256-hocam-hayatinda-topa-boyle-mudahale-ettin-mi-hic.html)
