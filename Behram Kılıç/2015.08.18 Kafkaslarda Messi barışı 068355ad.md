# Kafkaslarda Messi barışı

*Behram Kılıç 2015.08.18*

<div class="pNewsDetailMainContent" itemprop="articleBody">
 <blockquote>
  <p>
   Azerbaycan, Ermenistan, Türkiye, Rusya, Ukrayna, İran, Kazakistan... Birbiriyle sorunlu bunca ülkenin vatandaşını messi sevgisi birleştirdi. Süper kupa, sahibini Gürcistan’ın başkenti Tiflis’de buldu.
  </p>
 </blockquote>
 <p>
  Bir maç bir şehrin havasını ne kadar değiştirebilir? Ya da bir ülkenin ve hatta birçok sorunu içinde barındıran coğrafi bir bölgenin? 11 Ağustos gecesi Gürcistan’ın başkenti Tiflis’te, Barcelona ile Sevilla takımları arasında oynanan Süper Kupa finali gerek sonucu, gerek maç öncesi ve maç sonrası cereyan eden hadiseleriyle tarihe geçti.
 </p>
 <p>
  Bu finalin Tiflis’e verilmesinde şu anki Gürcistan Futbol Federasyonu Başkanı Zviad Sichinava’nın ve UEFA Başkanı Michel Platini’nin rolü büyüktü. Bundan 3-4 yıl önce Sichinava bir arada bulundukları Platini’ye, “Görevinizi bırakmadan önce Gürcistan’a bir iyilik yapsanız olmaz mı?” diye sordu. Platini de bu samimi isteği kırmayarak 2015 Süper Kupa finalinin Tiflis’te organize edilmesine karar vereceklerini söyledi.
 </p>
 <p>
  Böylesine bir final maçı Gürcistan tarihinde bir ilkti. Tıpkı 2005 Şampiyonlar Ligi finalinin Türkiye’ye verilmesi gibi. Nasıl da heyecanlanmış ve o maç uğruna Olimpiyat Stadı’nın yollarını bile yapmıştık. Aynı heyecanı Gürcüler de yaşadı. Bu maç için 75 bin kişilik Baris Paichadze Dinamo Stadı’nı baştan aşağı elden geçirdiler. Tüm koltukları yenileyerek UEFA standartlarına hazır hâle getirdiler.
 </p>
 <p>
  <img alt="" src="http://web.archive.org/web/20150823055942im_/http://medya.aksiyon.com.tr//aksiyon/2015/08/18/570841.jpg "/>
  Sadece Gürcüler heyecanlanmamıştı bu karşılaşma için. Başta Azerbaycan olmak üzere, Rusya, Ukrayna, Ermenistan, Türkiye, Kazakistan, İran gibi ülkelerden de futbolseverler gözünü bu maça çevirmişti. Gürcistan’ın ekonomik durumu da dikkate alınarak biletler Avrupa’daki finallerin aksine çok ucuza satışa çıkartıldı. En ucuz bilet 7 dolardı örneğin. Biletler satışa çıktığı anda tükendi. Zaten maç günü ve gecesi otellerde, trenlerde, otobüslerde yer yoktu.
 </p>
 <p>
  Buna rağmen şehirde Avrupa ve Türkiye’de görmeye alışık olduğumuz; sokakları karnaval yerine çeviren, tezahüratlar yapan, korna çalan taraftarlara rastlayamadık. Sırf bu yüzden ‘galiba tarihinin en sönük kupa finali olacak’ diye düşünmeye başladık. Bize rehberlik eden Gürcü gazeteci arkadaşımız, “Burada futbolu severler ama öyle Türkiye’deki gibi peşine koşmazlar.” dedi. Tüm biletlerin satıldığını ve stadın dolacağını iddia etti. Stada giderken maç anısı için özel hazırlanmış kaşkolleri satan bir Türk’le karşılaştık. Sırf bu iş için İstanbul’dan geldiklerini, kendisi gibi birçok arkadaşının stadın etrafına dağıldığını ve kaşkol sattığını söyledi. “Abi bu işi bizden başka kimse de yapmaz.” dedi.
 </p>
 <p>
  Güvenlik had safhadaydı. Özellikle Barcelona üst düzeyde korundu. Hatta Barcelona’yı taşıyan ve garajda duran otobüse bile polis sabaha kadar eşlik etti. Ama taraftarlar stada alınırken abartılı bir üst araması yapılmadı. Barcelona, Özgürlük Meydanı’na yakın bir otelde kaldı. Otelde 3 gün boyunca tüm giriş çıkışlar kapatıldı. Hatta kapıdaki görevlilerin tavrını görmek maksadıyla Arda Turan ile görüşmek istiyoruz dediğimizde “Böyle bir görüşme kayıtlarda gözükmüyor. Dolayısıyla Arda kabul etse dahi otele girmenize izin vermeyiz. Hatta o sizinle konuşmak istese bile onu yazılı bir izin getirmediği takdirde dışarı bile çıkartmayız.” dediler.
 </p>
 <p>
  Maça 2 saat kala o ana kadar ortalıkta pek görünmeyen taraftarların; ulaşım imkânlarının çok rahat olduğu stada doğru gelmeye başladıklarını gördük. Dikkatimizi çeken bir husus da iki İspanyol takımının maçını izlemeye çok az İspanyol taraftarın gelmesiydi. Bu duruma işaret eden Luis Enrique maç sonu “Kendimizi evimizde gibi hissettik.” diyecekti.
 </p>
 <p>
  Maç öncesi son bir not daha: Futbolcu ve teknik adamların basın toplantısı 4 dile çevrildi. Ne var bunda diyebilirsiniz ama konuşmalar İngilizce, Gürcüce ve İspanyolcanın  yanı sıra Katalancaya da çevrildi. Katalan temsilcisi Barcelona, UEFA’nın resmî organizasyonunda bir kere daha kendi dilini gündeme taşıdı.
 </p>
 <p>
  Maça az bir süre kala Arda Turan’la da kısa bir görüşme imkânı bulduk. Forma giyemeyen oyuncular arasında yer alan Arda’ya taraftarların da büyük sevgisi vardı. Azerilerin açtıkları “Arda nerede, biz oradayız” pankartı dikkatimizi çekti. Takım arkadaşı Daniel Alves, “Her takıma Arda gibi deli dolu bir futbolcu lazım.” derken çok haklıydı. Arda’nın yanı sıra bir zamanlar Trabzonspor’da oynayan Arçil’le de yine kısa bir görüşme şansı bulduk. Arçil, şu an Gürcistan Millî Takımı’nın altyapılarında çalışıyor. Arçil ve Şota’nın ağabeyleri Revaz ise mevcut futbol federasyonunun genel sekreterliğini yapıyor. Gürcüler özellikle Trabzonspor’u çalıştıran Şota’yı çok seviyor. Bir zamanlar Milan’da oynayan ve jübilesine Hakan Şükür’ü de davet eden Gürcü Kakha Kaladze ülkenin Enerji Bakanı.
 </p>
 <p>
  1973’ten beri oynanan Süper Kupa tarihinde Barcelona ve Sevilla 2006 yılında da finalde karşı karşıya gelmişler ve o maçı Sevilla 3-0 kazanmıştı. O maçta forma giyen oyunculardan sadece İniesta ve Messi sahadaydı. Barcelona kupayı daha önce 4 kez müzesine götürmüştü. Sevilla’nın da tek zaferi onlara karşıydı. Son 10 yılda 6 İspanyol takımı bu kupayı elde etti. 75 bin kişilik stadyumla ilgili de küçük bir not verelim. 1979 yılında Dinamo Tiflis ile Liverpool arasında oynanan ve 110 bin kişinin izlediği maça ev sahipliği yapan stat o günden bu yana ilk kez böylesine bir taraftar topluluğu gördü.
 </p>
 <p>
  Müsabaka tıpkı 2005 yılında Türkiye’de yapılan Şampiyonlar Ligi finali gibi unutulmaz bir maç olarak tarihteki yerini aldı. Sahada tek eksik, kabakulak olan Neymar’ın oynayamayacak olmasıydı. Ama öyle bir maç izleyecektik ki gözler onu bile aramayacaktı. 3. dakikada kalesine gördüğü golle 1-0 yenik duruma düşen Barcelona Messi’nin 2 müthiş frikiği, Suarez ve Rafinha’nın fırsatçılıkları ile 4-1 öne geçti. Ama Sevilla ikinci yarıda müthiş bir geri dönüşe imza atarak müsabakayı 4-4’e taşıdı. Barcelona’nın âdeta yüreği ağzına gelmişti. Ancak uzatma anlarında oyuna dâhil olan Pedro’nun 116. dakikadaki golüyle müsabakayı 5-4 kazanmayı başardılar. Baştan sona nefesleri kesen maçın son anında Adil Rami topu boş kaleye gönderse maç penaltılara kalacaktı.
 </p>
 <p>
  Özellikle Messi kendisini dünya gözüyle izlemeye gelen taraftarlara resital sundu. Attığı iki frikik golünün yanında maç içindeki mücadelesi büyük alkış aldı. Bunca insanı bir araya getiren başroldeki kişiydi. Maç öncesi Gürcistan Futbol Federasyonu Zviad Sichinava, “Bu maç umarım barışa hizmet eder.” diyordu. 120 dakika da olsa barışa hizmet etti. Bütün sorunlar o 120 dakikalık futbol gösterisi esnasında unutuldu. Maç öncesi 700’ü Gürcü olmak üzere, Belarus, Rusya, Azerbaycan, Ermenistan, Türkiye ve Ukrayna’dan getirilen toplam 1000 çocuğun yaptığı barış gösterisi de iyi niyet temennilerine hizmet etti.
 </p>
 <p>
  Bu maç sadece barışa değil, Tiflis Belediye Başkanı David Narmania’nın dediği gibi Tiflis’in tanıtımına da büyük değer kattı.
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/kafkaslarda-messi-barisi_552009), [web.archive.org (arşiv bağlantısı)](http://web.archive.org/web/20150823055942/http://www.aksiyon.com.tr:80/dosyalar/kafkaslarda-messi-barisi_552009)
