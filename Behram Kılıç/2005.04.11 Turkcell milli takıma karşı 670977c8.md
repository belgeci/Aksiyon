# Turkcell milli takıma karşı

*Behram Kılıç 2005.04.11*

<font class="agenda2NewsSpot">
 TİFLİS - Gürcistan, Gül Devrimi'nden sonra özellikle yabancı yatırımcıların gözdesi haline geldi. Cumhurbaşkanı Mihail Saakaşvili yabancı yatırımcıların kolayca iş yapması için yasa üzerine yasa çıkartıyor. Türk firmaları Gürcistan pazarından pay kapmaya çalışıyor. Bunlardan biri de Turkcell.
</font>
<font class="newsDetail">
 Ukrayna, Azerbaycan, Kazakistan ve Moldavya'da da GSM hizmeti veren şirket, Geocell adıyla 1997'den beri Gürcistan'da faaliyet gösteriyor.
 <br/>
 <br/>
 Geocell'in Genel Müdürü Osman Turan, Turkcell'in Gürcistan'da bugüne kadar yaptığı yatırımın 100 milyon doları aştığını söylüyor. Gürcüce bilen Osman Turan, başından beri Geocell'de çalışıyor. "İlkin satış temsilcisi olarak başladım. Sonra satış koordinatörü ve satış müdürü oldum. Bir senedir de genel müdürlük yapıyorum." diyor. Geocell, mobil telefon bazında ülkede ilk yatırım yapan şirket. Daha sonra Magni Com adında bir rakibi çıkar. Bu şirket, eski Devlet Başkanı Eduard Şevardnadze'nin damadınındır. Türk tarafı 1999'un sonlarına doğru yerel ortağı ile problem yaşar. Belli bir süre şirkete giremez. 2000 yılında mahkeme lehlerinde sonuçlanır. "Kuruluşunda ortaklık payımız yüzde 40'a 60'tı. Yani küçük ortaktık. 2000'deki yeni durumda ortaklık yüzde 83'e yüzde 17 ile lehimize döndü." diyen Turan, bugüne kadar Gürcistan'da en iyi hizmeti veren GSM şirketi olmayı hedeflediklerini söylüyor.
 <br/>
 <br/>
 Geocell bugün pazarda çok az farkla ikinci durumda. Yıl sonu hedefleri ise pazarın birincisi olmak. Ancak bugünlere gelmek pek de kolay olmamış. "Burada uluslararası standartlarda çalışan bir firmayız. Belli dönemlerde çeşitli sıkıntılar yaşadık. Önceki dönemde doğal olarak hükümet birimleri, bakanlıklar, devlet kurumları rakip firmanın abonesiydi. Bunda Şevardnadze faktörü vardı elbette. Kimse Magni kullanın demiyordu; ama genel eğilim bu yöndeydi. İşadamları kendilerini riske atmıyordu. Yerel ortaklarla sorunlarımız ve rakibin bu tür avantajları yüzünden pazarda ikinci duruma düştük." sözleriyle geçmişi özetleyen Osman Turan, devrimden sonra durumun değiştiğini şöyle anlatıyor: "Devlet kurumlarının Magni kullanmak gibi mecburiyetleri yok. Artık ihaleler açılıyor. Rakibimiz ve biz teklif veriyoruz. Aramızda eşit şartlarda ciddi bir rekabet yaşanıyor şimdi."
 <br/>
 <br/>
 Geçmişte yaşadıkları ilginç bir olayı ise gülerek anlatıyor Osman Turan: "Acara'da yani Batum bölgesinde yatırımlarımız vardı. Orada abonelerden fatura parası toplanıyor, bu paraların bize transfer edilmesi gerekiyordu. Vergiyi merkezden ödüyorduk. Acara hükümeti bana vergi vereceksin diyor, beri taraftan Tiflis de bana... Mecburiyetten her iki tarafa da vergi ödüyorduk. Bugün için çok şükür bu problemler ortadan kalktı." Mevcut hükümetin kendileriyle özel bir samimiyetinin olmadığını belirterek, "İyi ilişkilerimiz var. Ama, zaten yabancı yatırımcıları destekleyen bir yönetim iş başında. Sizi dinliyorlar. Bir projeniz olursa yardımcı olmak için ellerinden geleni yapıyorlar. Destek olmaya çalışıyorlar. Bu yönüyle işler hayli düzeldi." diyor.
 <br/>
 <br/>
 Geocell'in Gürcistan'da yarım milyonu aşkın abonesi var. Servis konusunda GPRS, MMS, WAP gibi hizmetlere varıncaya kadar her türlü teknolojiyi ülkeye taşıyor. Firmalar için özel paketler sağlıyorlar. "Her firmanın bizde temsilcisi bulunuyor. Firmalara, yüzde 50'ye varan indirimler sağlıyoruz. Bir problemleri olduğunda hemen çözülüyor." diyor.
 <br/>
 <br/>
 Geocell, televizyon, radyo ve dergilere reklam veriyor. Fransa'nın Cannes şehrinde yapılan reklam ödülleri yarışmalarında kendi şirketlerini tanıtan reklamların birkaç ödül aldığını belirten Osman Turan, "Reklam kampanyalarımız oldukça iyi. Müşterilerimize çekilişle ev ve araba veriyoruz." diyor. Türkiye'deki Pop Star'a benzeyen bir yarışma düzenleyen şirket, haftada bir gün 3 bin abonesine bedava konser izlettiriyor. Ülke sporuna, kültürüne destek veren Geocell, aynı zamanda A Milli Takımımızla 2006 Dünya Kupası Grup Elemeleri'nde aynı grupta yer alan Gürcistan Milli Takımı'nın da sponsoru.
 <br/>
 <br/>
 Geocell, Gürcistan'da nüfusun yüzde 95'ini kapsayan bir ağ kurmuş durumda. Coğrafya'nın ise yüzde 70'inde anten var. Bazı yerlere anten kurmakta hâlâ zorlanıyorlar: "Halk protestoları inanılmaz bu ülkede. Örneğin Kutaysi şehrinin belli yerlerine 5 yıldır anten kuramadık. Sağlığa zararlı diye halk tepki gösteriyor." Cep telefonu kullanımının Gürcistan'da halen az olduğunu hatırlatan Osman Turan, "Şu an halkın yüzde 20'si cep telefonu kullanıyor. Bu, gelir düzeyinin düşük olmasından kaynaklanıyor." diyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-14281-34-turkcell-milli-takima-karsi.html), [web.archive.org (arşiv bağlantısı)](http://web.archive.org/web/20110415012707/http://www.aksiyon.com.tr:80/aksiyon/haber-14281-34-turkcell-milli-takima-karsi.html)
