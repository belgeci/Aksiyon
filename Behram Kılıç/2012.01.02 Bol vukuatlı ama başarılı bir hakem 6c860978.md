# Bol vukuatlı ama başarılı bir hakem

*Behram Kılıç 2012.01.02*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Cüneyt Çakır, aksiyonu bol maçların hakemi. Kartlarını kolay çıkartıyor. 2007’de UEFA Kupası’nda yönettiği ilk maçta 2 kırmızı kart verip 3 golü iptal etmesi ona 2012 Avrupa Şampiyonası’nın kapısını açtı.
  </font>
 </div>
 <div id="newsText">
  <font class="detail-text">
   <p class="MsoNormal">
    Ona gelen en büyük eleştiri, “Yurtiçinde ayrı, yurtdışında ayrı maç yönetiyor.” şeklindeydi. Süper Lig’de son yönettiği F.Bahçe-Trabzonspor maçında Trabzonsporlu Aykut’u oyundan atması, Gökhan Gönül’e ikinci sarı kartı vermemesi de bu bağlamda çok tartışıldı. Eleştirilerin kendisini bunalttığı anda yurtdışından gelen bir haber onu oldukça rahatlattı. Türk hakemliğini de... Cüneyt Çakır, 2012 Avrupa Şampiyonası’nda düdük çalacak 32 hakemden biri olarak açıklanmıştı UEFA tarafından.
   </p>
   <p class="MsoNormal">
    Hakemliğe 1994’te başlayan Cüneyt Çakır, 1 Ekim 1997’de Üsküdar Anadolu ile İstanbul Büyükşehir Belediyespor arasında oynanan Türkiye Kupası maçının iki yardımcı hakeminden biriydi. İstanbul Büyükşehir’in 3-2 kazandığı maç, profesyonel anlamda çıktığı ilk müsabakaydı. 12 Nisan 1998’de ise Karamürselspor ile Yalovaspor arasında oynanan 3. Lig maçında sahaya orta hakem olarak çıkacaktı. Süper Lig’de ise ilk kez heyecan yaşayacağı maç, 8 Kasım 1998’de Bursaspor ile Kocaelispor arasında oynanan karşılaşmaydı. Bu maçta 2. yardımcı hakemdi. 1 Aralık 2001’deki Denizlispor-Samsunspor müsabakası ise Süper Lig’de sahaya orta hakem olarak çıktığı ilk karşılaşmaydı. 3 büyük takımdan birinin maçını ise ilk kez 17 Mayıs 2003’te yönetecekti. İstanbulspor, onun yönettiği maçta evinde F.Bahçeyi 2-0 mağlup ediyordu. G.Saray ile Beşiktaş arasında 10 Aralık 2005’te oynanan karşılaşma ise Cüneyt Çakır’ın Süper Lig’deki ilk derbi maçıydı.
   </p>
   <p class="MsoNormal">
    Türk hakemliğinin son dönemdeki en büyük gururu olma serüveni böyle başladı Çakır’ın. Basamakları hızla katetme süreci ise 2006’da FIFA hakemi olmasıyla tetiklendi. Aynı yıl Barcelona’da yaklaşık 1 hafta süren bir kurs aldı. Daha sonra genç takım turnuvalarında görev almaya başladı. Derken 2007’de UEFA’nın mentör programına girdi. Yetenekli hakemler programının bir parçası olarak mentörüyle birlikte iki yıllık bir çalışması oldu. Mentörü İsveçli Karl-Erik Nilsson’du. Bu süreç başladığı zaman iki yılı sanki ailesinden biriyle geçirmiş gibiydi. O kadar yakındılar ki mentörü onun sadece Avrupa’da yönettiği maçlarla, katıldığı seminerlerle yakından ilgilenmiyor, Türkiye’de düdük çaldığı müsabakaları da takip ediyordu. Hatta Çakır’a “Ben sizin klasmanınızı yükseltemem veya düşüremem. Benden bunu beklemeyin. Ama gelişmenize katkı veririm.” demişti.
   </p>
   <p class="MsoNormal">
    Çakır, basamakları hızla çıktı. 2007’de 3. kategoriye, 2008’de 2. kategoriye yükseldi. 2010’da Premier, Haziran 2011’de ise ‘Elit’ kadroya alındı. 2007’de U19 Avrupa Şampiyonası’nda, 2009’da İsveç’te düzenlenen U21 Avrupa Şampiyonası’nda İsveç-İngiltere yarı finali, 2010’da UEFA Avrupa Ligi yarı finalinde Fulham-Hamburg maçını yönetti. 26 Ekim 2008’de Batı Şeria’nın El-Ram kentinde yeni yapılan stadyumun açılış karşılaşmasında karşı karşıya gelen Filistin-Ürdün mücadelesini de o yönetti. Temmuz 2011’de Kolombiya’da düzenlenen U20 Dünya Şampiyonası’nda düdük çaldı. Yine 2011’de Almanya ile Hollanda arasında oynanan özel maçta da düdük ondaydı.
   </p>
   <p class="MsoNormal">
    Çakır’ın en büyük özelliklerinden biri, kolay kart çıkartmasıydı. İsterseniz UEFA Kupası’ndaki ilk maçına gidelim. 2006-07 sezonunda Vaduz ile Ujpest arasındaki ön eleme rövanş maçına. Müsabakanın çok kolay geçmesi bekleniyordu. Zira ilk maçı Liechtenstein ekibi Vaduz 4-0 kazanmıştı. Fakat Macaristan’daki rövanşta çok farklı bir süreç gelişti. Cüneyt Çakır, 2 kırmızı, 7 sarı kart çıkarttı, 3 golü iptal etti. 1-0 kazanmasına rağmen Ujpest’in elendiği bu maç onun Avrupa sahnesindeki ilk adımıydı.
   </p>
   <p class="MsoNormal">
    Yukarıda gençler turnuvalarında görev aldığından bahsetmiştik. Bu maçlardan biri de kariyerini çok etkileyen U21 Avrupa Şampiyonası’ndaki İsveç-İngiltere maçıydı. 3-3 biten maç penaltılarla sonuçlandı. 2010’da Fulham ile Hamburg arasında oynanan UEFA Avrupa Ligi yarı final maçı da kariyerindeki en önemli müsabakalardan biriydi. Maçı 2-1 kazanan Fulham tur atladı. Çakır hatasız bir yönetim gösterdi. 2010-11 sezonunda Barcelona ve Chelsea’nin, bu sezon da Manchester United ve Real Madrid’in Şampiyonlar Ligi maçlarını yönetti.
   </p>
   <p class="MsoNormal">
    Çakır’ın maçlarındaki aksiyon oranı bir hayli yüksekti. Kartlar havada uçuşuyordu. Onun yönettiği maçlarda olaylar aradan yıllar geçse de unutulmuyordu. Mart 2007’de Süper Lig’de yönettiği Vestel Manisaspor-Sakaryaspor maçı da bunlardan biriydi. Bu maçın 38. dakikasında meydana gelen normal bir faul olayında Manisalı Selçuk ve Sakaryalı Capurro arasında kısa süreli bir sertlik yaşandı. O sırada kalesinden koşarak gelen Manisaspor kalecisi Bülent Ataman da olaya dâhil oldu. Çakır, birbirlerine sert giren futbolculara sarı kart cezası verdikten sonra yardımcı hakem ile görüştü ve kalesine dönmekte olan Bülent Ataman’ı yanına çağırarak kırmızı kartla cezalandırdı. Bu karar üzerine Ataman hakeme karşı hareketlerde bulundu. Çakır’ın kokartı yere düştü. Daha sonra sahaya Manisaspor kaleci antrenörü Metin Bayındır da girdi. O da hakemle itişme yaşadı. Olaylardan sonra Cüneyt Çakır soyunma odasına gitti ve bir daha dışarı çıkmayarak maçı tatil etti.
   </p>
   <p class="MsoNormal">
    Çakır’ın unutulmaz maçlarından biri de 4 kırmızı, 11 sarı kart çıkarttığı G.Saray-F.Bahçe Türkiye Kupası müsabakasıydı. 27 Şubat 2008’de oynanan maçta Çakır, F.Bahçe’den Lugano, Gökhan ve G.Saray’ın son dakikadaki galibiyet golünün ardından da kaleci Volkan’a, yine maçın uzatma bölümünde G.Saray’dan Lincoln’a kırmızı kart gösterdi. Ayrıca G.Saray’dan 4, F.Bahçe’den de 7 futbolcuyu sarı kartla cezalandırdı. Maçın ardından F.Bahçe Teknik Direktörü Zico, Çakır’ı “Kapasitesi olmayan bir hakemdi. Kendisini kaybetti. Bu kapasitesiz hakemi atayanlarda da suç görüyorum. 40 senedir futbolun içindeyim, bu kadar sarı ve kırmızı kartı ilk defa gördüm. Bunun yanında ilk defa top toplayıcı çocuğun hakeme kırmızı kart çıkarttırdığına şahit oldum.” diyerek sertçe eleştirdi. Çakır’ın maçı katlettiğini belirten F.Bahçe Başkanvekili Nihat Özdemir ise “Bu tip hakemler Türk futbolundan temizlenmedikçe Türk futbolunun bir yere varması mümkün değildir.” demişti.
   </p>
   <p class="MsoNormal">
    G.Saray Teknik Direktörü Feldkamp ise “Bir ara hakem beni ve Zico’yu da sahadan atacak diye korktum!” diyerek olaya başka bir açıdan yaklaşacaktı. Ancak Cüneyt Çakır, hem Zico’yu hem Nihat Özdemir’i hem de Feldkamp’ı yanıltmayı başardı. Çünkü Çakır, hayatın her alanında öğrenmeye açık bir insandı. ‘Bir hakemin her zaman öğrenecek bir şeyi mutlaka vardır’ düşüncesindeydi. Maçlara çıkmadan önce iki takımın mutlaka analizini yapıyordu. Takımların oyun tarzından futbolcuların reaksiyonlarına kadar her şeyi araştırıyordu. Ona göre bu tarz bilgiler önemliydi. Ama bu bilgiler ön yargıya dönüşmemeliydi. En büyük şansı babasının da hakem olmasıydı. Babası Serdar Çakır’ın tecrübelerinden çok faydalandı.
   </p>
   <p class="MsoNormal">
    Ona Karl Erik Nilsson’dan sonra UEFA Mentörü Jorn West Larsen de büyük katkı sağladı. Bunun yanında UEFA Hakem Komitesi Üyesi Jaap Uilenberg de Ocak 2009’dan beri Çakır’ın yanında oldu. UEFA’daki en ufacık değişikliği Çakır’a aktardı. Çakır’ın başarısında Türkiye’nin, UEFA Hakem Konvansiyonu şartlarını yerine getirmesi ve bu kurumun üyesi olmasının da etkisi büyüktü. Çakır da bunun farkındaydı. Bir demecinde “Ben bu başarıyı yakaladıysam bunda herkesin payı vardır.” diyecekti.
   </p>
   <p class="MsoNormal">
    Çakır’a yapılan en büyük eleştiriye gelince… Yani Avrupa’da farklı, Türkiye’de farklı maç yönettiği eleştirisine... Bu eleştiriyi kabul ediyor; ama ona göre Avrupa’da maç yönetmek çok daha kolay. Zira orada maç öncesinde, maç sonrasında, maç sırasında ciddi bir saygı ortamı var. Ona göre Türkiye’deki baskı ortamı çok farklı. Saha içi baskıdan ziyade saha dışı baskı... Türkiye’de maç öncesinde ve maç sonrasında hakemler üzerinde nasıl bir baskı oluşturulduğu herkesin malumu.
   </p>
   <p class="MsoNormal">
    Bir Türk hakemi olarak Avrupa’da fırsat yakalamak çok zordu. Cüneyt Çakır bu fırsatı yakaladı. Ve iyi kullandı. Şimdi hedefi Dünya Kupası. 1974’te Doğan Babacan, Dünya Kupası’nda görev alan ilk Türk hakemiydi. Ahmet Çakar’dan (Euro 96) sonra Avrupa Şampiyonası’nda düdük çalacak ikinci hakemimiz olan Cüneyt Çakır, bakalım Dünya Kupası’nda düdük çalan ikinci hakemimiz de olabilecek mi?
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/newsDetail_getNewsById.action;jsessionid=7176C15F55274498BF8E279C4BAE1C0C?newsId=31448), [web.archive.org (arşiv bağlantısı)](http://web.archive.org/web/20140926094543/http://aksiyon.com.tr/aksiyon/newsDetail_getNewsById.action;jsessionid=7176C15F55274498BF8E279C4BAE1C0C?newsId=31448)
