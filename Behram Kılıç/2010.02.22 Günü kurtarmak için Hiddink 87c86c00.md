# Günü kurtarmak için Hiddink

*Behram Kılıç 2010.02.22*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   A Millî Takım’ı Guus Hiddink çalıştıracak. Hollandalı, Türk futboluna Piontek ve Derwall gibi katkıda bulunabilecek mi? Onunla neler değişecek? Altyapılar kime emanet? Buyrun…
  </font>
 </div>
 <div id="newsText">
  <font class="detail-text">
   <p class="MsoNormal">
    A Millî Futbol Takımı, uzun süren bekleyişten sonra hocasına kavuştu. Futbol Federasyonu, kariyerinin en kötü günlerini Türkiye’de geçiren Guus Hiddink ile 2 yılı opsiyonlu olmak üzere 4 yıllığına anlaştı. Gerçi ‘tam Hiddink tutulması’ ağustosta yaşanacak. Zira Hollandalı teknik adam, Rusya ile süren bağı sebebiyle altı ay sonra Türk Millî Takımı eşofmanını giyecek.
   </p>
   <p class="MsoNormal">
    Futbol Federasyonu, Fatih Terim’in ardından “Millî Takım’ın başına marka bir isim getireceğiz.” diyerek çıtayı bir hayli yükseltmişti. Hatta ‘yabancı olacak’ açıklamasıyla spor kamuoyunun tepkisini dahi çekmişti. Terim kasım ayında oynanan ve 2-0 kaybedilen Belçika maçından sonra ‘istifa’ kelimesini ağzına alınca kararı hiç tereddüt etmeden ‘kabul’ eden federasyon, günler, hatta aylar geçmesine rağmen paniklemedi ve sonunda dünya çapında kabul gören bir hocayı takımın başına getirmeyi başardı.
   </p>
   <p class="MsoNormal">
    Peki, Guus Hiddink Türk Millî Takımı’nda ne yapacak? Başarılı olabilecek mi? Hollandalı teknik adam, kendi ülke millî takımının yanı sıra Güney Kore, Avustralya ve Rusya tecrübelerinin hepsinde kariyerine artılar kattı. Güney Kore’yi ev sahibi olduğu 2002 Dünya Kupası’nda yarı finale taşımayı başardı. Rusya’yı tarihinde ilk kez bir Avrupa Futbol Şampiyonası’nda yarı finale taşıdı (2008). Rusya, şampiyonada en iyi futbol oynayan ülkeler arasındaydı. Hatta şampiyona sonrası Rus Millî Takımı’ndan 6 oyuncu Avrupa’nın çeşitli takımlarına transfer oldu. Hiddink, Avustralya gibi futbola ilgisiz bir ülkeyi 2006 Dünya Kupası’nda ikinci tura taşıdı. Baktığımız zaman, çalıştırdığı bu üç millî takım dünya futbolunun gerisinde yer alan, futbol altyapılarını tamamlayamamış, hatta çoğu yönden Türkiye’nin bile gerisinde olan ülkeler. Bu ülkelerle Avrupa arasında kıyaslanmayacak fark vardı. Tıpkı Türkiye gibi... 2002 Dünya Kupası üçüncülüğünden sonra Şenol Güneş’in “Biz sahada üçüncü olduk. Medya, yönetim, teknik direktör, futbolcu, altyapı ve tesisler açısından dünya üçüncüsü değiliz.” açıklamasını hatırlayalım. Hâlâ mantalite ve futbol altyapısı açısından Avrupa’nın gerisindeyiz. Fazlamız ise futbola bağlılığımız. Hiddink daha önce çalıştırdığı 3 takıma nazaran daha coşkulu bir ülkeye gelecek. Bu coşku onun için bir avantaj.
   </p>
   <p class="MsoNormal">
    Ancak işin başka boyutları var. Hollandalı hoca, daha önce Türk Millî Takımı’nı çalıştıran Sepp Piontek veya G.Saray’ı baştan başa değiştiren Jupp Derwall’ın özelliklerini taşımıyor. Ondan Türk futbolunun altyapısına katkı sağlayacak hamleler beklemek olmaz. O, günü kurtaran bir hoca. Ve günü kurtarmak için çok doğru bir tercih. Zaten Futbol Federasyonu onun görev ve yetki alanını da bu doğrultuda belirlemiş durumda.
   </p>
   <p class="MsoNormal">
    Altyapı ise yeni dönemde Ersun Yanal’a emanet edilecek. Yanal’ın en büyük özelliği, çok çalışması. Ancak gözü hep yükseklerdeydi. Bu yüzden Yanal’ın yeni görevine ne kadar motive olacağı merak konusu. Lakin o işe hızlı başladı. Futbol Federasyonu’nun da desteğiyle altyapılardaki hocaların hemen hepsinin işine son verdi.
   </p>
   <p class="MsoNormal">
    Futbol Federasyonu, aynı hatayı Fatih Terim döneminde de yapmıştı. Terim göreve geldikten sonra tüm millî takımlar ona bağlanmış, o da kendisinden önceki hocaların çoğuyla yollarını ayırmış ve kendine yakın isimlere millî takım altyapılarını emanet etmişti. Bu hocalar arasında daha önce hiç tecrübesi bulunmayan Hami Mandıralı, Abdullah Ercan gibi isimler de vardı. Bugün de Ersun Yanal’a bağlanan millî takım altyapılarında aynı uygulamaya gidiliyor. Baştaki kişiye göre millî takım altyapılarının oluşması, hoca seçiminde uzun vadeli bir strateji veya planın olmaması, Türk futbolunun geleceğini net görmemizi engelliyor.
   </p>
   <p class="MsoNormal">
    Yeni dönemde Raşit Çetiner’i Ümit Millî Takım’ın başında göreceğiz. Raşit hoca daha önce de bu görevi yapmış bir isim. Çetiner, ilk döneminde Gündüz Tekin Onay, Metin Tekin gibi isimlerden destek almış, hatta dönemin Federasyon Başkanı Haluk Ulusoy’un yakın ilgisi sayesinde başarılı olmuştu. Ancak bugün ‘Çetiner, Ümit Millî Takım için ne kadar doğru bir isim?’ sorusunu sorduğumuzda net bir cevap alamıyoruz. Tam da bu noktada Futbol Federasyonu’na sorulacak soru ise şu: Zamanında Hami Mandıralı’yı niçin göreve getirdiniz? Ve bugün onu niçin görevden alıyorsunuz?
   </p>
   <p class="MsoNormal">
    Sorular uzar gider. Biz tekrar Hiddink’e dönelim. Yardımcılarından birinin Oğuz Çetin olması çok yerinde bir karar. Zira Oğuz hoca son 4,5 yıldır bu görevi sürdürdüğü için Hiddink’e büyük katkı sağlayacak. Aynı zamanda yabancı dil bilen ve futbol altyapısını Almanya’da aldığı için buradan gelecek oyuncuların uyum sorunu yaşamamaları için gerekli tecrübeye de sahip bir isim. Engin İpekoğlu ise başarılı kalecilik kariyerini teknik direktörlük döneminde taçlandıramadı.
   </p>
   <p class="MsoNormal">
    Yeni dönemde, basınla kavga ederek beslenen ve bu kavgayla futbolcularını motive eden bir hoca olmayacak. Dolayısıyla daha az gerilim yaşanacak. Hiddink, 17 yıl aradan sonra Millî Takım’ı çalıştıracak ilk yabancı hoca olacak. Muhtemel başarısız sonuçlarda medyanın ona hoşgörülü davranmayacağı da çok açık. Asıl eleştiriyi ise ‘yerli’ye kapıları kapatarak ‘ille de yabancı olacak’ diyen federasyon alacak.
   </p>
   <p class="MsoNormal">
    Yine yeni dönem bir uzlaşmayı da beraberinde getirecek. Sebepsiz yere kadroya alınmayan oyunculara Millî Takım kapıları açılacak. Hatırlatmakta fayda var. Terim’den önce görevde bulunan Ersun Yanal, Hakan Şükür’ü kadroya almayarak Millî Takım’a büyük zarar vermişti. Aynı şekilde Terim de problem yaşadığı oyunculara Millî Takım kapılarını kapatmıştı. Akla hemen İbrahim Toraman, Mehmet Topuz gibi isimler geliyor. Terim’in özellikle Avrupa Futbol Şampiyonası öncesi hazır ve formda Yıldıray Baştürk, Fatih Tekke gibi isimlerin yerine formsuz ve sakatlıktan yeni çıkmış Tümer Metin ile tecrübesiz Mevlüt Erdinç tercihleri de çok tartışılmıştı. Bütün bunları düşündüğümüzde Hiddink’in gelişinin artıları daha fazla. Umarız saha sonuçları da iyi olur. Çünkü Hollandalı, yaklaşık 3,5 milyon avroyu bunun için alacak.
   </p>
   <p class="MsoNormal">
   </p>
   <p class="MsoNormal">
    Guus Hiddink kimdir? 1946’da doğan Guus Hiddink’in Hollanda’nın De Graafschap takımında başlayan futbol kariyeri pek parlak geçmedi. Hiddink, teknik direktörlüğe 1982’de yine De Graafschap takımında başladı. 1984-90 yılları arasında çalıştırdığı PSV Eindhoven’de altın çağını yaşadı. PSV’ye 6 lig şampiyonluğu, 1 Avrupa Kupası şampiyonluğu yaşattı. 1990-91’de yolu F.Bahçe ile kesişti. Ancak Sarı-Lacivertli ekipte 22 maçta sahada kalabildi. Fenerbahçe’den ayrıldıktan sonra İspanya’nın yolunu tuttu. Buradaki ilk takımı Valencia’ydı. 3 yıl çalıştı. Ardından Hollanda Millî Takımı’nın başına getirildi. Hollanda, 1998 Dünya Kupası’nda yarı final oynadı. Yarı finalde 1-1 biten maçta penaltılarla Brezilya’ya elendi. Hiddink soluğu tekrar İspanya’da aldı. Real Madrid ve Real Betis takımlarını çalıştırdı. Ardından 2002 Dünya Kupası’nın ev sahibi ülkelerinden Güney Kore’nin yolunu tuttu. Dünya Kupası’nda Güney Kore’yi de yarı finale çıkarttı. 2002-2006 yıllarında tekrar PSV Eindhoven’da görev aldı. 2005’te PSV ile eş zamanlı çalıştırdığı Avustralya’yı 32 yıl aradan sonra Dünya Kupası finallerine taşıdı. 2006-2010 yılları arasında yolu bu sefer Rusya’ya düştü. Rus Millî Takımı’na 2008 Avrupa Futbol Şampiyonası’nda yarı final oynattı. Hiddink, 2009’da İngiltere’nin Chelsea takımını da Rus Millî Takımı ile eş zamanlı çalıştırdı. Chelsea’de de boş durmadı ve FA Cup’ı kazanmayı başardı.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### habip yuksel, 22 February 2010, 00:00
> A Millî Takımımız yılan hikâyesine dönen yabancı hoca meselesini Hiddink’le anlaşarak çözdü. 90’lı yılların başında yeni bir yapılanmaya giden Türk futbolunun en doğru kararı Millî Takım’ın başına Piontek’i getirmesiydi. A Millî Takım şimdilerde yeni bir yapılanmaya gidiyor. Sabredersek başarı gelir...

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=16F613E70F2990A68753F636361B2479?newsId=26162), [web.archive.org (arşiv bağlantısı)](http://web.archive.org/web/20140115021621/http://www.aksiyon.com.tr:80/aksiyon/newsDetail_getNewsById.action;jsessionid=16F613E70F2990A68753F636361B2479?newsId=26162)
