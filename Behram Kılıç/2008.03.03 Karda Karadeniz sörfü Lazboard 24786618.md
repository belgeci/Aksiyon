# Karda Karadeniz sörfü: Lazboard

*Behram Kılıç 2008.03.03*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Petran köylüleri bundan yaklaşık 150 yıl önce snowboard benzeri bir alet icat ettiler. Tahtadan yaptıkları bu alete ‘üzme’ dediler. Yıllarca karın üzerinde üzdüler. Ve bir gün köylerine İsviçreli bir kayakçı gelince…
  </font>
 </div>
 <div id="newsText">
  <font class="detail-text">
   Coğrafi şartlar tarih boyunca insanoğlunun hayatını şekillendirdi hep. Nice imkânsızlıklar yepyeni imkân sahalarına yol verdi. Rize’nin İkizdere ilçesine bağlı Petran köyünün sakinleri de coğrafi dezavantajları avantaja çevirmeyi başaranlardan. Rize ve İkizdere belediyelerinin desteğiyle düzenlenen 1. Red Bull Lazboard yarışması için yeni ismi Meşeköy olan Petran’dayız. Köyün rakımı 1871. Yılın 6 ayı kar var. Kar öyle 20-30 cm filan değil. 1,5-2 metre yüksekliğinde. Hâliyle yılın önemli bölümünde yollar kapalı. Meşeköy, meşhur Anzer Yaylası’na da çok yakın.
   <br/>
   <br/>
   Çevre köylerle kıyaslandığında bu köy oldukça düz bir alana kurulmuş. Zaten Petran düz yer demek. Ama Doğu Karadeniz Bölgesi’nin düzünü varın siz düşünün. Lakin karda kaymak için oldukça elverişli tepeler mevcut. Köyde zaman zaman elektrik de kesiliyor. İş yok, ulaşım yok, elektrik yok; peki bütün bir kış köylüler ne yapacak? Biri hastalandığı zaman hastaneye nasıl yetiştirilecek?...
   <br/>
   <br/>
   SNOWBOARD’UN ATASINI İCAT ETTİLER
   <br/>
   <br/>
   Petran köylüleri bundan yaklaşık 150 yıl önce tahtadan bir alet icat ettiler. Bu onlar için âdeta bir çağın açılıp bir çağın kapanması gibi bir şeydi. Tahtaya bir ip tutuşturdular, sonra ellerine bir değnek aldılar. Ortaya bugünkü snowboarda benzeyen, hâliyle daha ilkel bir alet çıktı. Adına üzme dediler bu aletin. Üzme ‘yüzmek’ten geliyordu. Karda âdeta sörf yapıyorlardı. Köyün etrafını çevreleyen tepelerde bir o yana bir bu yana üzüyorlardı. Yıllarca karın tadını çıkardılar kış günlerinde. Özgürlük bu olsa gerekti. Hem doğayla, hem birbirleriyle yarışıyorlardı. Artık her evde bir üzme tahtası vardı. Hatta her evde ne kadar erkek varsa o kadar üzme tahtası vardı. Bayanlar kullanmıyordu üzmeyi. Çünkü etekleri engel teşkil ediyordu. Hastalarını da bu tahtanın üzerine koyuyor, çam ormanlarının içinden geçerek 6 kilometre aşağıdaki ana yola ulaştırıyorlardı. Hem de 10 dakikada.
   <br/>
   <br/>
   Aslında onların 150 yıla yakındır zorunlu hâller dışındaki bu eğlenceleri bizim pek dikkatimizi çekmeyecekti. Ta 2005 yılının kışına yani İsviçre’nin dünyaca ünlü snowboard kayak şampiyonu Ueli Kestenholz’un heliski (dik yamaçlara helikopterle çıkılarak yapılan kayak veya snowboard) yapmak için bu bölgeye gelmesine kadar. İki yıl önce Anzer Yaylası’nda bulunduğu sırada köylülerin üzme tahtalarını gören Ueli Kestenholz, bu tahtalarla çok ilgilenir ve 2007 yılının ilk aylarında belgesel çekimi için tekrar köye gelir. Kestenholz, köylülerin üzme tahtası üzerindeki marifetini görünce, “Bir gün eğer snowboard tarihi yazılırsa bu sporun atasının üzme olduğu mutlaka belirtilmeli” der. Onun ilgisiyle birlikte yetkililerin de üzmeden haberi olur.
   <br/>
   <br/>
   PETRAN YOLUNDA KARA SAPLANMAK
   <br/>
   <br/>
   İçinde adrenalin barındıran spor dallarına verdiği destekle bilinen Red Bull, 22 Şubat’ta profesyonel snowboardcularla üzme sporunu yapan Petran köylülerini buluşturan bir organizasyona imza attı. Organizasyonun ana teması ‘Lazboard’cularla snowboardcuları bir araya getirmekti. En önemli amaç ise Petran köylülerinin yaptığı bu sporu dünyaya duyurmaktı.
   <br/>
   <br/>
   Yarışma için davet edilen 20 gazeteciden birisiyiz. Geceyi Rize-Dedeman’da geçiriyoruz. Buradan köy yaklaşık 1 saat. Ancak hava şartları önceden kestirilemediği için 3 saat öncesinden yola çıkıyoruz. Bize yarım otobüs tahsis edilmiş. İkizdere’ye kadar sorunsuz geliyoruz. Kar kalınlığı iç tarafa doğru yol aldıkça artıyor. İkizdere’de sabah kahvaltısı yapıyoruz. Yöreye ait kuymaklı, tereyağlı, peynirli, reçelli ‘taş gibi’ bir kahvaltı... Artık başka mola yok. Eski adıyla Petran yeni adıyla Meşeköy’e doğru ilerliyoruz. Bölgede yaklaşık 130 köy yolu kapalı. Ancak Petran köyünün yolu yarışma için bir gün önceden açılmış. Her şeye rağmen kar üzerinde yol alıyoruz. 65 yaşındaki sürücümüz, ‘Kar üzerinde şoförlük yapmak ayrı bir meziyettir’ diyor. Az sonra bir yol ayrımına geliyoruz. ‘Petran 6 kilometre’ yazıyor. Ancak orada bulunan köylüler zincirsiz yukarı çıkmanın zor olduğunu söylüyor. Araca zincir takılıyor. Birkaç kilometre gittikten sonra araç zorlanıyor. Şoförümüz, kıymetimi bilin dercesine ‘Bu araç yazın bile köye çıkmaz ha’ diyor. Ancak bir yanımız uçurum olunca onun söyledikleri bize moral vermiyor. Az sonra kara saplanıyoruz. Artık daha fazla gitmek mümkün değil. Herkes aşağıya iniyor. Köyden gönderilen küçük minibüslerle yarışma alanına transferimiz gerçekleşiyor.
   <br/>
   <br/>
   İLK KEZ KÖYÜME KIŞIN GELDİM
   <br/>
   <br/>
   Biz köye varır varmaz yarış başlıyor. Ne de olsa basının bu olayı görüntülemesi gerek. 5 snowboarcu, 5 Lazboardcuyla belli aralıklarla start alıp yarışıyor. Finişe ilk gelen kazanıyor. Lazboardcular köyün en iyileri arasından seçiliyor. Seçme işlemini tüm köylünün üzerinde ittifak ettiği köyün en hızlısı Hızır Yavuz yapıyor. Snowboardcular ise profesyonellerden seçilmiş. 5 ila 7 yıldır bu sporla uğraşıyorlar. Kar yumuşak olduğu için snowboardcular dezavantajlı gibi gözüküyor. Üzme tahtası yani Lazboard kullanan sporcular ise çocukluklarından beri bu tahtanın üzerinde. Hızır Yavuz ve ekibi hayatlarında ilk kez böylesine bir yarışa ev sahipliği yapmanın heyecanını yaşıyor.
   <br/>
   <br/>
   Yarış günü Petran her zamankinden daha kalabalık. Böyle bir organizasyondan dolayı gurbetteki Petranlılar köylerine akın etmiş. Ali Bey Tekirdağ’dan gelmiş. “Köyümüzün adı duyuluyor. Bundan daha büyük bir mutluluk olur mu?” diyor. Hilmi Bey ise Almanya’dan uçağa atladığı gibi soluğu burada almış: “Bugün çok büyük bir gün. Bu olayı yerinde görmek istedim.” Yıllardır gurbette bulunduğundan dolayı ayrı kaldığı üzme tahtasına kavuşmanın heyecanını da yaşamış. “Biz hep yazın geliyoruz. İlk kez kışın geldim köye. Sabahleyin üzme tahtasını aldım. Çocukluğumda çıktığım şu tepeleri birer birer dolaştım. Eski ustalığımdan bir şey kaybetmemişim.” diyor Hilmi Bey. Şehirde yaşayan Petranlılar ise aileleriyle beraber buradalar.
   <br/>
   <br/>
   KÖYLÜLERİN KAHROLDUĞU AN
   <br/>
   <br/>
   Turnuvayı Rize Valisi Kasım Esen ile Belediye Başkanı Halil Bakırcı da izliyor. Yarışmanın startını İkizdere Belediye Başkanı Hasan Köse veriyor. Kurşunun yankılanan sesiyle bir Lazboardcu, bir snowboardcu masmavi gökyüzünün şahitliğinde güneşin yüzleri yakan sıcağına aldırış etmeden tepeden aşağıya süzülüyor. Finişe ilk snowboardcu varıyor. Köylüler sonuçtan memnun değil. Şaşkın şaşkın birbirlerine bakıyorlar. Birkaç dakika sonra ikinci yarışmacılar için start veriliyor. Bu sefer Lazboardcu geçiyor; ancak hakem heyeti yarışın bir bölümünde parkur dışına çıktığı için Lazboarcuyu diskalifiye ediyor. Durum 2-0. Petranlıların yüzü asılıyor. Evlerinde beklenmedik bir durum bu. Ancak üçüncü yarışmacı bayağı bir fark atarak snowboardcuyu geçiyor. İnanılmaz bir sevinç var köy meydanında. Yine de ilk beş yarışı 3-2 snowboardcular önde kapatıyor.
   <br/>
   <br/>
   Aynı sporcular ikinci tur için bir kez daha birbirleriyle yarışacak. Ancak tekrar başlangıç noktasına çıkılması gerekiyor. Lazboardcular beklenenden önce tepeye varıyor. Ancak snowboardcular belli bir kısmı yaya çıkılması gereken tepeye varmakta zorlanıyor. Hâliyle yarışmanın ikinci turunun başlama saati de sarkıyor. İkinci tur 4-1 Lazboardcuların üstünlüğü ile geçiliyor. Son turda ise Lazboardcular 5-0 galip.
   <br/>
   <br/>
   VE ZAFER LAZBOARD’UN…
   <br/>
   <br/>
   Böylece Birinci Lazboard-Snowboard yarışması 11’e 4 Lazboardcuların zaferiyle sona eriyor. Köy meydanında horon eşliğinde bu anlamlı galibiyet kutlanıyor. Köylülerden biri, “Çift kayakla yarışsalar da bizi geçemezler” diyor. Kaptan Hızır Yavuz, Petran’daki tarihî yarışmanın amacına ulaştığını düşünüyor. O ve diğer köylülerin hedefi bu doğal pisti yöre halkının ve uluslararası snowboardcuların kullanımına açmak. Bunun için kayak tesisi kurma çalışmaları devam ediyor. Herkeste bir ümit var. Bakalım Petranlılar için beyaz kar beyaz altın olacak mı? Yarışlar bittikten sonra uçağı kaçırmamak için acele ediyoruz. Köylülerden birisi aklımızı çelmek istiyor: “Ay ışığında üzme keyfine ne dersiniz?”
   <br/>
   <br/>
   <br/>
   <br/>
   <br/>
   <br/>
   ŞU GÖRDÜĞÜN TÜM TEPELERDE KAYDIM
   <br/>
   <br/>
   Eski adıyla Petran, yeni adıyla Meşeköy, İkizdere-Anzer yolu üzerinde Kama’nın dibinden sola saparak ulaşılabilen bir köy. Köyün sahile uzaklığı yaklaşık 50 km. Tipik Karadeniz iklimi özellikleri taşımasına rağmen, kıyı ile iç kesimler arasında günlük ve mevsimlik hava şartları oldukça değişiyor. Köylü kışın başta Rize olmak üzere Bursa ve İstanbul’a göç ediyor. Yazın ise nüfus artıyor. Şu an 23 hanede çorba kaynıyor. Yeterince öğrenci olmadığı için 2003 yılından beri okullar kapalı. Okuyamayan çocuklardan biri de ailesi fakir olduğu için şehirdeki okullara gidemeyen 9 yaşındaki Yunus. Elinde üzme tahtası ile hünerlerini gösteriyor. 5 yaşından beri üzme yaptığını söylüyor: “Şu gördüğün tüm tepelerde kaydım” diyor. Yerinde duramayan Yunus, okumanın kendisine ne kazandıracağını dahi bilmiyor. Tek üzüntüsü arkadaşlarından ayrı kalmak. Ama olsun, ne de olsa ‘yazın hepsi geliyor’. Petran’ın  geçim kaynağı ise hayvancılık. Köyde kahvehane yok. Akşamları birbirlerine gidiyorlar. Caminin oturma bölümünde de zaman zaman çay demleniyor.
   <br/>
   <br/>
   <br/>
   <br/>
   LAZBOARD, 130 KM HIZA ULAŞABİLİYOR
   <br/>
   <br/>
   <br/>
   Lazboard (üzme) ayakta kullanılıyor. Ayaklar tahtanın üzerindeki kollar arasına arka arkaya konuyor. Snowboardcular gibi ayakları bağlı olmadığı için takla atılamıyor. Sporcu bir eliyle tahtanın önüne bağlanmış ipi, diğer eliyle de değneği tutuyor. Değnek denge için dönemeçlerde kullanılıyor. Tahtanın baş tarafı kara saplanmasın diye ip ile havaya kaldırılıyor. Fren yapmak için elinizle ipi çekmeniz veya ayağınızı Lazboardun arka kısmındaki aralıklardan en sonuncusuna götürerek o bölgeye güç uygulamanız gerek. İyi bir yarışmacı üzmeyle azami 130 kilometre hız yapabiliyor. Köylülerden birisi ‘Bir hafta içinde usta olursun’ diyor. Bir diğeri ise ona yan gözle bakarak, ‘Yok öyle, buraların suyunu içmek lazım’ diye karşı çıkıyor. Kayak yapılacak kar yumuşak ve toz hâlinde olmalı. Islak karda hız yapılamıyor. Aralık, ocak ve şubat ayları bu spor için en uygun dönemler. Köyde teleferik olmadığı için yıllardır tepelere tırmanarak çıkılıyor.
   <br/>
   <br/>
   <br/>
   <br/>
   LAZBOARD TAHTASININ YAPILIŞI
   <br/>
   <br/>
   Üzme tahtası çam ve gürken ağaçlarından yapılıyor. Tahta, budaksız ağaçlardan elde ediliyor. Kurutulan tahtanın üzerine dört kalın kol, iki de pervaz çakılıyor. İp ön kola bağlanıyor. Tahta, kar üstünde 90 cm boyunda bir değnekle beraber kullanılıyor. İyi kayabilmesi için tahtanın altına çok özel kayganlaştırıcı yağlar sürülüyor. Baş tarafına 30 cm civarında eğim veriliyor. Tahtalar kişinin boyuna, kilosuna göre yapılıyor. Bir de dar olan 15 cm genişliğinde bir tahta var. Buna köylüler ‘kayık’ diyor. Bunun tarihinin daha eski olduğu söyleniyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=B253AAC3DD2C17A4E491CFF5391E4D5F?newsId=15923), [web.archive.org (arşiv bağlantısı)](http://web.archive.org/web/20130820204630/http://www.aksiyon.com.tr:80/aksiyon/newsDetail_getNewsById.action;jsessionid=B253AAC3DD2C17A4E491CFF5391E4D5F?newsId=15923)
