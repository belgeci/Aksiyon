# Sağlam’dan bir ilk daha

*Behram Kılıç 2011.04.04*

<font class="agenda2NewsSpot">
 Ertuğrul Sağlam, 8 bin taraftarın yanı sıra vali ve belediye başkanının da katıldığı görkemli törenle sözleşmesini 2014’e kadar uzattı. Peki, G.Saray ve Beşiktaş’ın hoca aradığı dönemde Bursaspor’da kalmasının sebebi ne?
</font>
<font class="newsDetail">
 <p>
  <p class="MsoNormal">
   Ertuğrul Sağlam, Süper Lig tarihinin en büyük başarılarından birini elde etti. 1975’lerde Trabzonspor’un şampiyon olmasından daha büyük bir başarıydı bu. İstanbul takımlarının ekonomik yönden bu kadar güçlü olduğu bir dönemde bu başarıyı yakalamak gerçekten çok zordu. Bu başarının başrolünde de o vardı.
  </p>
  <p class="MsoNormal">
   Bursa, Sağlam’dan önce de futbola ilgi duyan bir şehirdi. Ama böylesine bir başarıyı yakalayacak ne gücü ne de azmi vardı. Sağlam’ın sihirli dokunuşuyla koca bir şehir bütünleşti ve mutlu sona ulaştı. İşte o Ertuğrul Sağlam bir ilke daha imza attı. Taraftarın huzurunda takımıyla olan sözleşmesini 2014’e kadar uzattı.
  </p>
  <p class="MsoNormal">
   Sağlam, Ankaragücü maçından sonra ‘Şehirde yeniden yapılanmaya gidilmeli’ diyen biriydi. O, Samsunspor ve Kayserispor gibi takımlarda çalışmanın deneyimiyle Bursaspor’un potansiyelinin ne kadar büyük olduğunun farkındaydı. Hatta ona göre, şehir ve takım, olması gerekenin de altındaydı. Çıtayı daha da yukarı çekmek istiyor, bu isteğini dışa vurarak yeniden yapılanmadan söz ediyordu. Hâlihazırda başkan da dâhil bazı yöneticilerin kulübü zarara uğrattıklarına dair savcılık soruşturması sürüyor. Sağlam, belki de bunlardan rahatsız olduğundan, 0-0 biten Ankaragücü maçından sonra ‘Lig sonunda herkes kendi yoluna’ mesajını vermişti. Kariyeri açısından da haklı bir duruştu bu. Ama bir hafta geçmeden sözleşmesini uzattı. Çünkü o, aslında ayrılmayı hiç düşünmüyordu. Sadece şehrin biraz silkinmesini, takıma daha fazla sahip çıkılmasını, yönetimin de kendisine çekidüzen vermesini arzuluyordu.
  </p>
  <p class="MsoNormal">
   Şampiyonluğa ulaştıktan sonra bazı yıldız oyuncularının İstanbul takımlarına göz kırptığı, hatta geçirdikleri sezon itibariyle G.Saray ve Beşiktaş’ın hoca aradığı bir dönemde Sağlam’ın sözleşmesini 2014’e kadar uzatması şehre olan güveninin en büyük göstergesiydi.
  </p>
  <p class="MsoNormal">
   Bu imza, Türkiye’de bir ilkti. Belki dünyada da... Çünkü her şeye rağmen Ertuğrul Sağlam’ın sözleşmesinin bitmesine 1 yıl daha vardı. Yani ortada yeni bir şey yoktu.
   <span>
   </span>
   Ama imzasına, yağmura rağmen 8 bin taraftar geldi. Vali, belediye başkanı ve emniyet müdürü de ona böyle bir günde eşlik etti. Şehir, hocanın arkasında bir kez daha bütünleşti. Yıldız oyuncu transfer etseniz bu tabloyu yaşayamazsınız. Hatırlayın Roberto Carlos’un imzasına kaç kişinin katıldığını (yaklaşık 5 bin kişi). Sağlam, şampiyonluktan sonra imzasıyla da bir ilki gerçekleştirdi.
  </p>
  <p class="MsoNormal">
   Yağmurun yağması, meteorolojinin önceden söylediği bir şeydi ama kimse bunu hesaba katmamıştı. Saha ortasına kurulan platformun üstü açıktı. Alelacele dışarıdaki parktan bir şemsiye getirildi. Şampiyon olduğu hâlde sponsor bulmakta zorluk çeken Bursaspor’un medyanın ilgisini çeken böylesine bir imza töreninde yetkililerin getirdiği şemsiyenin üzerinde Coca Cola yazıyordu. Bu markanın bedava reklamı yapıldı.
  </p>
  <p class="MsoNormal">
   İmza töreni vali ve belediye başkanının gecikmesiyle 19.30’a kadar sarktı. Yaklaşık 8 bin Bursaspor taraftarı tören boyunca Sağlam’a sevgi gösterisinde bulundu. ‘Sonsuza kadar, sonsuza kadar, Ertuğrul hocayla sonsuza kadar’ ve ‘Söyleyin kimde var böyle bir adam, adam gibi adam Ertuğrul Sağlam’ tezahüratlarıyla stat inledi. Belediye Başkanı Recep Altepe konuşurken taraftarlar Timsah Arena diye bağırdı. İbrahim Yazıcı ise böyle bir günde neşeli gözükmüyordu.
  </p>
  <p class="MsoNormal">
   2 Ocak 2009’da yağmurlu bir günde Bursaspor’a ilk imzasını atan Ertuğrul Sağlam, yine yağmurlu bir günde imza atmasını Allah’ın bereketi olarak yorumladı. Başarının en büyük mimarı olmasına rağmen mevcut başarıyı tek başına sahiplenmedi. Yardımcılarına, futbolculara, taraftara, yönetime, valiye, belediye başkanına, emniyet müdürüne ve medyaya teşekkür etti.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-29091-38-saglamdan-bir-ilk-daha.html), [web.archive.org (arşiv bağlantısı)](http://web.archive.org/web/20110830104959/http://www.aksiyon.com.tr:80/aksiyon/haber-29091-38-saglamdan-bir-ilk-daha.html)
