# Tiger da bizi gördü!

*Behram Kılıç 2012.10.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Şiddet sahalarımızdan, salonlarımızdan bir türlü eksik olmuyor. Antalya’da düzenlenen profesyonel golf finalinde de öne çıkan unsur bir şiddet olayıydı. Hem de dünyanın en ünlü golfçüsü Tiger Woods’un gözleri önünde…
  </font>
 </div>
 <div id="newsText">
  <font class="detail-text">
   <p>
    Türkiye, son yıllarda spordaki atılımlarıyla adeta parmak ısırtıyor. Arka arkaya alınan organizasyonlar, dünyaca ünlü sporcuların ülkemize getirilişi, naklen yayınlarla sağlanan milyonlarca dolarlık ülke reklamı... Son olarak Antalya Belek’te Türk Hava Yolları Dünya Golf Finali düzenlendi. Türkiye ilk kez profesyonel bir golf turnuvasına ev sahipliği yapıyordu. Dünyanın en iyi golfçüleri arasında yer alan 8 usta isim ilk defa ülkemizdeydi. Dünya sıralamasında 1 numara olan Kuzey İrlandalı Rory Mcllory’nin yanı sıra golfün yaşayan efsanesi olarak nitelendirilen Tiger Woods da Belek’teydi. 8 sporcuya kalitelerine göre belli ücretler ödendi. Zira onları Türkiye’ye getirmek kolay değildi. Sporcuların menajerleri ile çok iyi pazarlıklar yapıldı. Tiger Woods’a verilecek para, katıldığı normal bir turnuvadan aldığı ücretin 3’te 1’ine kadar indirilmişti. Bunda Tiger’ın iyi niyetinin de etkisi büyüktü. Zira ABD’li sporcu, 2003’ten beri ilk kez kıta Avrupa’sına geliyordu. Üstelik bu ülke Türkiye’ydi. Tiger ve Rory’nin burada olması yabancı basının da ilgisini Belek’e çekti. Turnuvayı 125 yabancı gazeteci takip etti. Türk gazeteci sayısı ise sadece 40’tı. Yabancı gazeteciler arasında ünlü golf yorumcuları da vardı. Bazı gazetecilerin bu yorumcularla röportaj yaptığını da belirtelim.
    <p>
     Oyuncular, turnuvayı kazanmaları hâlinde de hatırı sayılır bir parayı ceplerine koyacaktı. Toplam para ödülü 5 milyon 200 bin dolardı. Senede 100 milyon dolara yakın para kazanan Tiger için buradan alacağı ücret çerez niteliğindeydi. İşte tüm bu şartlar altında her şey çok güzel başlamıştı. Ancak ülkemizin sporda gösterdiği atılım ve alınan tüm organizasyonlar, bir hastalığımızı gidermemiz için yeterli olmuyordu: Şiddet... Daha turnuvanın ilk gününde, Tiger Woods’un ilk delikte başlama vuruşunu yapmasından hemen önce yaşanan olay herkesi şoke etti.
     <p>
      <img alt="" height="359" src="http://web.archive.org/web/20121019222758im_/http://medya.aksiyon.com.tr/aksiyon/2012/10/15/behram-golf2.jpg">
       Golf gibi centilmenlik sınırlarının zorlandığı bir sporda yaşanan hadise şöyle gelişti: Tiger Woods, başlama vuruşunu yapmak için son hazırlıklarını yapıyor, kameramanlar ve foto muhabirleri de onun bu ilk vuruşunu görüntülemek için birbiriyle yarışıyordu. Bu arada, foto muhabirleri ve kameramanların kendilerine ayrılan belli bir bölüm haricinde golf sahasına girmeleri yasaktı. Ancak gazeteciler daha iyi bir noktadan çekim yapmak için yasak olan alana girmek istiyordu. Hâliyle güvenlik görevlileriyle yaşanan itiş-kakış sözlü sataşmalara kadar vardı. Golf, konsantrasyon sporuydu aynı zamanda. Oyuncu atışı yaptığı sırada öylesine bir sessizlik çöküyor ki alana, yüzlerce, binlerce seyirciden çıt çıkmıyor. Lakin basın mensuplarının bu itiş-kakışı ortamı gerdi. Ne yaşandıysa da bu anda yaşandı. Saha komiserinin uyarısıyla Golf Federasyonu Başkanı Ahmet Ağaoğlu, gazetecilerin olduğu alana geldi. Onca gazetecinin kargaşaya karıştığı bir anda Cihan Haber Ajansı ve Zaman Gazetesi muhabiri Cihat Ünal’la sözlü atışmaya girdi ve kendisinden hiç beklenmeyecek bir hareketle Ünal’a kafa attı. Müthiş bir organizasyonu, daha başlangıç aşamasında kâbusa çeviren bir kafa...
      </img>
     </p>
     <p>
      <img alt="" height="386" src="http://web.archive.org/web/20121019222758im_/http://medya.aksiyon.com.tr/aksiyon/2012/10/15/behram-golf1.jpg"/>
     </p>
     <p>
      <p>
       <strong>
        “Bana hiç yakışmadı”
       </strong>
       <p>
        Şiddet o kadar sinmiş ki üzerimize, golf gibi bir spor dalında bile damarlarımızdan fışkırıyor. Spor sahalarımızda, salonlarımızda, kısacası her yerde bizimle beraber. Geçen hafta UEFA, Sporda Şiddet Yasası’nın uygulanması konusunda Türkiye Futbol Federasyonu’na talimat verdi. Yine geçen hafta içi G.Saray ile F.Bahçe arasında oynanan voleybol maçında yaşananları hatırlayalım. En naif, en centilmen sporlarda bile şiddet eksik olmuyor. Organizasyonlar düzenliyor, dünyanın en iyilerini ülkemize getiriyoruz ama şiddetin esiri olmaktan bir türlü kurtulamıyoruz.
        <p>
         Golfteki bu olay hem yerli hem de yabancı medyada geniş yankı buldu. Bir anda turnuvanın önüne geçti. Biz de tam bu olayın olduğu günün ertesinde Antalya’ya geliyoruz. Son yıllarda golfte yaptığımız atılımda büyük payı olan Ahmet Ağaoğlu’nun suratından düşen bin parça. Öncesinde bizi federasyonun basın danışmanı Ebru Çıdal karşılıyor. O da çok üzgün. İstanbul’dan bizimle beraber gelen medyanın vereceği tepkiyi kestiremiyor. İlk sözleri, “Çok güzel hayallerimiz vardı, keşke olmasaydı!” oluyor. Spor yazarlarının hemen hepsi “Geçmiş olsun.” diyerek onu teselli etmeye çalışıyor. Ancak biri hariç. Evet, o an şaşkına dönüyoruz. Spor yazarı Atilla Gökçe’nin ağzından bizi hayrete düşüren şu sözler dökülüyor: “Ebru Hanım, başkana söyleyin, ben de olsam aynısını yapardım!” Herkes şaşkınlıkla Gökçe’ye bakıyor. Türkiye Spor Yazarları Derneği’nin eski başkanına. Ebru Çıdal da hayretlerde. “Keşke yaşanmasaydı.” sözünü bir kez daha tekrarlıyor. Şiddet sadece yöneticide, sporcuda, taraftarda değil, medya mensubunun, yılların spor yazarının da içinde. Ağaoğlu’nun tavrı tasvip edilemez ancak Gökçe’nin bu sözlerinin hiç izahı yok. Kafa atmayı soğukkanlılıkla onaylayan bir spor yazarı olabilir mi?
         <p>
          İlerleyen dakikalarda Ağaoğlu ile karşılaşıyoruz. Üzgün. “Bana hiç yakışmadı.” diyor tek cümleyle özetlersek. “Ben nasıl böyle bir olayın içinde oldum?” diye de soruyor kendi kendine. Sahiden federasyon başkanının o an orada ne işi vardı? “Gazetecilerin çekilen ipi geçmeye çalışması esnasında saha komiseri beni uyardı. Ben de bir ceza gelmesin diyerek bir anda kendimi orada buldum.”
          <p>
           Türkiye Golf Federasyonu, organizasyon öncesinde basın mensuplarına golf sporu hakkında bilgilendirici broşürler dağıtsaydı bunlar yaşanmazdı. Zira gazetecilerin çoğu ilk kez bir golf turnuvasını takip ediyordu. Hâliyle uyulması gereken kurallar hakkında bilgi sahibi değillerdi. Daha da ilginci, birçoğu olayın aktörlerini dahi tanımıyordu. İnanın İstanbul’dan birlikte geldiğimiz bir spor muhabiri, bana “Tiger Woods hangisi?” diye sordu.
           <p>
            Golf sporcusunun vurduğu top saatte 150-180 kilometre hızla gidiyor. Bu topun bir insana çarpması hâlinde istenmeyen sonuçlar ortaya çıkabilir. Golf sahasında geniş önlemler alınmasının sebebi bu yüzden. Geçen ay dünyanın 1 numarası Rory Mcllroy’nin vurduğu top bir seyircinin başına geldi. Allah’tan topun hızı düşmüştü de seyirciye bir şey olmadı. Olaydan sonra büyük üzüntü duyan Rory, golf eldivenini çıkartıp üzerine ‘Sorry, Rory’ yazarak seyirciye hediye etti.
            <p>
             Ahmet Ağaoğlu da gazeteci Cihat Ünal’dan, muhabirin çalıştığı Antalya bürosuna giderek bizzat özür dileyeceğini açıkladı. Ancak bu geç kalınmış bir açıklamaydı. Spor Bakanı Suat Kılıç dâhil her kesimden Ağaoğlu’na tepki vardı. İngiliz gazeteleri de olaya yer vererek bizimle dalga geçti. Hatta bu olayın, İstanbul’un olimpiyat adaylığına zarar vereceği yazıldı.
             <p>
              Bu tatsız hadisenin şoku turnuva boyunca kendisini hissettirdi. Ancak bu olaya rağmen bir yandan da turnuva devam ediyordu. Özellikle Tiger ve Rory’nin ilk maçlarında yenilmesi herkesi şaşırttı. Tiger, ikinci maçını kazanarak turnuvaya tutunmayı başardı. Rory ise yine yenildi. Elemelerdeki son maçlar öncesi, yani çarşamba günü öğleden sonra Antalya’yı etkisi altına alan sağanak yağış yüzünden müsabakalar bir sonraki güne ertelendi.
              <p>
               <strong>
                Papazıyla gelen golfçü
               </strong>
               <p>
                Perşembe tüm gün golf vardı ve sabahın erken saatlerinde Antalya Golf Kulübü’nün harikulade sahası PGA Sultan’daydık. Tiger ve Rory karşı karşıya geliyordu. Çoğunluğu yabancılardan oluşan yaklaşık 1500 civarındaki seyirci de sonucu merakla beklenen bu kapışma için yerlerini almıştı. Yemyeşil çam ağaçlarının göğe doğru yükseldiği, masmavi gökyüzüne az sayıda bulutların eşlik ettiği harika bir golf yolculuğu başladı. Tiger daha başlarda Rory’ye üstünlük sağladı. Dünyanın 2 numarası, 1 numara karşısında çok formda bir oyun çıkartıyordu. Rory bir türlü kendinden beklenen vuruşları yapamadı.
                <p>
                 Seyirci golften çok iyi anlıyordu. Yaklaşık 200-300 metre ileriye atılan golf topunu havada inanılmaz takip ediyor ve top green denilen deliğe yakın bölgeye düştüğü zaman mutlu oluyordu. Seyirci üstünlüğü ise yeni neslin yıldızı, US Open’ı kazanan en genç oyuncu Rory’deydi. Ancak dünyanın en çok kazanan ve şüphesiz tüm zamanların en başarılı golfçüsü Amerikalı Tiger günündeydi. Ve oyunu 6 sayı farkla kazandı. Tiger her hareketiyle karizma bir görüntü çiziyordu. Rory ise sempatik bir yüze sahipti. Sahada kız arkadaşı ünlü tenisçi Caroline Wodzniacki ile zaman zaman beraber yürüyorlardı. Bu arada Wodzniacki’ye ilgi yok denecek kadar azdı. Demek ki herkes kendi sahasında kraldı. Kortların beğenilen raketinin binlerce hayranından burada eser yoktu.
                 <p>
                  Tiger ve Rory’den biraz daha bahsetmek gerekirse, organizasyon komitesine maddi anlamda zorluk çıkartmadıkları gibi, olur olmaz isteklerde de bulunmadılar. Turnuvaya özel uçaklarıyla geldiler. Bazı sanatçıların yaptığı gibi özel menü gibi istekleri de olmadı. Ancak diğer sporcular için öyle söylemek mümkün değildi. Webb Simpson turnuvaya ailesinin yanında papazını da getirdi. Papazı için de özel bir oda istedi. Federasyon Başkanı Ağaoğlu, “Bizde bir sporcunun ‘Yanıma din görevlisi isterim’ diye bir arzusu olsa ülkede kıyamet kopar.” diyerek ilginç bir karşılaştırma yaptı.
                  <p>
                   Yarı finalde Tiger Woods da elendi. Woods, İngiliz asıllı Güney Afrikalı oyuncu Justin Rose’a 1 sayı farkla mağlup oldu. Woods’un elenmesi izleyenleri üzdü. Ancak federasyon cephesinde sevinç hâkimdi. Zira Woods turnuvayı kazanırsa alacağı para peşin ödenecekti. Finalde ise İngiliz Lee Westwood ile Justin Rose karşılaştı. Kazanan Rose oldu.
                   <p>
                    Antalya’da bu 8 sporcunun müsabakasının ardından, bu ünlü isimlerle aynı sahada, aynı anda oynamak isteyen amatörlerin de heyecanı vardı. Aralarında zengin iş adamlarının bulunduğu amatörlerden hangilerinin Tiger ve Rory ile oynayacağı önceden belliydi. Bu sporcularla oynamanın tek bir kriteri vardı: En fazla para… Diğer 6 sporcuyla oynayacaklar ise kurayla belirlendi. Onlarca kişi kurada elenmenin üzüntüsünü yaşadı. Tiger Woods ile Ahmet Ağaoğlu, Fikret Öztürk, Selçuk Çetin ve Mustafa Koç oynadı. Ağaoğlu’nun topu, Mustafa Koç’un ‘’caddy’’si (golfteki yardımcı kişi) İbrahim Alıcı’nın kaşını yardı.
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=33829), [web.archive.org (arşiv bağlantısı)](http://web.archive.org/web/20121019222758/http://www.aksiyon.com.tr:80/aksiyon/newsDetail_getNewsById.action?newsId=33829)
