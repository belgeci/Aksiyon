# ALMANAK - ‘Şike’li, bol olaylı az madalyalı bir yıl

*Behram Kılıç 2012.12.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   2012’de Şike Davası’nda kararlar peş peşe alındı. Ancak bu kararlar kimseyi tatmin etmedi. Türkiye, Londra Olimpiyatları’nda beklediğini bulamadı. Fenerbahçe’nin Alex ile yollarını ayırması ise taraflı tarafsız herkesi üzdü.
  </font>
 </div>
 <div id="newsText">
  <font class="detail-text">
   <p>
    Yılın en önemli spor olayı hiç kuşkusuz ‘Şike Davası’ydı. 2011’in de en önemli olayıydı bu dava. Belki 2013, hatta 2014’te de karşımıza çıkacak bu davayla ilgili gelişmeler. 3 Temmuz 2011’de başlayan sürecin mahkeme ayağı 2 Temmuz 2012’de sona erdi. 93 sanıklı davada aralarında F.Bahçe Başkanı Aziz Yıldırım’ın da bulunduğu çok sayıda kişi örgüt ve çete kurmak, şike yapmak ve teşvik primi vermekten ceza aldı.
   </p>
   <p>
    Şike Davası öylesine kasıp kavurdu ki Türk futbolunu, birçok taşı yerinden oynattı. Futbol Federasyonu’nun başkanı değişti. Şike ve teşvikle ilgili ağır yaptırımlar içeren 58. madde yumuşatıldı. F.Bahçe’yi küme düşüren başkan olmak istemeyen Mehmet Ali Aydınlar, şubatta federasyon başkanlığından istifa etti. 27 Şubat’ta koltuğa oturan Yıldırım Demirören’in ilk işi 58. maddeyi değiştirmek oldu. Ligler geç başladığı için icat edilen Süper Final oldukça gergin geçti. Yarım puanla 2011-12’nin şampiyonu olan G.Saray, kupayı Kadıköy’de gece yarısı, sınırlı sayıda stat ışığının yandığı bir anda, üstelik seyircisinden yoksun aldı. O sınırlı sayıdaki stat ışığının Başbakan Erdoğan’ın araya girmesiyle yandığını da belirtelim. Maçtan sonra çıkan olayların ardından F.Bahçe’nin sahası 5 maç kapatıldı.
   </p>
   <p>
    <img alt="" height="250" src="http://web.archive.org/web/20130131200102im_/http://medya.aksiyon.com.tr/aksiyon/2012/12/31/behram-2012-(7).jpg"/>
   </p>
   <p>
    Şike Davası’nın mahkemesi 14 Şubat 2012’de başladı ve 2 Temmuz’da sona erdi. Aziz Yıldırım, ‘örgüt kurmak’, ‘şike yapmak ve teşvik primi vermek’ suçlarından 6 yıl 3 ay hapis cezasına çarptırıldı. Özel yetkili İstanbul 16. Ağır Ceza Mahkemesi’nde görülen dava sonrasında F.Bahçeli yönetici Şekip Mosturoğlu’nun 1 yıl 10 ay 14 gün, yine yönetici İlhan Ekşioğlu’nun 3 yıl 1 ay 15 gün, Sivasspor Başkanı Mecnun Odyakmaz’ın 1 yıl 6 ay 22 gün hapis cezasına çarptırılmasına karar verildi. Mahkeme ayrıca eski Beşiktaş Asbaşkanı Serdal Adalı ve teknik direktör Tayfur Havutçu’yu da 1 yıl 3 ay hapis cezasına çarptırdı. Mahkeme Başkanı Mehmet Ekinci’nin “Dünya yıkılsa umurumuzda değil, yeter ki adalet yerini bulsun.” sözüyle şike iddialarını kabul etmeyenlerin hep bir ağızdan söyledikleri “Şike sahaya yansımamıştır.” cümleleri 2012’nin unutulmaz sözleri arasına girdi.
   </p>
   <p>
    Mahkeme sonucunu beklemeyen Futbol Federasyonu Disiplin Kurulu ise 7 Mayıs’ta kararını açıkladı. PFDK’ya göre 4 maçta şike ve teşvik suçu vardı. F.Bahçeli yönetici İlhan Ekşioğlu’na 3, Şekip Mosturoğlu’na ise 1 yıl, futbolculardan İbrahim Akın’a 3, Serdar Kulbilge ve Ümit Karan’a 2’şer yıl hak mahrumiyeti cezası verildi. PFDK’nın bu kararları kimseyi memnun etmedi. Kurulun Aziz Yıldırım’a ceza vermemesi Trabzonspor’un tepkisini çekti. F.Bahçeli yöneticilere ceza verilmesi ise sarı-lacivertli takımdan tepki gördü. Kulüpten yapılan açıklamada, futbol takımını ‘lig yarışından alıkoymak’ kararının dahi gözden geçirileceği dile getirildi.
   </p>
   <p>
    4 Haziran’da kararını açıklayan Futbol Federasyonu Tahkim Kurulu ise PFDK’nın şike ve teşvik davasıyla ilgili kişilere verdiği cezaların büyük bir bölümünü onarken, İbrahim Akın, Serdar Kulbilge ve Ümit Karan’a verilen cezalarda değişiklikler yaptı. F.Bahçe’yi Şampiyonlar Ligi’nden men eden UEFA ise davayla ilgili nihai kararını henüz vermedi. Mart 2012’de İstanbul’da düzenlenen UEFA Kongresi’ne katılan UEFA Başkanı Michel Plati’nin Başbakan Erdoğan ile görüşmesi de kayda değer gelişmelerdendi. Şike Davası ile ilgili adli yargılamada son kararı Yargıtay 5. Dairesi verecek. Görülen o ki dava önümüzdeki yıla da damgasını vuracak.
   </p>
   <p>
    Aziz Yıldırım, mahkeme sürerken bir kez daha başkan seçildi. Seçime tek aday olarak giren Yıldırım, 5 bin 269 oy aldı. Ali Koç, Nihat Özdemir, Murat Özaydınlı, Cihan Kamer gibi isimler Yıldırım’ın yeni yönetiminde yer almadı.
   </p>
   <p>
    Futbolda dikkat çeken bir başka olay ise Beşiktaş’ın Yıldırım Demirören’in başkan olduğu dönemde UEFA’ya finansal konularda asılsız belge vermesi yüzünden Avrupa’dan bir yıl men edilmesiydi. Beşiktaş’ın yanı sıra G.Antepspor da Avrupa’dan bir yıl men edildi. Beşiktaş’ın yeni başkanı Fikret Orman ‘feda’ diyerek işe koyuldu. Yılın sonuna doğru,  yüksek ücret alan Portekizli Quaresma ile de yollarını ayırdı.
   </p>
   <p>
    2012’nin en büyük moral bozukluklarından birini A Millî Takım yaşattı. Türk futboluna ‘eşik atlatmaya’ geldiğini iddia eden Abdullah Avcı’nın yönetimindeki milliler 2014 Dünya Kupası elemelerinde karşılaştığı Hollanda, Romanya ve Macaristan’a yenilerek hayal kırıklığı yaşattı. Sadece Estonya karşısında galibiyet alabilen millilerin Rio’da düzenlenecek kupaya katılmaları neredeyse imkânsızlaştı.
   </p>
   <p>
    İspanya’nın Atletico Madrid takımında forma giyen Arda Turan’ın UEFA Avrupa Ligi’nde şampiyonluk yaşaması hüzünlü geçen yılın akılda kalan güzel karelerindendi. Sezon sonu bu takıma katılan Emre Belözoğlu’nun da forma giydiği maçta Atletico Madrid, İngiltere temsilcisi Chelsea’yi 4-1 yenerek UEFA Süper Kupası’nın da sahibi oldu.
   </p>
   <p>
    Yılın son çeyreğinde ise Aykut Kocaman ile Alex arasında yaşanan gerginlik ve Alex’in F.Bahçe’den ayrılışı çok konuşuldu. F.Bahçe’nin Şampiyonlar Ligi’nde Spartak Moskova ile oynayacağı maçtan 10 gün önce Aykut Kocaman, Alex’e “Seni oynatmayacağım.” dedi. Oysa oyuncusuna hem hazırlık karşılaşmalarında hem de sezon başında G.Saray ile Erzurum’da oynanan Süper Kupa müsabakasında ilk 11’de görev vermişti. O maçı G.Saray 3-2 kazandı. Alex, Spartak Moskova maçında oynatılmayışını ‘kıskançlık’ twitiyle takipçilerine duyurdu. Ancak pişman oldu ve bu twiti sildi.
   </p>
   <p>
    <img alt="" height="250" src="http://web.archive.org/web/20130131200102im_/http://medya.aksiyon.com.tr/aksiyon/2012/12/31/behram-2012-(1).jpg"/>
   </p>
   <p>
    Sonraki günlerde F.Bahçe taraftarları, takımın efsane oyuncularından Lefter’in heykelinin bulunduğu Yoğurtçu Parkı’na Alex’in de heykelini dikti (Lefter’in 2012’de hayata gözlerini kapattığını belirtelim). Açılışa gelmeyen Aziz Yıldırım, Alex’in ‘efsane’ olmadığını söyledi. Ligde Kasımpaşa ile oynanan maçın devre arasında oyundan alınan Alex, müsabakanın geri kalan kısmını tribünden izledi. Bu olaydan sonra Kocaman, Alex’e kadro dışı kaldığını söyledi. Bunu kabul edemeyen Alex, başkanla görüştükten sonra ayrılma kararı aldı. Şike soruşturmasının başladığı 3 Temmuz 2011’den beri Yıldırım’a sahip çıkan taraftarlar ilk defa başkanın karşısında yer aldı. Alex’in F.Bahçe’ye son hediyesi 29 yıl aradan sonra kazanılan Türkiye Kupası’ydı. Sarı-Lacivertlilerin finalde Bursaspor’u 4-0 yendiği maçta Brezilyalı, 1 gol 3 asistle maça damga vurmuştu.
   </p>
   <p>
    <img alt="" height="333" src="http://web.archive.org/web/20130131200102im_/http://medya.aksiyon.com.tr/aksiyon/2012/12/31/behram-2012-(3).jpg"/>
   </p>
   <p>
    2012’nin en önemli olaylarından biri de Londra Olimpiyatları’ydı. Türkiye olimpiyatlara 16 branşta 114 sporcuyla katılarak bu alanda bir rekor kırdı. Olimpiyatlarda ise hayal kırıklığı vardı. Türk sporcular sadece 5 kez kürsüye çıktı. Atletizmde Aslı Çakır Alptekin ile Gamze Bulut’nun 1500 metrede altın ve gümüş madalyayı kazanmaları tarihî başarılardı. Tekvandoda Servet Tazegül’ün altın madalya alması da büyük takdir topladı. Yine tekvandoda Nur Tatar’ın gümüş madalyası da milletimizi sevindirdi. Büyük umutlar beklediğimiz güreşte Rıza Kayaalp’in bronz madalyası tesellimiz oldu. Türkiye madalya sıralamasında 32. sırada yer aldı. Olimpiyatlarda 33 dünya, 78 olimpiyat rekoru kırıldı. Londra Paralimpik Oyunları’nda ise Türkiye 1 altın, 5 gümüş ve 4 bronz olmak üzere toplam 10 madalya kazandı.
   </p>
   <p>
    Avrupa Futbol Şampiyonası da  2012’nin önemli olaylarındandı. Ukrayna ve Polonya’nın ev sahipliğinde düzenlenen şampiyonanın finalinde İtalya’yı 4-0 yenen İspanya, üst üste ikinci kez Avrupa şampiyonu oldu. 2010 Dünya Kupası’nı da kazanan İspanya, üst üste 3 büyük turnuvada şampiyon olan ilk takım olarak da tarihe geçti. Cüneyt Çakır’ın şampiyonada düdük çalması Türkiye adına mutluluk vericiydi. Barcelona’da forma giyen THY’nin ‘marka elçisi’ Messi, 2012’de attığı 91 golle rekorlarına bir yenisini ekledi. Messi böylece Alman Gerd Müller’in 1972’deki 85 gollük rekorunu da kırmış oldu. Futbolda dünyada öne çıkan olaylardan biri de 1 Şubat’ta Mısır’da yaşandı. El-Masri ve El-Ehli takımları arasında yapılan maç sırasında çıkan arbedede 74 kişi hayatını kaybetti. Bir önemli olay da  2020 Avrupa Futbol Şampiyonası’nın 13 farklı şehirde düzenlenmesinin prensipte kabul edilmesi oldu.
   </p>
   <p>
    Beşiktaş Basketbol Takımı’nın, Ergin Ataman yönetiminde Türkiye Kupası, FIBA Euro Challange ve BEKO Basketbol Ligi’nde şampiyonluğa ulaşması unutulmaz bir başarıydı.
   </p>
   <p>
    2012’de Türkiye iki başarılı organizasyona ev sahipliği yaptı. İstanbul’da düzenlenen Dünya Salon Atletizm Şampiyonası’nda Türk sporcular tarihteki ilk madalyalarını kazandı. Kenya asıllı Türk atlet İlham Tanui Özbilen erkekler 1500 metrede gümüş, Aslı Çakır Alptekin de bayanlar 1500 metrede bronz madalya elde etti. Yine İstanbul’un ev sahipliğindeki Dünya Kısa Kulvar Yüzme Şampiyonası’nda Türk sporcular 3 final, 4 de yarı final yüzdü.
   </p>
   <p>
    Haziranda Finlandiya’nın başkenti Helsinki’de düzenlenen Avrupa Atletizm Şampiyonası’nda Türk atletler 4’ü altın olmak üzere toplam 7 madalya kazanarak 5. sırada yer aldı. Gülcan Mıngır bayanlar 3000 metre engellide, Nevin Yanıt bayanlar 100 metre engellide, Aslı Çakır Alptekin bayanlar 1500 metrede ve Polat Kemboi Arıkan erkekler 10 bin metrede altın, Tarık Langat Akdağ (3000 metre engelli) ve Gamze Bulut (Bayanlar 1500 metre) gümüş, Polat Kemboi Arıkan ise 5 bin metrede bronz madalyanın sahibi oldu.
   </p>
   <p>
    <img alt="" height="267" src="http://web.archive.org/web/20130131200102im_/http://medya.aksiyon.com.tr/aksiyon/2012/12/31/behram-2012-(8).jpg"/>
    Millî motosikletçi Kenan Sofuoğlu’nun Dünya Supersport Şampiyonası’nda 3. kez şampiyonluğa ulaşması, Galatasaray Tekerlekli Sandalye Basketbol Takımı’nın Japonya’da düzenlenen Kıtalararası Kupa final maçında ev sahibi ekip Miyagi Max’ı 67-48 yenerek üst üste ikinci, toplamda dördüncü kez şampiyon olması sevindirici spor olaylarıydı.
   </p>
   <p>
    Ancak 9 Aralık’taki Tekerlekli Sandalye Basketbol Süper Ligi’nde G.Saray ile Beşiktaş arasında oynanan maçta çıkan tribün olayları da yılın son ayından akıllarda kalan üzücü olaylardan biriydi. Güvenlik endişesiyle tatil edilen maçta göz altına alınan 14 kişi, süresiz şekilde maçlara giriş yasağıyla cezalandırıldı.
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-34470-almanak---sikeli-bol-olayli-az-madalyali-bir-yil.html), [web.archive.org (arşiv bağlantısı)](http://web.archive.org/web/20130131200102/http://www.aksiyon.com.tr/aksiyon/haber-34470-almanak---sikeli-bol-olayli-az-madalyali-bir-yil.html)
