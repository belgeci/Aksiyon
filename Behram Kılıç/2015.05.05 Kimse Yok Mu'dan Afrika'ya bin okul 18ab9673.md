# Kimse Yok Mu'dan Afrika'ya bin okul

*Behram Kılıç 2015.05.05*

<div class="pNewsDetailMainContent" itemprop="articleBody">
 <p>
  Birleşmiş Milletler Yüksek Komiserliği’nin (UNHCR) ortaklarından Kimse Yok Mu Derneği, Afrika Birliği ile de tarihî bir anlaşmaya imza attı. Dernek, bin sahra okulu için dünya çapında yardım toplayacak.
 </p>
 <p>
  Dünyanın 113 ülkesine sağlık, gıda, eğitim gibi alanlarda yardım götüren Kimse Yok mu Derneği’nin son bir yıldır başına gelmedik kalmadı. Önce, izinsiz yardım toplama yetkisi hiçbir gerekçe gösterilmeden iptal edildi. Hem de Bakanlar Kurulu kararıyla. Ardından denetim üzerine denetim geçirdi. Müfettişlerin biri gitti, diğeri geldi. Ama aranılan her neyse bulunamadı. Zira denetimlerin hepsinden temiz çıkıldı. Son olarak Ankara’da yürütülen bir soruşturma kapsamında savcılık derneğin 2011’deki yardım faaliyetlerini terör kapsamında incelemeye başladı. Şaka değil bu. Lakin gizlilik kararı sebebiyle dosyanın detaylarını bilmiyoruz.
 </p>
 <p>
  Dernek, son bir yıldır, dünya tarihinde bir insani yardım kuruluşunun asla karşılaşmayacağı muamelelere maruz kalıyor. Ülkenin seçilmiş hükümetinin halkın gönlünde taht kurmuş bu yardım kuruluşunu her alanda preslemeye, yardımlarını engellemeye çalışması, yardım götürülen ülkelerce de garipseniyor. Dernek ise tüm bunlara aldırış etmeden hem içeride hem de dışarıda büyüdükçe büyümeye devam ediyor. Bir yıl önce 56 bin olan gönüllü sayısı, hükümetin baskılarından sonra 210 bine ulaştı. Birleşmiş Milletler Yüksek Komiserliği (UNHCR) ile ortak çalışan Kimse Yok mu geçen hafta Afrika Birliği ile tarihî bir anlaşmaya imza attı. Etiyopya’nın başkenti Addis Ababa’da gerçekleşen; yetim çocuklar, temiz içme suyu, eğitim, sosyal yaşam kompleksleri ve insani yardım gibi konuları içeren anlaşma büyük yankı uyandırdı. Anlaşma çerçevesinde hastaneden okula, katarakt ameliyatından içme suyu projelerine, yetim projelerinden insani yardıma kadar birçok alanda yokluk ve yoksullukla mücadelede ortak hareket edilecek.
 </p>
 <p>
  Hem bu anlaşmayı hem de yaşanılan süreci Kimse Yok mu Derneği Genel Başkan Yardımcı Levent Eyüboğlu ile konuştuk. Eyüboğlu, Afrika’nın 14 ülkesinde 2020 yılına kadar bin tane ‘sahra okulu’ açacaklarını söyledi. Bu büyük projenin lansmanı haziranda Addis Ababa’da gerçekleştirilecek. Ama asıl önemlisi, Kimse Yok mu’nun bu projeyi gerçekleştirmek için dünyanın 160 ülkesinden de yardım toplamak için düğmeye basmış olması. Bilindiği gibi derneğe yapılan bağışların yüzde 98’i Türkiye’den. Bu bağışların yüzde 70’i de Türkiye’de kullanılıyor. Geri kalan yüzde 30 ise başta Afrika olmak üzere Filipinler, Bangladeş, Haiti gibi dünyanın çeşitli ülkelerinde değerlendiriliyor.
 </p>
 <p>
  Türkiye’de 300 bin ihtiyaç sahibi vatandaşımız Kimse Yok mu’nun listesinde. Bu insanların 60 binine her ay düzenli yardım götürülüyor. Türkiye’deki birçok yardım faaliyeti ise şimdilik askıya alınmış durumda. Zira okul ya da diğer insani yardımlara imza atmak isteyen derneğe güçlükler çıkartılıyor. Dernek Afrika’ya ise 10 milyon liranın üzerinde insani yardım ulaştırdı. Kenya, Uganda, Etiyopya ve Somali’de ‘Sosyal Yaşam Kompleksleri’ inşa etti. Kompleksler barınma ihtiyacını karşılayan yurt, aşevi, hastane ve okuldan oluşan modern ve sağlıklı yaşam alanları olarak ihtiyaç sahiplerine ücretsiz hizmet veriyor. Dernek 2008 yılından beri 15 Afrika ülkesinde gerçekleştirdiği katarakt ameliyatlarıyla yaklaşık 35 bin kişiyi sağlığına kavuşturdu. 24 ülkede 40 bini aşkın yetime yardım eli uzatıldı. Afrika’da dernek tarafından 27 yetimhane inşa edildi. Yine Afrika’da 13 ülkede 2 binin üzerinde su kuyusu açıldı.
 </p>
 <p>
  Tüm bunlar büyük işlerdi ama Afrika’yı artık bambaşka bir süreç bekliyor. Dernek açacağı bin okul ile Afrika’yı baştan aşağı donatacak. Afrika için hedeflenen Bin Sahra Okulu Projesi derneğin konseptinde de değişikliğe yol açacak. Zira bu okulları inşa etmek için büyük bir kaynağa ihtiyaç bulunuyor. Sadece Türkiye’den toplanan bağışlarla bu okulları gerçekleştirmek kolay değil. Bu yüzden kaynağı sağlamak için dernek dünyanın en ücra köşesindeki bağışçıya ulaşmak için kolları sıvadı. Bu proje dünyanın önemli merkezlerinde anlatılacak. Haziran ayında Addis Ababa’da büyük katılımlı lansmanın ardından aynı tanıtım Birleşmiş Milletler Merkezi’nin bulunduğu New York’ta, sonra Avrupa Birliği’nin merkezi Brüksel’de ve akabinde Türkiye’de gerçekleştirilecek.
 </p>
 <p>
  Dernek, bağışçılara ulaşmak için, partnerlik anlaşmaları imzaladığı yardım kuruluşları ile de çalışacak. Almanya ve Avrupa’da Time to Help, Amerika’da ise Embrace Relief ile anlaşmalar çoktan yapıldı. Levent Eyüboğlu, özellikle Amerika’dan büyük bir yardım toplanacağını, zira bu ülkede yardımda bulunma kültürünün çok yaygın olduğunu söylüyor. Afrika’da da Afrika Birliği’nin katkılarıyla gerekli altyapılar hazırlanacak. Kısaca, önümüzdeki günler içinde Kimse Yok mu dünyaya açılarak büyük bir dönüm noktasına imza atacak. Tüm bu çalışmalar büyük bir titizlikle sürdürülüyor. Bu yüzden Eyüboğlu, Bin Sahra Okulu Projesi hakkında daha fazla bilgiyi bizimle paylaşmak istemiyor.
 </p>
 <p>
  Dernek, Nepal’de meydana gelen 7,8 büyüklüğündeki depreme de kayıtsız kalmadı. Bünyesindeki ASYA Arama Kurtarma Ekibi’ni bu ülkeye gönderdi. Ancak Nepal’e para yardımında bulunmak, 2 milyon liralık bir yardım kampanyası yapmak istemelerine rağmen kendilerine Türk makamları tarafından gerekli izinler bir türlü verilmiyor. Levent Eyüboğlu, Başbakan Yardımcısı Bülent Arınç’ın “Neden bağırıp çağırıyorlar? Kim onlara izin vermiyor?” sözlerini hatırlatarak “Böyle söylediler ama Nepal’e yardım toplamamız için verdiğimiz dilekçe masada bekletiliyor. Buna rağmen biz kendi öz kaynaklarımızdan Nepal’e 50 bin dolarlık yardım paketleri gönderdik.” diyor. Bölgeden haber veren Kimse Yok mu ASYA Arama Kurtarma gönüllüsü İsmail Büyükay ise Nepal’de durumun içler açısı olduğunu, ilk incelemelerin ardından afet bölgesinde 25 tonluk bir yardım malzemesi dağıttıklarını söylüyor.
 </p>
 <p>
  Kimse Yok mu Derneği’ne takınılan tavrı anlamak gerçekten de çok güç. İzinsiz yardım toplama hakkı elinden alındığı için yardım toplayamayan, toplamasına da izin verilmeyen bu derneğin yardıma muhtaç insanlara ulaşmasının engellenmesinin izahı yok. Yetkililere hatırlatmakta fayda var: Bu dernek, yardımı Türkiye adına götürüyor. Herhangi bir siyasi partiye angaje olmaları mümkün değil. Yardım malzemelerinin üzerinde Türk bayrağı yer alıyor. Bununla gurur duyulması gerekirken bunu engellemek insanlığa sığar mı?
 </p>
 <p>
  Bu kadarı da olabilir mi dediğinizi duyar gibiyiz. Oluyor maalesef. Hatta daha fazlası oluyor. Cep telefonu mesajları ile yapılan bağışlar bile engelleniyor. Bu engeli Danıştay ortadan kaldırmıştı. Ancak Avea ve Turkcell sebep göstermeden derneğe kendi operatörleri üzerinden yardım yapılmasına müsaade etmiyor. Vodafone ise Danıştay’ın iptal kararını alır almaz Kimse Yok mu’ya yardım yapmak isteyenlere bu imkânı sağladı.
 </p>
</div>


Kaynak: [www.aksiyon.com.tr](http://www.aksiyon.com.tr/yasam/kimse-yok-mudan-afrikaya-bin-okul_550779), [web.archive.org (arşiv bağlantısı)](http://web.archive.org/web/20150811162237/http://www.aksiyon.com.tr/yasam/kimse-yok-mudan-afrikaya-bin-okul_550779)
