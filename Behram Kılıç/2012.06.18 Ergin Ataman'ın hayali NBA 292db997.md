# Ergin Ataman'ın hayali NBA

*Behram Kılıç 2012.06.18*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   O ilklerin hocası. Yurtdışına giden ilk Türk antrenör, yurtdışında kupa kaldıran ilk Türk antrenör. Bir Türk takımına Final Four oynatan ilk Türk antrenör. 37 yıl sonra Beşiktaş’ı şampiyonluğa taşıyan da yine kendisi.
  </font>
 </div>
 <div id="newsText">
  <font class="detail-text">
   <p>
    Dile kolay, bir sezona üç kupa sığdırmak. Hele 37 yıldır kupa kaldıramayan bir takımla bunu başarmak. Türk basketbolunun Jose Mourinho’su diyebileceğimiz Ergin Ataman, Türkiye’nin en kariyerli hocası olma yolunda emin adımlarla ilerliyor. İyi bir futbolculuk geçmişi olmayan Mourinho gibi onun da iyi bir basketbol geçmişi olmadı. Ama Mourinho gibi hırslı ve onun gibi kupaları topluyor.
    <p>
     Ataman, hâli vakti yerinde bir ailenin çocuğu olarak 1966’da İstanbul’da doğar. Babası 40 yıldır tekstil makineleri üreten İtalyan Lonati şirketinin Türkiye temsilcisidir. Onun öncesinde ise İtalya’da bir çorap fabrikasının sahibidir. Babasının işi dolayısıyla Ataman ilkokula İtalya’da başlar. Ailesiyle beraber 5 yıl Brescia’da oturur. Yıllar içinde Lonati firması Türkiye’de çorap makineleri sektöründe lider olur. Şu an babası işten elini ayağı çekmiş durumda. İşle ise pek çoğumuz bilmese de Ergin Ataman ilgileniyor. Basketboldan arda kalan zamanlarında firmanın sahibi sıfatıyla önemli yönetim kurulu toplantılarına, fuarlara katılıyor.
     <p>
      Ataman’ın ismi ise annesinin babası Şemi Ergin’den geliyor. Şemi Bey, Adnan Menderes döneminde ulaştırma ve milli savunma bakanlıkları yapmış biridir. Ataman, Şemi Bey’i aile yaşantısı içerisinde kendisine hep örnek alıyor.
      <p>
       İtalya’dan döndükten sonra Türkiye’de İtalyan Lisesi’ni bitiriyor. Ailesi sporla da iç içedir. Babası gençlik yıllarında G.Saray genç takımda futbol oynamış, eniştesi Orhan Girgin basketbol milli takımında antrenörlük yapmıştır. Ataman’ı da basketbolla tanıştıran Girgin’dir. Orhan Bey, 11-12 yaşlarındayken Ergin Ataman’ı, o dönem Eczacıbaşı’nı çalıştıran Adnan Siyavuş ile tanıştırıyor. Ataman, o tanışmanın ardından 7-8 yıl Eczacıbaşı’nın altyapısında basketbol oynuyor. Genç takıma kadar yükselen Ataman, geleceğin birçok yıldızını alt yapısında barındıran Eczacıbaşı A takımına çıkmayı ise başaramıyor. Bu durumu sindiremeyen Ataman, basketbolu bırakmaya karar veriyor.
       <p>
        Ama takımda çok sevilen bir kişiliktir. 19 yaşında olduğu o dönemde kendisine antrenörlük teklif ediliyor. Hobi olarak minik takımlara antrenörlük yapmayı kabul ediyor. Daha sonra kariyerine Yeşilyurt Spor Kulübü’nde devam ediyor. Ardından Efes’in yıldız takımını çalıştırıyor. İlk A takım tecrübesini 1991-92 sezonunda Eczacıbaşı’nda Veseli Draşkiçeviç’in yardımcısı olarak yaşıyor. Eczacıbaşı’nın basketbol şubesini kapatmasıyla Efes’e, bu sefer A takımın yardımcı antrenörü olarak geri dönüyor. Aydın Örs’le başlayan bu süreçte takımın diğer yardımcı hocası bugünlerde G.Saray’dan ayrılan Oktay Mahmuti’dir. Efes’in, 1993’te Avrupa Kulüpler Kupası’nda Yunanistan’ın Aris takımına karşı oynadığı ve 2 sayı farkla kaybettiği final maçında yardımcı hoca olan Ergin Ataman, Efes’in 1996’da Koraç Kupası’nda İtalyan Stefanel Milano’yu saf dışı bırakmasında da başyardımcı hocadır.
        <p>
         Ataman, ‘artık kendi ayaklarımın üzerinde durmalıyım’ diyerek 1996-97 sezonunda Türk Telekom’un teklifini kabul eder. Türk Telekom’u normal sezonun ardından Play-Off finaline taşımayı başarır. Şampiyonluğu ise yetiştiği Efes’e karşı kaybeder. Buna karşın Cumhurbaşkanlığı Kupası’nı, Efes’i 3 sayı farkla devirerek ustası Aydın Örs’ün elinden alır. 1997’de ise İspanya’daki Avrupa Şampiyonası’nda A Milli Takım’da Ercüment Sunter’in yardımcısı olarak yer alan Ataman, ertesi sezon Türk Telekom ile yollarını ayırarak kendisini biraz daha yetiştirmek için ABD’nin yolunu tutar. 1998’de Stanford Üniversitesi’nde çalışır. NBA takımlarından Los Angeles Clippers’ın bünyesini yakından inceleme fırsatı bulur. Ataman’ın ABD macerasının arkasında Aydın Örs’ün rolü vardır. Ona “Git, kendini yetiştir. Ben ayrıldığımda Efes senindir.” der.
         <p>
          Cazip teklif gelirse
          <p>
           ABD dönüşü Pınar Karşıyaka’yı çalıştırmaya başlar. Sezonun 5. haftasında ise Örs’ün takımı Efes’i mağlup eder. Bu sonuçtan sonra Örs, Efes’ten ayrılır. Yerine de Ergin Ataman göreve başlar. Ataman sezon sonunda Efes’e Avrupa Ligi’nde Final Four oynatır ve üçüncülüğü elde eder. Bu sonuç o zamana kadar Türk basketbolu için en önemli başarılardan biridir. Onun önderliğindeki Efes, Cumhurbaşkanlığı Kupası’nı da müzesine götürür. Efes’i bir buçuk yıl çalıştırır, yönetimle görüş ayrılığına düştükleri için istifa eder. Ergin Ataman, Şubat 2001’deki istifasından hemen sonra yaptığı açıklamada, Türkiye içinde antrenörlük yapmayı düşünmediğini söyler: “Sadece Avrupa’dan cazip teklif gelirse antrenörlük yapabilirim.” Avrupa’dan teklif gelmemesi hâlinde ise antrenörlüğü bırakacağını dile getirir.
           <p>
            Aynı yılın haziran ayında ise İtalyan Montepaschi Siena takımıyla sözleşme imzalar. Böylece, yurtdışında görev yapan ilk Türk basketbol antrenörü olarak tarihe geçer. Hırslı bir kişiliğe sahip olan Ataman, buradaki ilk açıklamasında hedefinin Avrupa Saporta Kupası’nı kazanmak olduğunu söyler. Siena, Saporta Kupası’nda İtalyanların da beklemediği bir performans gösterir ve kupayı ilk kez müzesine götürür. Başarıda sezon ortasında Ataman’ın takıma kattığı Peter Naumoski’nin de rolü büyüktür. İtalyan gazeteleri sezon başında verdiği sözü tutan Ataman’a övgüler yağdırır. Corriere dello Sport, “Her şey kurnaz tilki Ataman tarafından yönetildi.” yorumunda bulunur. Ataman, Avrupa’da kupa kazanan ilk Türk antrenör olarak tarihe geçer. Ertesi sezon takıma Mirsad Türkcan’ı da kazandıran Ataman, Siena’ya tarihî bir başarı daha yaşatarak takımı Avrupa Ligi’nde Final-Four’a taşır ve burada üçüncülüğe ulaşır.
            <p>
             Ataman, İtalya’daki başarılarının ardından yeniden Türkiye’ye döner. Bu seferki durağı basketbola büyük yatırımlar yapan Ülker’dir. Ülkerspor’u 2003-2006 yılları arasında 2,5 yıl çalıştırır. 2005’te iki kızının annesi 17 yıllık ilk eşi Hale Hanım’dan boşanır. Bu olay yüzünden özel hayatında sıkıntı yaşar. Adı magazin basınında sıkça yer almaya başlar. En son, bir bayanı otoparkta tartakladığı da gazetelere yansır. Aile değerlerine önem verdiğini düşündüğü Ülkerspor’u zor durumda bırakmamak için kendi isteğiyle istifa eder. Hem Türkiye’deki negatif ortamdan uzaklaşmak hem de yeni bir sayfa açmak için tekrar İtalya’nın yolunu tutar. Bu seferki durağı Climamio Bologna’dır.
             <p>
              Ataman 2007’de ise Beşiktaş’ın başına geçer. Beşiktaş’la ULEB Cup’ta çeyrek finali görür. Oyuncuların paralarının ödenmediği bir dönemde takımı bir arada tutmayı başarır. Ancak şartlar daha da zorlaşınca Beşiktaş’tan ayrılır. Yeniden Efes’in başındadır. Efes’e geldiğinde takımı dağılmış bulur. Bir önceki sezondan yalnızca 3 oyuncu kalmıştır. Yepyeni bir takım kurar. Bu ikinci gelişindeki hayali Efes’e Euroleague’de ‘final four’ oynatmaktır. Ataman, ilk yılında Türkiye Basketbol Ligi’nde şampiyonluğa ulaşır. Play-Off finalinde rakip F.Bahçe’dir. Seride 2-0 geriye düşerler. Çünkü takımın üzerinde F.Bahçe’ye karşı kazanamama baskısı vardır. Zira F.Bahçe önceki 3 sezonda üst üste oynanan 12 maçı da kazanmıştır. Ataman oyuncularına şunu söyler: “12-0’lık seri benden önceydi. Şimdi Ergin Ataman dönemi başlıyor.” 2-0 geriye düşmelerine rağmen sonrasında arka arkaya oynadıkları 4 maçı da kazanarak şampiyonluğa ulaşırlar.
              <p>
               Ataman, Efes’ten ikinci yılın sonunda ayrılır. 2 yıla 1 şampiyonluk, 1 Türkiye Kupası, 1 de Cumhurbaşkanlığı Kupası sığdırır. Buna rağmen asıl hedefi Avrupa’da başarıdır. Bu başarı gelmeyince de kulüple karşılıklı konuşarak yollarını ayırır. Bu arada özel hayatı da düzene girmiştir. 2007’de tanıştığı Berna Hanım ile 2009’da evlenir. Bu evlilikten bugün 1,5 yaşında olan Sarp adında bir oğlu olur.
               <p>
                Ocak 2011’de ise ikinci Beşiktaş dönemi başlar. Ataman, Beşiktaş’a geldiği gün oyuncularla tek tek görüşür. İçlerinden 35 yaşındaki Iverson’a ise “Benim tempomda çalışırsan NBA’deki bütün takımlar gelecek sezon seni geri isteyecek.” der. Ancak Iverson sakatlanır ve takıma bir katkı sağlayamaz.
                <p>
                 Bu sezona ise Beşiktaş, NBA’deki lokavt sebebiyle Deron Williams gibi yıldız bir oyun kurucuyu kadrosuna katarak başlar. Bunun yanında Semih Erden’in transferi de camiayı heyecanlandırır. Ancak sezona kötü başlangıç yapılır. Takım, Euro Cup ön eleme turunda güçsüz Belçika temsilcisi Dexia Mons-Hainaut’a elenir. Ve Euro Challenge Cup’ta mücadele etme hakkı kazanır. Deron Williams kaldığı ana kadar Avrupa’da mağlubiyet yüzü görmez Beşiktaş. NBA’de lokavt bitince Williams ayrılır. Bir anda sıkıntı yaşayan Ataman ve ekibi Arroyo, Bonsu, hatta kısa bir süreliğine de olsa Morrison gibi aslında çok da yıldız olmayan oyuncuların takviyesi ile mücadelesini sürdürür. Yerlilerden Mehmet Yağmur, Serhat Çetin, Barış Hersek, Adem Ören, Kartal Özmızrak, Mehmet Ali Yatağan gibi isimlerle yola devam eder. Hiçbiri A Milli Takım kadrosunda olmayan bu oyuncular ve kariyerlerinin en verimli yılını burada geçiren Hawkins, Erceg, Arroyo, Bonsu ve Dudley ile önce Türkiye Kupası’nı kaldırır Beşiktaş, sonra da Euro Challenge Kupası’nı… Bu aynı zamanda Türkiye’nin basketbolda 16 yıl aradan sonra kulüpler bazında kazandığı ikinci kupadır.
                 <p>
                  Ataman, bu başarılarla yetinmez. Zira başarılarını küçük görenler de olur. Türkiye Kupası’nı kazandığında ‘şans’, Euro Challenge’i kazandığında ise ‘rakipler zayıf’ diyenlere vereceği bir ders daha vardır. Ve o bu hırsla 37 yıldır Basketbol Ligi’nde mutlu sona ulaşamayan Beşiktaş’a tarihî bir zafer daha yaşatacaktır. Beşiktaş; F.Bahçe Ülker ve G.Saray Medical Park’ı eleyip Play-Off’ta finale kalır. Finaldeki rakip Efes’i 4-2’yle geçen Siyah-Beyazlılar şampiyonluğa uzanır. Ataman, bu zafer sonrası ise şunları söyleyecektir: “İyi bir takım olduğumuzu herkese ispatladık”.
                  <p>
                   Beşiktaş taraftarının ‘Beşiktaş’ın çocuğu’ diye çağırdığı Ataman’ın Siyah-Beyazlı takım ile olan sözleşmesi sona erdi. Bugünlerde adı G.Saray ile anılıyor. Bir zamanlar babasının futbol oynadığı Sarı-Kırmızılı takımın seyircisine aleyhine tezahürat yaptıkları gerekçesiyle biraz kırgın. Ancak zaman neyi gösterir bilinmez. Bir bakarsınız soluğu bu takımda alır. Ama onun en büyük hayali, NBA’de bir takımı çalıştırmak. Geçen sezon ilk kez bir İtalyan koç NBA’de yardımcı antrenör olarak görev aldı. Son söz Ataman’ın: “Ben de günün birinde orada şansımı denemek isterim.”
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-32872-ergin-atamanin-hayali-nba.html), [web.archive.org (arşiv bağlantısı)](http://web.archive.org/web/20120830104113/http://www.aksiyon.com.tr:80/aksiyon/haber-32872-ergin-atamanin-hayali-nba.html)
