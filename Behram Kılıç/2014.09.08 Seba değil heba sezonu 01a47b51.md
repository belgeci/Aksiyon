# Seba değil heba sezonu

*Behram Kılıç 2014.09.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Daha ilk hafta tribünler boş kaldı. Şiddet ve kötü tezahürat eksik olmadı. Süper Kupa maçında yaşananlar hepimizi futboldan soğuttu. Durum onu gösteriyor ki marka değeri yüksek(!) futbolumuz Süleyman Seba ismini heba edecek.
  </font>
 </div>
 <div id="newsText">
  <font class="detail-text">
   <p>
    Adını Süleyman Seba koyduk 2014-15 sezonunun. Kısa bir süre önce kaybettiğimiz Beşiktaş’ın efsanevi başkanının adına itiraz eden olmadı. Onun birleştirici, şiddetten uzak, fair-play eksenindeki yöneticilik anlayışı, rakiplere olan saygısı örnek olur düşüncesindeydi bu kararı alanlar. Tüm paydaşlar Seba’yı göz önüne getirerek onun hayatından bir ders çıkartır ve şiddetten uzak bir lig izlememize yardımcı olurlardı beklentimiz. Gelin görün ki adını Süleyman Seba da koysanız, Rahibe Teresa da koysanız değişen bir şey yok. Daha F.Bahçe ile G.Saray arasındaki Süper Kupa maçında, daha ligin ilk haftasında kavga, gürültü, şiddet ve küfüre, sahaya atılan yabancı maddelere şahit olduk.
   </p>
   <p>
    Manisa’daki Süper Kupa finaliyle başladı film! G.Saray ve F.Bahçe başkanlarının Futbol Federasyonu’nun verdiği cezalar sebebiyle tribündeki yerlerini alamadıkları bu karşılaşma saha olaylarıyla tarihe geçti. F.Bahçe kalecisi Volkan’ın maç içindeki davranışları, maç sonrası açıklamaları yenilir yutulur cinsten değildi. G.Saraylı taraftarların sahaya attığı yabancı maddeler, hem de Cezayir’de bir futbolcunun sahaya atılan yabancı maddeler yüzünden öldüğünü öğrendikleri hafta korkutucuydu (Cezayir Ligi’nde Alger ile Kabylie arasında 23 Temmuz’da oynanan maçta Kabylie taraftarları sahaya taş ve molotofkokteyli attı. Atılan taşın başına isabet etmesi sonucu yaralanan Kamerunlu oyuncu Ebosse, kaldırıldığı hastanede kurtarılamadı). Galatasaraylılardan aşağı kalmamaya çalışan F.Bahçeli taraftarların maden şehitlerinin yararına oynanan bir maçta, Somalı aileleri dehşete düşüren davranışları ürküttü bizleri. Bu yaşananların üzerine gelen Volkan-Melo olayı ve iki büyük camianın yönetimlerinin birbirlerini suçlayıcı açıklamaları... 6222 sayılı yasanın defalarca delindiği bir maçtı F.Bahçe-G.Saray karşılaşması. Mevcut yasaya göre onlarca taraftar ve yönetici cezalandırılmalıydı. Yasayı koyan vardı ama uygulayan yoktu.
   </p>
   <p>
    Aylar öncesinden belli olduğu hâlde Manisa Atatürk Stadı’nın zemini için kılını kıpırdatmayan federasyonun tavrına ne demeli? Oyuncuların sakatlanmamasına herkes şükretti. Dünya derbisi dediğimiz karşılaşma dünyanın hiçbir ülkesi tarafından naklen yayımlanmıyordu. Böyle bir statta maç oynatan zihniyetin yönettiği ülke futbolunun dünyanın çok da umurunda olmaması normaldi.
   </p>
   <p>
    ‘Futbolda kara iklimi var’
   </p>
   <p>
    2010-11 Şike Sezonu’ndan(!) sonra sürekli irtifa kaybeden bir ligle karşı karşıyayız. Taraftar artık maçların sadece sahada oynandığına inanmıyor. Sadece taraftarı suçlayarak ve terbiye ederek futbolu şiddetten arındıracağını sananlar yanılıyor. Futbolu yönetenler ‘marka değeri’ diye diye kendilerini kandırıyor. Ligin adının Süleyman Seba konduğu toplantıya gidelim. Federasyon Başkanı Yıldırım Demirören, Kulüpler Birliği Başkanı Göksel Gümüşdağ ve Millî Takımlar Teknik Direktörü Fatih Terim açıklıyorlardı bu tarihi kararı. Yalan beyan yüzünden Beşiktaş’ın Avrupa’ya gidememesine sebep olan eski kulüp başkanı Demirören’in, İstanbul Büyükşehir Belediyespor Başkanlığı yaptığı dönemde şikeden yargılanan ve herkesin gözü önünde sorgu aşamasında özel muameleye tabi tutulan Gümüşdağ’ın, G.Saray teknik direktörü olduğu dönemde yedek kulübesindeki hâl ve hareketleri, hakemlere karşı pek de yakışık almayan davranışları sebebiyle defalarca cezalandırılmış Terim’in, yani sicilleri herhangi bir maçta olay çıkartan herhangi bir taraftardan daha bozuk üç ismin kamuoyuna duyurduğu bir karardı bu. Örnek olması gereken ama geçmişteki tavır ve davranışlarıyla bunu başaramamış kişilerin aldığı kararlar taraftarın üzerinde ne kadar etki bırakabilirdi ki? Bu soruya yine Terim cevap versin isterseniz: “Şu anda futbolumuzda bahar iklimi yok, kara iklimi var. Aklımızı başımıza almalıyız. Yoksa el birliğiyle futbolu öldürüyoruz. Böyle giderse bizi turnuvalara çağırmazlar.” Hocanın bunun farkında olması güzel bir gelişme...
   </p>
   <p>
    Adını Süleyman Seba koyarak başlayan ligin ilk haftasında tribünler de bomboş kaldı. Süper Lig’de oynanan ilk haftaki 9 maçtaki toplam seyirci 77 bin 600 kişiydi. Bu sene başlayan Passolig ve e-bilet uygulaması tribünleri daha ilk hafta fena vurdu. Fişleneceklerini düşünen futbolseverler kendilerine dayatılan Passolig kartlarına rağbet etmedi. Şu ana kadar satılan (3.9.2014 tarihi itibariyle) Passolig kartı sadece 262 bin 297.
   </p>
   <p>
    Koca bir sezon böyle boş tribünlere oynanacaksa vay ligimizin hâline! Bazı spor otoritelerinin ifade ettiği gibi marka sözleri ancak duvar yazısı olur. Polonya’daki Dünya Erkekler Voleybol Şampiyonası’nda Polonya ile Sırbistan arasındaki maçı 61 bin 500 kişi izledi. Bir voleybol karşılaşmasından bahsediyoruz. Türkiye’de en sevilen spor dalı olan futbolda böyle seyirci sayısı uzun süredir sizlere ömür. Futbolseverler ne yazık ki heyecanını kaybetmiş. İnsanlar artık maçlara gitmeye üşeniyor. İlk hafta G.Saray’ı ağırlayan Bursaspor’un iki tribünü cezalıydı. Geri kalan tribünlerin yarısı zor doldu. Kayseri Erciyesspor-Trabzonspor maçı boş tribünler önünde oynandı. Sivasspor-G.Antepspor maçında tribünlerdeki seyirci sayısı sahadaki futbolcu sayısı kadardı! Balıkesir’de yeni sezon öncesi 13 bin Passolig kartı ve 5 bin 300 kombine bilet satıldığı açıklanmasına rağmen Akhisar Belediyespor’la oynanan maçta tribünlerin yarısı boş kaldı. Son şampiyon F.Bahçe’nin de kale arkası tribünleri cezalıydı. Buna rağmen Karabükspor maçında maraton tribünündeki boşluklar dikkat çekiciydi. Uzun süre Passolig yetkilileriyle anlaşmaya yanaşmayan F.Bahçe’nin bundan sonraki maçlarında da aynı manzaralar yaşanabilir. Zira henüz Sarı-Lacivertli taraftarlar Passolig kartlarını almaya başlamadı.
   </p>
   <p>
    İlk hafta 4 takım PFDK’ya
   </p>
   <p>
    Futbol ülkesi diye övünen, futbolu sevdiğini iddia eden Türkiye’de bunlar yaşanırken Avrupa’da durum nasıldı? Almanya’da 44 bin, İngiltere’de 36 bin, İspanya’da 26 bin ve Fransa’da ise 22 bin seyirci ortalamasıyla oynandı ilk hafta maçları. Almanya’nın 2. Ligi olan Bundesliga 2’de bir önceki hafta toplam 197 bin 400 kişi tribünlere koştu. Maç başına ortalama 21 bin 933 kişi. İngiltere 2. Ligi Championship’te maç başına seyirci ortalaması 22 bindi. Süper Lig’de maç başına 8 bin 622 kişi tribünlerde yer aldı. Taraftarlar Passolig kartlarına ve e-bilete tepkili. Bu tepki önümüzdeki haftalar da sürecek gibi. İlk hafta 9 maçın maç maç seyirci sayılarını Passolig yetkilileri ve federasyondan istedik ama temin edemedik. Dolayısıyla genel toplamı sizlerle paylaşabiliyoruz. Bu iki kurum da verileri nedense gizli tutmayı tercih ediyor. Oysa Avrupa’da seyirci sayıları daha maç oynanırken stat ekranlarına yansıyor.
   </p>
   <p>
    Az sayıdaki seyircinin yer aldığı tribünler küfürden de geri durmadı. İlk hafta oynanan 9 maçın 4’ünde kötü ve çirkin tezahürat yapıldığı gerekçesiyle G.Saray, F.Bahçe, Bursaspor, Eskişehirspor ve Torku Konyaspor, Profesyonel Futbol Disiplin Kurulu’na sevk edildi. Bu kulüpler çirkin ve kötü tezahürattan dolayı 50’şer bin lira para cezasına çarptırıldı.
   </p>
   <p>
    PTT 1. Lig’de durum daha da vahim. Gaziantep Büyükşehir Belediyespor-Boluspor maçını sadece 50 kişi izledi! 28 Ağustos itibari ile PTT 1. Ligde sadece 24 bin 299 Passolig kartı satıldı. Passolig’e başından bu yana karşı çıkan ve e-bilet almaya yanaşmayan Karşıyaka taraftarları ise eşi görülmemiş bir protestoya imza attı. Takımlarını kamp yapılan otelden yaklaşık 100 araçlık konvoyla alan Yeşil-Kırmızılılar, Antalyaspor maçının oynanacağı Buca Arena’ya kadar kafileye eşlik etti. İç sahada ortalama 5 bin kişiye oynayan Karşıyaka’da yüzlerce taraftar stada girmeyerek takımlarını dışarıdan destekledi. Tribündeki seyirci sayısı 500’ün biraz üzerindeydi.
   </p>
   <p>
    Liglerimizde yaşananlar bunlarla sınırlı değil. milyonlarca liraya mal olan ve 2013’te hizmete giren 25 bin kişilik Mersin Stadı’nda oynanan Mersin İdman Yurdu-Beşiktaş maçı herkesin yüreğini ağzına getirdi. Tarlayı andıran sahada her iki takımdan da sadece bir oyuncu sakatlandı! Gazeteler ‘Beşiktaş tarlada kazandı’ manşetleri attı. Stat devre arasına kadar tatile çıktı! TFF, Mersin İdman Yurdu’na geri kalan maçlarını 10 saatlik mesafedeki Antalya’da oynamasını tavsiye etti!
   </p>
   <p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=39442), [web.archive.org (arşiv bağlantısı)](http://web.archive.org/web/20141004191913/http://www.aksiyon.com.tr:80/aksiyon/newsDetail_getNewsById.action?newsId=39442)
