# Stat yolu, problem dolu

*Behram Kılıç 2011.01.24*

<font class="agenda2NewsSpot">
 Türk Telekom Arena tartışmalı bir şekilde açıldı. Başbakanı protesto gibi eylemler olmasa da Fenerbahçe Şükrü Saracoğlu, Ali Sami Yen, İnönü ve Olimpiyat Stadı’nın açılışlarında da olaylar ve problemler yaşanmıştı.
</font>
<font class="newsDetail">
 <p>
  <p class="MsoNormal">
   Türk Telekom Arena’nın açılışında yaşananlar son bir haftadır kamuoyunu meşgul ediyor. 15 Ocak 2011, tarihî bir gündü. Başbakan Erdoğan, beraberindeki heyetle Türk Telekom Arena’nın açılışını yapmak üzere Şeref Tribünü’ndeki yerini almıştı. Ancak Erdoğan, hepsi davetiye ile gelen G.Saraylı taraftarların yoğun protestoları karşısında açılış konuşmasını dahi yapmadan stadı terk etti. Yaklaşık 20 bine yakın taraftarın stadın yapımında büyük emeği olan bir başbakana bu şekilde davranması, başta G.Saray Başkanı Adnan Polat olmak üzere kamuoyundan büyük tepki çekti.
  </p>
  <p class="MsoNormal">
   Açılış maçı için Hollanda’nın Ajax takımı davet edilmişti. Protestolardan Hollanda takımı da nasibini aldı. Ajax’lı oyuncular sahaya çıkarken ıslıklandı. Bu ortamdaki tatsız tuzsuz maç 0-0 sona erdi.
  </p>
  <p class="MsoNormal">
   “Bunu yapanlar G.Saraylı olamaz. Protesto edenlerin sayısı 300-400’ü geçmez.” dendi. Oysa kongre üyesi, kombine kart sahibi yaklaşık 20 bin kişinin protestosu söz konusuydu. 52 bin 650 kişilik stadın açılışı sırasında yaşanan bu olaylar ne olursa olsun tarihe geçti. Tıpkı diğer stadyumların açılışında yaşananlar gibi.
  </p>
  <p class="MsoNormal">
   F.Bahçe Şükrü Saracoğlu, açılışı en çok yapılan stat:
  </p>
  <p class="MsoNormal">
   1908’e kadar Papazın Çayırı ismiyle bilinen sahanın stadyum hâlini alması uzun bir süreçte gerçekleşti. Union Club sahası adı altında 1908’de faaliyete geçen Fenerbahçe Şükrü Saracoğlu Stadı, yurdumuzun ilk nizami futbol sahasıydı. Üç bin reşat altını verilerek imar edilen ve etrafına tahta perde çekilen saha, önce Union Kulüp’ün, I. Dünya Savaşı yıllarında ise İttihatspor’undu. 1922’ye kadar İstanbul’un işe yarar tek spor sahası burasıydı.
  </p>
  <p class="MsoNormal">
   1922’de Taksim Stadı’nın açılması üzerine saha eski önemini kaybetti. 1929’da ise F.Bahçe Kulübü tarafından Millî Emlak idaresinden kiralandı ve F.Bahçe Stadı adı altında 25 Eylül 1929’da yapılan törenle tekrar hizmete açıldı. Bu tarihten itibaren F.Bahçe Kulübü stadın imarıyla ilgilendi; saha demir kazık ve borularla çevrelendi, atletizm pisti düzene kondu ve 13 Mayıs 1932’de 150 F.Bahçeli sporcunun katıldığı açılış töreninde kurdeleyi dönemin valisi Muhittin Üstündağ kesti.
  </p>
  <p class="MsoNormal">
   Kuşdili’ndeki kulüp binası 1932’de yanınca F.Bahçe kiracısı olduğu stadı ve içindeki lokali satın alma girişiminde bulundu. F.Bahçe’nin bu girişimi, sahanın bedeli 10 taksitte alınmak üzere uygun görüldü. 27 Mayıs 1933’te stadyum 9 bin liraya F.Bahçe kulübünün malı oldu.
  </p>
  <p class="MsoNormal">
   F.Bahçe, düzenlediği eşya piyangosundan elde ettiği 17 bin lirayı o yıl stadın onarımına harcadı. Tahta tribünler uzatıldı. Bina restore edildi. II. Dünya Savaşı’ndan sonra F.Bahçe, stadı betonarmeye çevirerek büyütmek istedi. Ancak geliri buna engeldi. Beden Terbiyesi de stadın sahibi F.Bahçe olduğu için mevzuata göre yardımda bulunamıyordu.
  </p>
  <p class="MsoNormal">
   Bu durumda kulüp, 1948’de eşya piyangosu düzenledi. 150 bin bilet satıldı. 85 bin lira gelir elde edildi. Aynı yıl kale arkasında 27 basamaklı, 7 bin kişilik beton tribününün temeli, bu tribünlerin yapımı için 50 bin lira yardım vadeden Vali Lütfi Kırdar’ın ilk harcı koymasıyla atıldı. Tribün üç ay içinde 70 bin liraya yapıldı. Yapılan işi gören Beden Terbiyesi de F.Bahçe’ye 50 bin lira yardımda bulunma sözü verdi. F.Bahçe Kulübü 18 bin kişilik 2. beton tribün için işe başladı. Ancak hem belediyenin hem de Beden Terbiyesi’nin kulübe vadettikleri yardımlar gelmemişti. Bu sözler tutulur ümidiyle Yapı Kredi Bankası’ndan sahanın ipotek edilmesi suretiyle 100 bin lira alındı. 6 ayda tribün tamamlandı ve 13 Şubat 1949’da Avusturya’nın Wacker takımıyla açılış maçı oynandı. F.Bahçe maçı 4-2 kazandı. Böylelikle F.Bahçe 270 bin lira harcayarak 9 ayda 25 bin kişilik bir stadyum yapmayı başardı. Bir kulübün kendi kaynaklarıyla böylesine bir stat yapması o dönem için büyük takdir topladı.
  </p>
  <p class="MsoNormal">
   Ancak vadedilen yardımlar verilmediği için bankaya olan borç faiziyle birlikte 130 bin lirayı geçti. F.Bahçe’nin 70 bin liraya yakın da şirketlere borcu bulunuyordu. 1950’de Demokrat Parti iktidara geldi. F.Bahçe yönetimi bir vesile ile dönemin cumhurbaşkanı Celal Bayar’dan yardım istedi. Bayar yardım vaadinde bulundu. Ancak bu vaat de gerçekleşmedi. Sadece Yapı ve Kredi Bankası’na olan borç 77 bin liraya indirildi. Banka, alacağının tahsili için 17 Ocak 1951’de 760 bin lira bedel biçtiği Fenerbahçe Stadı’nın satışa çıkartılması için haciz başlattı. Stadın kapısına ‘satılık’ ilanı asıldı.
  </p>
  <p class="MsoNormal">
   Beden Terbiyesi’nden alınan 25 bin lira ile haciz kaldırıldı. Kulüp tam da bu sıralar stadın 60 bin kişilik olması için çalışmalar başlattı. Bu çalışmalar Valilik, Belediye ve Beden Terbiyesi’nce de kabul gördü. Yapılan etüt çalışmaları neticesinde stadın bu kapasiteye çıkartılması için 600 bin lira gerekiyordu. Ancak 1955’te göreve gelen yeni F.Bahçe yönetimi kendi içindeki gruplarla uğraşmaya başlayınca stadın kapasitesini artırma işi askıya alındı. Ta ki 1960’a kadar. F.Bahçeli yöneticiler 23 Ocak 1960’ta Ankara’da Adnan Menderes ile stadın büyütülmesi konusunda bir görüşme yaptı. Menderes, yöneticilere, “Bu sıkıntınızı bugüne kadar niye bana aksettiren olmadı? Ne gerekiyorsa yapalım, F.Bahçe için yapacağımız hizmette sınır tanımayız.” dedi. Menderes’in talimatıyla işe başlandı, ancak 27 Mayıs 1960 darbesiyle F.Bahçe’nin stat hayali bir kez daha suya düştü.
  </p>
  <p class="MsoNormal">
   1964’te F.Bahçe yönetimi, Beden Terbiyesi ile intifa hakkı karşılığı sahanın yarısını bağış, yarısını da 2,5 milyon liraya satış suretiyle 40 bin kişilik stat inşası için anlaşmaya vardı. 17 Ocak 1965’te de düğmeye basıldı. Drenaj ve saha tanzimi 1966’da ihale edildi. Ancak parasızlığı öne süren Beden Terbiyesi işi Bayındırlık Bakanlığı’na devretti. Devlet Planlama’nın stat yapımını programa almayı unutması ve fiyat artışları, stadın yapımını engelledi. Stadın kapasitesinin artırımı ancak 12 Eylül 1980 askerî darbesinden sonra gerçekleştirilebildi ve stadın işletme hakkı Beden Terbiyesi’ne bırakıldı. Stat, 19 Eylül 1982 tarihinde F.Bahçe-Altay maçıyla bir kez daha açıldı.
  </p>
  <p class="MsoNormal">
   Aziz Yıldırım’ın başkanlığı döneminde hayata geçirilen yeni projeyle stat, bir futbol stadyumu şekline döndürüldü. 1999-2000 sezonunda ilk olarak, Kurbağalıdere tarafındaki tribün yıkıldı. Bu tribün, yapılan anlaşmaya göre Migros tarafından yaptırıldı. Bu yeni tribün 2000-01 sezonunda F.Bahçe’nin evindeki ilk maçı olan İstanbulspor maçına yetiştirildi. Stat kapasitesi bu maçta 30 bin kişiye yükselmişti.
  </p>
  <p class="MsoNormal">
   Aynı sezon içinde diğer tribünün de yıkılma işlemi başladı. Bu sefer Telsim ile anlaşıldı. İnşaat hızlı bir şekilde tamamlanarak 6 Mayıs 2001’de G.Saray’la oynanacak lig maçına yetiştirildi. Bu karşılaşmada İstanbul’da seyirci ve hasılat rekoru kırıldı. Artık stadyum 42 bin kişilik kapasiteye ulaşmıştı. 2002-03 sezonunun ilk yarısında kale arkalarındaki tribünlerin üstü kapatıldı. Mart 2005’te numaralı tribün yıkılarak yerine 8-9 ay gibi kısa sürede yeni tribün yapıldı. 50 bin 530 oturma kapasiteli stadyum, son inşa edilen Fenerium Tribünü ile Nisan 2006’da tamamlanarak hizmete girdi.
  </p>
  <p class="MsoNormal">
  </p>
  <p class="MsoNormal">
   İnönü Stadı bitmeden açıldı, ilk gol Seba’dan:
  </p>
  <p class="MsoNormal">
   İlk temeli 1939’da atılan ancak II. Dünya Savaşı’nın araya girmesiyle daha temel safhası tamamlanmadan inşaatı kesilen ve 1943’te ikinci kez temel atma töreni yapılan İnönü Stadı, inşaat tam anlamıyla bitirilmeden açıldı. Kapalı tribün ve deniz tarafındaki açık tribün tamamlanmamıştı. Numaralı tribün inşaatı ise sürmekteydi. Bu şartlarda İnönü Stadı 23 Kasım 1947 Pazar günü törenle açıldı.
  </p>
  <p class="MsoNormal">
   Futbol Federasyonu’nun İsveç’in AIK Solna kulübüyle yaptığı anlaşma gereği AIK takımı 21 Kasım günü uçakla İstanbul’a gelecek, stadın açılışı için 22 Kasım’da F.Bahçe ile, 23 Kasım’da da Beşiktaş ile karşılaşacaktı. Ancak yoğun sis sebebiyle İsveç takımını getirecek uçağın bir gün geç kalkması, biletleri önceden satılan F.Bahçe-AIK maçının ertelenmesine sebep oldu. Bu şartlardan dolayı İnönü Stadı 23 Kasım 1947 günü oynanan Beşiktaş-AIK maçıyla hizmete girdi.
  </p>
  <p class="MsoNormal">
   Kapalı tribün önüne konulan mikrofondan açılış konuşmasını yapan İstanbul Valisi ve Belediye Başkanı Dr. Lütfi Kırdar, kendi eseri olan bu stadı, Türk sporuna ve sporcularına hayırlı ve uğurlu olması dileğiyle açtığını söyledi. Konuşmanın ardından hakem Ahmet Adem Göğdün’ün idare ettiği açılış maçı için Beşiktaş ve İsveç takımı AIK sahaya çıktı. Güneşli havada oynanan maç, AIK’in 3-2 üstünlüğüyle sona erdi. 40. dakikada rakip fileleri havalandıran Süleyman Seba, hem maçın hem Beşiktaş’ın hem de İnönü Stadı’nın ilk golünü attı. Seba sonraki yıllarda Beşiktaş’a başkanlık yapacaktı.
  </p>
  <p class="MsoNormal">
  </p>
  <p class="MsoNormal">
   Ali Sami Yen facia ile açılmıştı:
  </p>
  <p class="MsoNormal">
   İki hafta önce A.Sami Yen Stadı’nın açılışında yaşananları dergimizde yayınlamıştık. Yeri geldiği için metni tekrar sizlerle paylaşıyoruz.
  </p>
  <p class="MsoNormal">
   G.Saray’ın kurucusunun adını taşıyan stadın Sarı-Kırmızılı kulübe kazandırılmasında ilk adım 1933’te o zamanki kulüp başkanı Ali Haydar Barşal tarafından atıldı. Arsaya ilk kazma 1936’da vuruldu. Arazi 1940’ta da Beden Terbiyesi tarafından 30 yıllığına G.Saray’a kiralandı. Muslihittin Peykoğlu, Sedat Kantoğlu ve Tevfik Ali Çınar’ın çalışmaları sonucunda 15 bin seyirci kapasiteli bir stat yapıldı. 1945’te açılan bu statta Millî Küme maçları oynandı ama stadyumun kısa süre sonra yetersiz kaldığı görüldü. 1950’de genişleme çalışmalarına başlanılan stat konusunda G.Saray ile Beden Terbiyesi arasında çıkan anlaşmazlık yüzünden işler durdu. 1955’te konu yeniden ele alındı ve stat ancak 1964 sonunda hizmete hazır hâle getirildi.
  </p>
  <p class="MsoNormal">
   Açılış günü ise bir facia yaşanacaktı. 20 Aralık 1964 günü, Türkiye-Bulgaristan millî maçıyla açılan Ali Sami Yen’in tribünleri tıklım tıklımdı. Yeni açık tribünün orta katında ve en ön sırada bulunan bir seyyar satıcının tezgâhının altındaki gaz ocağının devrilmesi ve yanan tepsinin alevi kalabalık arasında büyük panik oluşturdu. Alevlerden kaçmak isteyen kalabalığın dalgalanışı da çok geçmeden faciaya dönüştü. Telaşla kaçışan seyircilerden bazıları kendilerini alt tribüne attı. Bu yüzden çok sayıda taraftar yaralandı. Ağır yaralanan bir kişi daha sonra hayata gözlerini yumdu. 81 kişi ise çeşitli hastanelerde tedavi edildi. Türkiye-Bulgaristan maçı ise 0-0 sona erdi.
  </p>
  <p class="MsoNormal">
   Ali Sami Yen Stadı’ndaki son maç ise 11 Ocak 2011’de G.Saray ile Beypazarı Şekerspor arasında oynandı. Sarı-Kırmızılı takım maçı 3-1 kazandı.
  </p>
  <p class="MsoNormal">
  </p>
  <p class="MsoNormal">
   Olimpiyat Stadı’nda ilk maç çilesi:
  </p>
  <p class="MsoNormal">
   Yapımına 1999’da başlanan ve 2002’de bitirilen 80 bin kişilik Olimpiyat Stadı’nın açılış maçı 31 Temmuz 2002’de G.Saray ile Yunanistan’ın Olimpiakos takımları arasında oynandı. Fatih Terim’in ikinci kez G.Saray’ın başına geçtiği, yeni pek çok oyuncunun alındığı, hatta UEFA Kupası şampiyonu olmuş kadrodaki bazı isimlerin tekrar G.Saray’a döndüğü o yıl yeni stat projesinin devreye konulmasından dolayı Sarı-Kırmızılı takım maçlarını Olimpiyat Stadı’nda oynama kararı almıştı. Yapımı sona eren stadın açılışını da bu yüzden G.Saray yapacaktı. Büyük beklenti içindeki taraftar sezon başındaki G.Saray’ı izleyebilmek için 31 Temmuz akşamı yollara döküldü. Rakip Olimpiakos’tu.
  </p>
  <p class="MsoNormal">
   Stadın kapasitesinin 80 bin kişilik olması sebebiyle herkesin çok rahat bir şekilde stada gireceği ve maçı izleyeceği düşünülüyordu. Nitekim öyle de oldu. Ama stada ulaşabilenler için! Daha doğrusu kilitlenen trafikte dağ bayır aşarak stada gelmeyi her şeye rağmen başaran yaklaşık 80 bin civarındaki taraftar için...
  </p>
  <p class="MsoNormal">
   Stada ulaşma ve geri dönme konusunda büyük kargaşanın yaşandığı bu ilk maçı, G.Saray 80 bin taraftarının önünde 2-0 kazandı. Golleri ise Berkant Göktan ve Arif Erdem attı. Bu ilk maç her hâliyle unutulmazlar arasında yer aldı, zira G.Saray taraftarları o gün çileli bir yolculuktan sonra evlerine dönebildi. Stat, uzun süre ulaşım sıkıntısıyla gündeme geldi.
  </p>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=F890968FB0C74080C2BE37FB8CC680D7?newsId=28512), [web.archive.org (arşiv bağlantısı)](http://web.archive.org/web/20110130031523/http://www.aksiyon.com.tr:80/aksiyon/newsDetail_getNewsById.action;jsessionid=F890968FB0C74080C2BE37FB8CC680D7?newsId=28512)
