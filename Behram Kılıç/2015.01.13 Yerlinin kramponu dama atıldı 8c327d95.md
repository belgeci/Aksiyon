# Yerlinin kramponu dama atıldı

*Behram Kılıç 2015.01.13*

<div class="pNewsDetailMainContent" itemprop="articleBody">
 <p>
  Altyapılarımızın hâli ortadayken 14 yabancıya izin vermek Türk futboluna nasıl katkı sağlayacak? Üstelik çoğu kulüp yabancı oyuncu tercihlerini dahi doğru dürüst yapamazken…
 </p>
 <p>
  AMillî Takımımızın arka arkaya aldığı başarısız sonuçlar, kulüp takımlarımızın Şampiyonlar Ligi’ne daha ilk turda havlu atmaları, seyircilerin statları terk etmesi, altyapıların işlevsizliği, yöneticilerin beceriksizliği… Neresinden tutarsanız tutun Türk futbolu büyük bir travma yaşıyor. Herkes birbirine ‘Türk futbolu nasıl kurtulur?’ diye sorarken geçen haftaya iki önemli olay damgasını vurdu. Biri, Futbol Federasyonu’nun 14 yabancı kararı, diğeri de İstanbul’daki Haliç Kongre Merkezi’nde Futbol Federasyonu ile Türkiye Futbol Antrenörleri Derneği işbirliğiyle gerçekleştirilen 23. Uluslararası Antrenör Gelişim Semineri. Yabancı kararı pazartesi kamuoyuna duyuruldu. 2 bine yakın teknik direktör ve antrenörün katıldığı seminer ise salı ve çarşamba günleriydi. Hâliyle 2 bin kişinin neredeyse tamamı 2 gün boyunca 14 yabancı kararını konuştu.
 </p>
 <p>
  Yıldırım Demirören başkanlığındaki federasyon, göreve geldiğinde yabancı sayısını kısıtlamayı hedeflemişti. ‘6+sınırsız’ kuralı kademeli olarak azaltıldı. Geçen sezon 6+0+4 uygulandı. Bu sezon 5+0+3’e geçilmişti. Ama sezon başında kulüplerin baskısıyla geri adım atılmış, sahada 5, kenarda 3 oyuncu bulundurulması onaylanmıştı. Durum buyken bir anda yabancı sayısı 14’e çıkarıldı, sahada 5 yabancı yerine 11 yabancının önü açıldı. Üstelik Demirören bunu ‘yabancı değil, yerli kuralı’ şeklinde kamuoyuna sundu. Buna göre, kadrolar toplam 28 futbolcudan oluşacak, en az 14 futbolcu yerli olacaktı. 11 yabancı oyuncu da ilk 11’de oynayabilecekti. Buna ‘yerli kuralı’ demek son dönemlerin moda ifadesiyle ‘algı operasyonu’ndan başka bir şey değildi. Demirören belli ki büyük kulüplerin baskısına maruz kaldı. Hazirandaki genel kurulda yeniden seçilebilmek için bir nevi kulüplere ‘rüşvet’ verdi. Yoksa bir buçuk sezon geçmeden çark etmesinin başka ne izahı olabilir ki?
 </p>
 <p>
  Haliç Kongre Merkezi’ndeki seminerde görüşlerini alma fırsatı bulduğumuz birçok teknik direktör bu kararı olumlu buldu. Karşı çıkanlar da vardı. Arif Erdem bunlardan birisiydi. Erdem’e göre bu karar Türk futbolcularının önünü kapatacak, zaten pek işlevsel olmayan altyapılara büyük darbe vuracaktı. Antalyaspor’u çalıştıran Hami Mandıralı, “Türkiye’de altyapı yok, ismi var.” diyordu. Hasan Şaş, altyapılardaki teknik direktörlerin doğru dürüst maaş bile alamadığına dikkat çekiyordu. Gaziantepspor’un genç çalıştırıcısı Okan Buruk ise “Türk futbolunun sorunu yabancı ya da yerli kaç tane oynamış değil ki. Altyapılarda neler yapılıyor ona bakmak gerek.” diyerek olaya başka bir açıdan yaklaşıyordu.
 </p>
 <p>
  Haksız da sayılmazlardı. Hâlen Süper Lig’de Gençlerbirliği ve Bursaspor hariç altyapısından çıkarttığı oyuncuları başarılı bir şekilde kadrosuna monte eden takım yok. Bursaspor’un şu anki kadrosunda 5, G.Birliği’nin 6 futbolcusu altyapılardan çıkmış. Federasyonun kararına göre 18 kişilik maç kadrolarında Türkiye’de yetişmiş en az 4 ve 15-21 yaş arası altyapılardan çıkmış en az 2 oyuncu bulundurmak zorunlu. Bu karar bugün uygulansa Gaziantep, Akhisar, Eskişehir, Karabük, Kayseri Erciyes, Sivas ve Balıkesir’de 15-21 yaş arası kulübün altyapısında üç tam sezon geçirmiş futbolcu bulunmuyor.
 </p>
 <p>
  Bu kararı alanlar “Almanya, Portekiz gibi ülkelerde de yabancı sınırı yok.” diyor. Ama altyapılarından futbolcu fışkıran bu iki ülke ile Türkiye’nin başka benzer yönü de mevcut değil. Almanya’da takım kadrolarında altyapıdan 8 futbolcu bulundurma zorunluluğu var. İngiltere’de de 25 kişilik kadronun en az 8’i 21 yaş altında olmalı. Bugün birçok Portekizli ve Alman Avrupa’nın çeşitli liglerinde ter döküyor. Türkiye’de yetişip de Avrupa’da top oynayan tek oyuncumuz Arda Turan. Altyapılarımızın mevcut hâli ortadayken 14 yabancıya izin vermek Türk futboluna nasıl katkı sağlayacak? Üstelik birçok kulüp mevcut yabancı oyuncu tercihlerini dahi doğru dürüst yapamazken. Bu açıdan bakıldığında Türkiye bir yabancı futbolcu çöplüğüne dönecek.
 </p>
 <p>
  Altyapılardan iyi futbolcu çıkması için buralara yatırım yapılması gerekiyor. Ama başta büyükler olmak üzere altyapılara yatırım yapan takım ara ki bulasın. Günümüzde sadece Bursa, Gençlerbirliği, Buca ve Altınordu’nun altyapıları konuşuluyor. Bir zamanlar futbolcu fabrikası gibi çalışan Trabzonspor ve Beşiktaş altyapılarından uzun süredir ses seda yok.
 </p>
 <p>
  Altyapılarda eğitimli teknik direktörler de görev almıyor. Oysa yurtdışında marka isimleri altyapıların başında görüyoruz. Mesela Nihat Kahveci Villarreal’de 16-18 yaş grubunu çalıştırıyor. İlk maaşı 700 Euro’ydu. Sadece 700.  Bunca başarıyı tatmış Nihat Kahveci ayarında Türkiye’de birçok teknik direktör adayı var. Ama bu isimlerin altyapılarda görev almasını düşünebiliyor musunuz? Mesela Rüştü Rençber bir takımın altyapısında çalışır mı? Hem maddi hem de manevi anlamda çalışması çok zor. Ama Efsanevi oyuncu Zinedine Zidane ilk önce Real Madrid’in altyapısında işe başladı. Pep Guardiola da önce Barcelona B takımını çalıştırdı.
 </p>
 <p>
  Nihat Kahveci’nin belki maddi derdi yok ama onun gibi imkânları olmayan bir kişi için altyapılarda komik rakamlara çalışmak Türkiye’de çok zor. Doğru dürüst maaş alamayan, ilgi görmeyen, emeklerine değer verilmeyen hocalardan iyi futbolcu yetiştirmesini beklemeyelim. Arda Turan; ‘4-4-2’yi millî takımda öğrendim, futbolu da İspanya’da öğreniyorum’ derken Türkiye’deki altyapıların durumunu özetliyor. Onun bu yüksek perdeden eleştirisini hiç kimse üzerine almıyor.
 </p>
 <p>
  Mevcut fotoğraf böyleyken ve bu karar çıkmışken hangi takım bundan sonra altyapıdan oyuncu yetiştirmek için elini taşın altına koyar? Kural gereği iki oyuncuyu kadrolarına dâhil edecek birçok kulüp var şu an. Arif Erdem, ‘zaten genç deyip oynatmadığımız nice Türk oyuncusuna son karardan sonra artık hiç forma yüzü bile göstermeyiz’ diyor. Galibiyete 1 milyon lira verilen bir ligde hangi teknik direktör altyapıdan bir oyuncu için risk alır, yetişmiş üstelik 4-4-2’yi oynamasını bilen belki de maliyeti 1 milyonu geçmeyecek bir yabancı varken? Bu yüzden çoğu teknik direktör federasyonun son kararını olumlu buldu. G.Saray Teknik Direktörü Hamza Hamzaoğlu onlardan biri, ‘Bilinçli ve doğru kullanılırsa çok doğru bir tercih’ diyor Hamza hoca. G.Saray’ın kadrosuna baktığımız zaman yabancı kuralı sebebiyle forma veremediği Telles, Bruma, Eboue gibi oyuncuları ilk 11’e alabilecek. İspanya’da kiralık oynayan Amrabat’ı getirtebilecek. Hamza hoca devre arasında elindeki Türk oyunculardan Gökhan Zan, Veysel Sarı, Umut Gündoğan, Furkan, Engin Baytar, Yiğit Gökoğlan’la yolları ayırma kararı aldı. Hatta Yekta Kurtuluş ve Aydın Yılmaz’a da gitmeleri için izin veriyor. Yerli bir teknik direktörün yerli oyunculara bakışı böyle. Haksızdır demiyoruz. Zira Avrupa’da başarı için daha kaliteli oyunculara ihtiyaç duyuyor. Ama o, yerliye sabır göstermezse kim gösterir? Ve üstelik göndermeyi düşündüğü oyuncuların çoğu A Millî Takım’da oynamış.
 </p>
 <p>
  Kayseri Erciyespor teknik direktörlüğünden istifa eden Uğur Tütüneker ise ‘belli kriter konularak bu karar alınsaydı daha iyi olurdu’ diyor. Yaş ve millîlik gibi. İngiltere’de yabancı oyunculara ülkelerinin millî takımlarında oynama şartı getiriliyor.
 </p>
 <p>
  14 yabancı kararının iyi tarafı da var. Geçmişte Anadolu’da az biraz parlayan oyuncu 5-6 milyon dolarlara büyük takımlara gidiyordu. Değerlerinin çok üzerinde de paralar kazanıyorlardı. Bu sayede yerli pazarında daralma olacak. Yerli oyuncular Türk takımlarında forma şansı bulabilmek için daha çok çalışacak. Öyle bir iki maç oynayıp yan gelip yatma devri de sona erecek. Türkiye’de forma rekabeti kızışınca, ücretler düşünce önceden Avrupa’ya açılmak istemeyen yerli oyuncular artık yurtdışına daha sıcak bakacak. Örneğin Valencia’da çok iyi performans gösteren Mehmet Topal gibi oyuncular daha iyi para kazanmak için Türkiye’ye dönmeyecek.
 </p>
 <p>
  Bu karar sonrası kulüplerin oyuncu izleme ekipleri de önem kazanacak. Hatta Afrika pazarından kaliteli ucuz oyuncular getirtip daha yüksek fiyatlara satan takımlar bu işten ekmek de yiyecek. Takımlar sahaya 11 yabancı ile çıkarsa İstiklal Marşı’nı okuyan olmayacak. Seyircilerin tezahüratları bile değişecek. Teknik direktörlerin yabancılarla iletişim kurmak için kendilerini daha da geliştirmeleri gerekecek. Spor yazarı Levent Tüzemen hâlihazırda sahada 11 yabancıyı idare edecek Türk teknik direktör olduğunu düşünmeyenlerden. Türkiye’de 127 profesyonel takım ve yaklaşık 20 bin antrenör bulunuyor. Futbolcular gibi teknik adamlarının da yurtdışına açılması gerekiyor.
 </p>
 <p>
  Karardan futbolcu menajerleri de etkilenecek. BD Menajerlik şirketinin kurucusu Bayram Dağdeviren, kararın Türk oyuncularla çalışan menajerlerin aleyhinde olacağını, yabancı ile çalışanların ise önlerinin açılacağını söylüyor.
 </p>
 <p>
  Karar, FIFA’da yabancı futbolcularla ihtilaflı 600 dosyası bulunan kulüp yöneticilerimizin ise yüzünü güldürdü! Artık daha rahat transfer yapabilecekler ve dosya sayılarını daha da artıracaklar! Futbol Direktörümüz Fatih Terim, bu konuda Makedonya ve Bulgaristan ile rekora koştuğumuzu söylüyor: “Bu sene FIFA 3 kulübümüze bu dosyalar nedeniyle puan tenzili cezası vermiş durumda. 2 kulübümüz oyuncu sözleşmesine aykırı davranıştan transfer yasağı cezası almış vaziyette.” Neresinden bakarsanız bakın ilginç bir karar alındı. Üzerinde çok düşünüldüğünü söyleyemeyiz. Mesela Okan Buruk’un şu sorusunun cevabı yok: 14 yabancı alan bir takım alt lige düşerse ne olacak? Biliyorsunuz Birinci Lig’de sadece 3 yabancı oyuncu oynatılabiliyor.
 </p>
 <p>
  <strong>
   Yöneticiler rezalet
  </strong>
  <br>
   23. Uluslararası Antrenör Gelişim Semi-neri’nde bir anket de düzenlendi. Ankete teknik adam ve antrenörler ilginç cevaplar verdi. Mesela, futbolla ilgili kendilerini teknik ve taktik konusunda en donanımlı hissedenlerin oranı sadece yüzde 18. Yüzde 23 fiziksel antrenman konusunda kendisini eksik buluyor. Ülke futboluyla ilgili sorunların sorumlusu ise antrenörlere göre yüzde 58 ile kulüp başkan ve yöneticileri. Siyasi iktidarın da başarısızlıkta yüzde 21 rolü var. En ilginç cevap ise haksızlığa uğradıklarında, “Hakkımı Allah korur” diyenlerin yüzde 75 oranında olmasıydı. Çalıştığı kulüplerde futbolla ilgilenen yöneticilerin bilgi, donanım ve kalitesini mükemmel bulanın oranı sadece yüzde 11, “Rezalet” diyenler ise yüzde 41. Hocalara göre bir performans değerlendirmesi yapılsa, yöneticilerin başarıya katkısı yüzde 3. Ülkemizde antrenör eğitim kalitesini ve kursları mükemmel bulanların oranı ise sadece yüzde 6.
  </br>
 </p>
 <p>
  <strong>
   SEZON SEZON Türkiye’de yabancı oyuncu serüveni
  </strong>
 </p>
 <p>
  1966-67: İlk kez yabancı futbolcuya izin verildi. Kadroda 2 tane yabancı serbestti.
 </p>
 <p>
  1974-75: Sayı düşürüldü, kadroda 1 tane yabancı futbolcu oynatmaya izin verildi.
 </p>
 <p>
  1975-76: Yabancı futbolcu yasağı getirildi.
 </p>
 <p>
  1977-78: Yabancı futbolcu yasağı kaldırıldı. 2 tane yabancı futbolcu oynatmak serbest.
 </p>
 <p>
  1979-80: Yabancı yasağı tekrar getirildi.  1981-82: Yabancı yasağı kaldırıldı. 2 tane yabancı futbolcu yine serbest.
 </p>
 <p>
  1989-90: İlk kez 3 yabancı futbolcuya izin verildi. İzin 1995-96 sezonuna kadar sürdü.
 </p>
 <p>
  1996-97: 1 tanesi kulübede olmak şartıyla 4 (3+1) yabancı futbolcuya izin verildi.
 </p>
 <p>
  1997-98: 1 yabancının kulübede oturma şartı kaldırıldı. 4 tane yabancı aynı anda oynayabilir kararı alındı.
 </p>
 <p>
  1999-00: Bu sezon ilk kez 5 yabancı futbolcunun oynamasına izin verildi.
 </p>
 <p>
  2000-01: 1 tanesi kulübede olmak şartıyla 6 (5+1) yabancı futbolcuya izin verildi.
 </p>
 <p>
  2001-02: 5’i sahada, 1’i kulübede, 2’si kadro dışında olmak şartıyla 8 yabancı futbolcuya izin verildi (5+1+2).
 </p>
 <p>
  2004-05: Sahada 5, kulübede 1, kadro dışında 2 olmak üzere toplam 8 olan yabancı futbolcu sayısı 6’ya düşürüldü ve tümüne sahada oynama izni verildi.
 </p>
 <p>
  2007-08: Kadrodaki yabancı sayısı 1’i kulübede oturmak şartıyla 7’ye çıkarıldı (6+1). Devre arasında ise bu sayı 2’si kulübede oturmak kaydıyla 8’e çıkarıldı (6+2).
 </p>
 <p>
  2010-11: 2’si kulübede oturmak şartıyla 8 olan yabancı futbolcu uygulaması değiştirildi. 2 tane de kadro dışında bulundurma şartıyla sayı 10’a çıkarıldı (6+2+2).
 </p>
 <p>
  2011-12: 2’si kulübede oturmak şartıyla 8 futbolcu sahada yer alabilecek. Ancak kulüplere sınırsız yabancı oyuncu transfer etme hakkı tanındı (6+2+sınırsız).
 </p>
 <p>
  2012-13: 6+2+sınırsız kuralı devam etti.
 </p>
 <p>
  2013-2014: Kulüpler en fazla 10 yabancı futbolcu ile sözleşme imzalayabilecek ve 6 yabancı futbolcuyu müsabaka isim listesine yazdırabilecek (6+0+sınırsız).
 </p>
 <p>
  2014-2015: En fazla 8 yabancı futbolcu ile sözleşme imzalanabilecek ve 5 yabancı futbolcu ilk 11’de oynatılabilecek, 3 yabancı yedekte bekletilebilecek (5+3).
 </p>
 <p>
  2015-2016: En fazla 14 yabancı transferine ve ilk on birde 11 yabancının oynatılmasına izin verildi.
 </p>
</div>


Kaynak: [www.aksiyon.com.tr](http://www.aksiyon.com.tr/futbol/yerlinin-kramponu-dama-atildi_541058), [web.archive.org (arşiv bağlantısı)](http://web.archive.org/web/20150724150442/http://www.aksiyon.com.tr/futbol/yerlinin-kramponu-dama-atildi_541058)
