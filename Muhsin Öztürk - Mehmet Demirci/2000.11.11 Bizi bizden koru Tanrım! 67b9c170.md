# ,,Bizi bizden koru Tanrım!,,

*Muhsin Öztürk - Mehmet Demirci 2000.11.11*

<div>
 <p class="spot">
  Şurası açık; haremin gizli dünyasında aşk ve cinselliği arayanlar için Kirâze hayal kırıklığı olacak. Zaten Kirâze'nin yazarı, kitabının bir harem ya da aşk kitabı olarak nitelendirilemeyeceğini, olsa olsa politik roman skalasına gireceğini söylüyor
 </p>
 <p class="metin">
 </p>
 <img border="0" src="/web/20020423073008im_/http://www.aksiyon.com.tr/2000/310/resimler/Bizi.jpg"/>
 <p class="metin">
  Kirâze, 1492 yılında İspanya'dan kovulan ve İstanbul'a sığınan binlerce Sefarad Yahudisi'nin ikinci kuşak İstanbullu üyelerinden. Teşbihte hata olmazsa hâlihazırda Türkiye'de faaliyet gösteren yurtiçi ve yurtdışı bağlantıları sıkı bir işadamından farkı yok Kirâze'nin. Onun tek farkı bunu 16. yüzyıl Osmanlı'sında yapıyor olması. O, bütün işlerini haremle kurduğu bağlantılar yoluyla hallediyor, Harem'e göbekten bağlı olmasına rağmen bir harem kadını değil. Sarayla iyi bağlantıları da olsa üç oğlu ile birlikte feci bir şekilde öldürülüyor, dipnotta da olsa tarihe geçiyor.
 </p>
 <p class="metin">
  Romanın yazarı Solmaz Kâmuran, ilk olarak İbrahim Hakkı Uzunçarşılı'nın kitabını okurken rastlamış ona, ama John Sanderson'un "Levant'ta Seyahat" adlı seyahatnamesinde itibar ve servet sahibi Yahudi kadınının Divan—ı Humâyun'un önündeki hazin sonu ile ilgili notu, onu asıl etkileyen şey olmuş. Kimdir bu kadın? Üç ciltlik Safiye Sultan serisi bile bu merakın ürünü; Kirâze'yi araştırırken Ann Chamberlain'in Safiye Sultan kitabıyla karşılaşıyor ve bunların Türkçe çevirisini yapıyor.
 </p>
 <p class="metin">
  Şurası açık; haremin gizli dünyasında aşk ve cinselliği arayanlar için Kirâze hayal kırıklığı olacak. Zaten Kirâze'nin yazarı, kitabının bir harem ya da aşk kitabı olarak nitelendirilemeyeceğini, olsa olsa politik roman skalasına gireceğini söylüyor. Dinsel dışlamacılık, entrika, trajedi, göç, savaş, kan, para, çaresizlik ve ayrılık romanın belli başlı temaları.
 </p>
 <p class="metin">
  Kirâze'nin dede ve nineleri, 1492'de Kataloik Kilisesi'nin maddi ve manevi kişiliğine zarar verme suçlamasıyla İspanya'dan kovulduklarında, aynı akıbetle yüzyüze olan dindaşları gibi ilk istikametleri İstanbul olmuyor. Bir iki yıl aradan sonra İstanbul'a doğru yola çıkıyorlar ancak fırtınadan tamamen sağ kurtuldukları söylenemez. Ailenin yetişkin kızı Raşel hayatta kalıyor sadece. Sığındığı Kuzey Afrika köylerinde varlıkla yokluk arasında geçen hayatı, tecavüzle gelen trajedisi uzun yıllar sürüyor, tâ ki kendisini bir yolla İstanbul'a atasıya kadar. Ester, namı diğer Kirâze'nin hikayesi de burada başlıyor.
 </p>
 <p class="metin">
  Bir Yahudi kadınının hikayesi değil
 </p>
 <p class="metin">
  Solmaz Kâmuran'a göre aslında Kirâze romanının kahramanı ne Kirâze, ne de başka birisi, bu romanın bir baş kahramanı yok. İç içe geçmiş örgüler içinde ilerleyen roman sık sık Kirâze'nin hikayesine dönüşler yapsa da önemli bir ölçüde 16. yy. Osmanlısını ve Avrupası'nı anlatıyor; İngiltere sarayındaki taht kavgalarından Vatikan'daki garip ilişkilere, Avrupa'nın büyük şirketi Mendeslere, oradan Osmanlı'yla başı sık sık derde giren Venediklilere kadar 16. yy. dünya tarihinden kesitler görmek mümkün. Kâmuran, Kirâze'ye yalnız bir Yahudi kadının hikayesi olarak bakılamayacağını söylüyor.
 </p>
 <p class="metin">
  Kirâze'de yazarın kurguladığı bazı karakterler dışında tarihi kişilikler doğru zaman ve mekanda konumlanmışlar. Tarihsel romanın gerçeğe sadık kalmak gibi bir mecburiyeti olmadığını bilmemize rağmen gene de neler gerçek, neler kurgu diye merak ediyoruz: "Kirâze'nin ailesindeki karakterler ve özel yaşantısı kurgu öncelikle. Ama dört tane oğlu olduğu kesin. Bu dört oğlundan üçünün kendisiyle birlikte öldürüldüğü de kesin. Dördüncüsünün de Müslüman olup Aksak Mustafa Çavuş lakabıyla anıldığı da bir gerçek. Mendes de gerçek, zaten Osmanlı tarihinden Mendes müessesesi diye ayrı bir bölüm var. Bir Yahudiye dükalık verildiği de tarihi doğruları yansıtıyor. Nasi ailesinin bugünkü İsrail'in bulunduğu yere kentleşme çabaları ve İspanya'da Yahudi cemaati önderinin İspanya kralına karşı yaptığı konuşma gerçek, kurgu değil".
 </p>
 <p class="metin">
  Kirâze, Papa Alexander Borgia'nın ensest ilişkilerinden söz ediyor. Böyle bir şey var mı gerçekte? Kütüphanenin rafından bir ansiklopedi alıyor ve ilgili maddede Papa'nın özel hayatıyla ilgili kısmı okuyarak cevaplıyor sorumuzu. "Vatikan'ın başı Alexander Borgia'nın aile yaşamı hâlâ tartışılan bir konu. Babadan mı oğuldan mı olduğu bilinmeyen, tartışmalı bir çocuk var ortada. Hıristiyan dünyası da tam olarak karar verememiştir Aleksander Borgia'nın nasıl bir papa olduğuna. Zaten o günlerin papası somut olarak çok fazla siyasetin içinde. Kâmuran, "Kaldı ki, Hıristiyan dünyasının en tepesinde bulunmuş bir kişiye benim iftira atmam sözkonusu olamaz" diyor, "Tabii olarak diyaloglar ve olayların gelişimi kurgu".
 </p>
 <p class="metin">
  Solmaz Kâmuran, romanı yazmak için yüzlerce tarih kitabı okuduğunu, sadece Osmanlı ile ilgili değil olayların geçtiği yer ve dönemlerle ilgili araştırmalar yaptığını söylüyor. Kirâze'de yazarın konuya hakim olduğunu hissettiren Musevi ritüelleri ve duaları dikkat çekiyor. Konu iyi araştırılmış, "Eğer bu konuda araştırma yapmasaydım, bu onlara karşı saygısızlık olurdu" diyor. Ama bir şey dikkatini çekmiş; "Sık sık 'Shema Yisrael' diyorlar. Ben bunu araştırana kadar çevremdeki Yahudi arkadaşlarımın böyle bir laf söylediğini duymamıştım hiç. Sonra bu sözü öğrenince sordum onlara "ne denmek isteniyor" diye. Hani, korktuğumuzda ya da kızdığımızda bir tepki olarak deriz ya 'Allahım, Ya Rabbim' öyle bir şeymiş. Meğer arkadaşlarım da söylermiş bunu ama bizim yanımızda değil, evlerindeyken. Bundan da etkilendim. Bu üzdü beni..." Bu durumu azınlık olmanın psikolojisi ile açıklıyor.
 </p>
 <p class="metin">
  Kitabın kapağındaki gravür, gerçek bir Yahudi düğününden alınma; 17. yüzyılda İzmir'de yapılan bir kına gecesinde bir kadın temsil ediliyor. Solmaz Kâmuran, gravürde gözüken takıların hâlâ bugün Yahudiler arasında geçerli takı geleneklerini yansıttığını söylüyor. Kirâze'nin 16. yüzyıl Osmanlısı'ndaki giyim tarzı nasıldı acaba? "Osmanlı'daki Müslüman kadınların kıyafetlerine benziyor, muhtemelen şal takıyor. Zaten, üç dinin iç içe geçtiği İstanbul'da bir Yahudinin 'Maşaallah' demesi kadar normal ne olabilir. İspanya'daki Yahudilerin kıyafetlerine de baktım, tıpkı İspanyol kıyafetleri." Solmaz Kâmuran'ın konu aldığı Yahudiler Sefarad Yahudileri, tabii olarak diğerlerinden mesela Kuzey Avrupa Yahudileri olan Aşkenazlar'dan oldukça farklı: "Bir defa ayrı bir dil kullanıyorlar. Sefarat Yahudileri'nin kullandığı dil çok eski antik İspanyolca denilebilecek bir dil. Böyle bir dil İspanya'da kullanılmıyor şimdi. Sefarad Yahudileri Akdeniz kültürünü taşıyorlar, bizim tanıdığımız Yahudiler'in çoğu Sefarad Yahudisi."
 </p>
 <p class="metin">
  Saraydakilerin teyzeleri,
 </p>
 <p class="metin">
  dayıları yok
 </p>
 <p class="metin">
  Kirâze ile ilgili araştırmalara başladığında ve sonrasında en çok dikkatini çeken şey, sarayda yaşayanların anneanne, teyze, dayı hatta hatta kayınpeder, kayınvalidelerinin olmaması. Sadece, Yavuz Selim'in babasıyla girdiği mücadeleyi kaybetmesiyle Kırım Tatarı olan kayınpederine sığındığını, bunun nadir örneklerden birisi olduğunu söylüyor. Yavuz Selim'in babasını hiçbir ayrılık gayrılık yokken 27 yıl görmemiş olmasına şaşırıyor.
 </p>
 <p class="metin">
  "Bir de, ben bu araştırmayı yaparken şunu farkettim ki o günün İstanbul'u bugünün İstanbul'undan çok daha fazla dünyayla bütünleşmiş bir İstanbul. O kapalılığa rağmen ticaretin nabzı burada atıyor. Yani çarşıları pazarları değişik uluslardan gelmiş tüccarlarla dolu. Çok aktif bir yaşam var."
 </p>
 <p class="metin">
  Tarih kitabı yazmadığını, tarihçi olmadığını dolayısıyla Kirâze'nin tarih kitabı diye okunmasının yanlış olacağını düşünüyor. Ancak tarihsel romanların tarihe olan merakı kamçıladığını gözardı etmiyor: "Bana kim okutturabilirdi o kadar tarih kitabını!". Kâmuran'a göre "Ben Safiye Sultan'ı okudum, arkasından Kirâze'yi okudum, arada da Nurbanu'yu da okumuştum. E, ben artık bir numaralı 16. yüzyıl uzmanıyım" demek yanlış. Bu bağlamda çevirisini yaptığı Safiye Sultan ve yazarıyla ilgili yaptığı değerlendirme de ilginç: "Ann Chamberlin Safiye Sultan'daki çıkış noktasının kendisinin de içinde bulunduğu Mormonlardan hareket ederek yapıyor. Mormonlarda da bir çeşit harem var. Chamberlin, kendi dünyasındaki haremi Safiye Sultan'a mâletmiş. Kendi toplumunu ve düşüncelerini, bizim toplumu kullanarak kritize etmiş diyebiliriz."
 </p>
 <p class="metin">
  Solmaz Kâmuran yazarın büyük bir özgürlüğü olması gerektiği kanaatinde. Yazar gerektiğinde Sokollu'yu bugüne getirebilmeli. Ama Kirâze böyle değil: "Kendi hikayemi o atmosferi kullanarak ve atmosferdeki şeylerin doğru olmasına dikkat ederek yazdım". Bu arada Kirâze'yi okuyan Solmaz Kâmuran'ın Yahudi arkadaşları biraz ürkek karşılasalar da bu konuda ilk roman olması yönünden iyi bakmışlar.
 </p>
 <p class="metin">
  Çetin Altan faktörü
 </p>
 <p class="metin">
  Bilmeyenler için hatırlatmakta yarar var. Solmaz Kâmuran aynı zamanda Çetin Altan'ın eşi. Göztepe'ye röportaj için gittiğimizde iki kişiyle röportaj yaptığımızı söylesek yanlış olmaz. Bir farkla, Çetin Altan'la yaptığımız konuşma bize, Solmaz Kâmuran'la yaptığımız söyleşi hem bize, hem size. Böyle bir ortamda Kirâze'nin Çetin Altan'dan habersiz yazıldığını kim söyleyebilir? Çetin Altan faktörü ne kadar mı etkili olmuş? "Her yerinde... Gözlerini kapatarak dinler benim yazdıklarımı, o anda okunan bölümü beğenmişse övgülerini cömertçe yapar. Yüreklendirir yani. Ona ters gelen bir yer varsa onun üzerinde konuşur. Türkçe'de bir terslik varsa onu hatırlatır. Bütün kitabı bölüm bölüm okumuştur. Zaman zaman bazı yerleri okurken oturup ağladık, sanki başka birisi yazmış gibi." Romanı okuyup da Altıparmak Burak Paşa'nın acı ölüm haberi üzerine kalbine yenilen Raşel'in ölmesine üzülmemek elde değil gerçekten.
 </p>
 <p class="metin">
  Kitabın son cümlesi muhafazakâr Musevi Dona Reyna Mendes Nasi'in duası, "Bizi bizden koru Tanrım". Solmaz Kâmuran'a göre insana en büyük zarar kendisinden ve insandan geliyor, bunun başka da bir açıklaması yok. İnsanın kendisine neler yaptığını öğrenmek açısından ibret verici bir roman Kirâze.
 </p>
 <br/>
 <center>
  <a class="anaorta" href="http://web.archive.org/web/20020423073008/mailto:muhsinozturk@usa.net">
   muhsinozturk@usa.net
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/haberler/6.htm), [web.archive.org (arşiv bağlantısı)](http://web.archive.org/web/20020423073008/http://www.aksiyon.com.tr:80/2000/310/haberler/6.htm)
