# Kahvehaneden Twitter’a Sosyal medyanın 500 yıllık tarihi

*Cemal Tunçdemir 2013.07.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hiç yaşanmamış şeylere mi tanık oluyoruz? Sosyal medya, Arşimet’in dünyayı yerinden oynatmak için aradığı kaldıraç mı? Cevap ‘evet’ değil; sosyal medya önce de vardı ve Arşimet’i hayal kırıklığına uğratabilir.
  </font>
 </div>
 <div id="newsText">
  <font class="detail-text">
   <p>
    Kanadalı profesör Marshall McLuhan’ın, ‘the medium is the message (medya mesajın kendisidir)’ sözünü kayda geçirdiği 1964 yılından beri her yeni toplumsal karışıklıkta entelektüellerin, ‘iletişim teknolojisindeki son gelişmelerin yepyeni bir dönem başlattığı ve bugüne kadar görülmemiş bir durumla karşı karşıya olduğumuz’ spekülasyonu yapmaları âdet haline geldi. Bu gelenek elbette son Gezi Parkı eylemleri sonrasında da bozulmadı. Twitter başta olmak üzere sosyal medyanın oynadığı role dikkat çekilen ve, ‘daha önce yaşanmamış bir şeyi yaşamakta olduğumuz’ tespitini yüzlerce kez okuduk, dinledik. Peki, gerçekten de ‘daha önce hiç yaşanmamış yepyeni bir durum’ ile mi karşı karşıyayız?
    <p>
     Tarih bu soruya ‘hayır’ cevabı veriyor. Bu sebeple ister Wall Street karşıtı eylemlerde, ister Arap Baharı’nda isterse de Gezi Parkı’nda olan biteni tümüyle Facebook ve Twitter’a bağlamak çok yanıltıcı. Tıpkı sosyal medyayı Twitter ve Facebook ile başlamış sanmak gibi… Latince bir kelime olan ‘medium’, bilgi ve veriler arasındaki aracı kanal, irtibat veya depo yeri demek. Medya ise ‘medium’ kelimesinin çoğuludur sadece. Medium, Latince ‘orta’ anlamındaki ‘medius’tan gelir. Bundan hareketle medium’a ‘ortam’ demek yanlış olmaz. Sosyal medya da, insanların karşılıklı içerik üretip paylaştıkları ve bilgi alış-verişinde bulundukları ortamdır. Sosyal medyanın tarihteki ilk hali şehir meydanlarıydı denilebilir. Antik Yunan’da ‘agora’, antik Roma’da ise ‘forum’ denirdi bu şehir meydanlarına. Tanışma, tartışma ve alışveriş ortamı olan şehir ‘forum’ları bir bakıma sosyal medyanın da en iptidai örnekleriydi. Modern anlamda ilk sosyal medya ise 16’ncı yüzyılda oluşacaktı: kahvehane.
     <p>
      Sosyolojik gelişmede dönüm noktası olan kahvehane tarih sahnesine ilk kez İstanbul’da çıktı. Dünyada modern deyişle ilk ‘café’, 1555 senesinde bugünkü Tahtakale’de açıldı. Salah Birsel’in Kahveler Kitabı’nda Peçevi’den aktardığına göre ‘‘o sene İstanbul’a Halep’ten Hakim adında bir herif ile Şam’dan da Şems adında bir zarif’’ gelir: “Bunlar Tahtakale’de bir büyük dükkan açıp ‘kahvefüruşluk’a başlamışlar. Keyiflerine düşkün kimi ‘yaranı safa’ özellikle ‘okur-yazar makulesi’nden nice zarifler buralarda toplanır. Kimi kitap okur, kimi tavla oynar, kimi satranca gömülür. Kimilerinin getirdiği ‘nevgüfte’ gazeller ise sanat üzerine konuşmalara yol açar. Kadılar, müderrisler, bekârlar, işten atılmış memurlar, kısacası devlet büyükleri dışında herkes kapağı buraya atarlar. Öyle ki; kimi zaman kahvehanelerde oturacak ve duracak yer bile bulunmaz.”
      <p>
       İstanbul’daki kahveyi tadan Venedikli tüccarlar Avrupa’daki ilk kahvehaneyi 1645 yılında Venedik’te açtı. Paris ile kahveyi tanıştıran ise Sultan 4. Mehmet’in 1669 yılında Fransa’ya elçi olarak gönderdiği Hoşsohbet Süleyman Ağa oldu. İsmi ile müsemma bu sefir, yanında götürdüğü ‘sihirli içecek’ ile Paris sosyetesinin ‘aklını aldı’. Ve 1686 yılında “Café de Procope” adıyla Fransa’nın ilk kahvehanesi açıldı. Kısa sürede Paris entelektüel hayatının merkezi haline gelen Café de Procope, Voltaire, Rousseau, Diderot gibi birçok ünlü entelektüelin ilk defa kahveyi tattığı mekândır. Ansiklopedi’nin doğduğu yerdir. İngiltere ise ilk defa kahve ile, 1637 yılında Oxford Üniversitesinde Türkler sayesinde tanıştı. İngiltere’nin ilk kahvehanesi 1650 senesinde Angel adıyla Oxford’ta açıldı. 2 yıl sonra eski bir İstanbul Ermeni’si, Londra’nın ilk kahvehanesini açarak Türk kahvesi satmaya başladı. Birkaç yıl içinde Londra’daki kahvehane sayısı 100’e ulaşacaktı.
       <p>
        Kahvehane, önce sosyal yapıda ardından siyasi yapıda yaşanan büyük değişimlerde rol oynayacaktı. Kahvehanelerin bu potansiyelini ilk fark edenler entelektüeller, şairler, filozoflar, musikişinaslar oldu. Sonrasında ise iktidarlar. Bu sebeple çok geçmeden aynı yüzyıl içinde çeşitli bahanelerle kahvehanelerin kapatılması furyası başladı. Şeyhülislam Ebusuud Efendi, “kömürleşme derecesinde kavrulan yiyeceklerin caiz olmadığı” fetvası ile kahveyi ve kahvehaneyi meşruiyet dışı bıraktı. Padişah bu dinî fetvayı tasdik etmedi ancak, kahvehanelerin “düzeni tehdit eden bir fesat yuvasına dönüştüğü” iddiası, II. Murat’ın bu mekânları kapatma kararına yol açtı. Ta ki Şeyhülislam Bostanzade Mehmet Efendi’nin kahve çekirdeklerinin kömürleşmeden kavrulabildiği fetvası ile III. Murat’ın yeniden kahvehane açılmasına müsaade etmesine kadar…
        <p>
         İlk düzen değiştiren sosyal medya İstanbul’da ortaya çıkıp dünyaya yayıldı. Avrupa’nın birçok iktidar odağı bu sebeple uzunca bir süre kahvehaneyi ‘ecnebi işi’ olarak, ‘Türkleşmek’ veya ‘Müslümanlaşmak’ olarak görecekti. Osmanlı’da kahvehanelerin ‘fitne ocağı’ görüldüğü dönemde Papa Yedinci Klement ise kahveye “Müslüman içeceği” olduğu gerekçesiyle savaş açıp Hristiyanlara yasaklayacaktı. İngiltere Kralı II Charles da kahvehanelerde yönetime karşı asılsız haberlerin, dedikoduların yayıldığından muzdaripti ve sonunda 1675 yılında Londra’da sayısı hızla artan kahvehaneleri kapatma kararı aldı. Yasaklama gerekçesi “being dens of sedition (fitne yuvaları haline dönüşmek)” olarak ilan edildi. Yaklaşık 100 yıl sonra 1777 yılında Almanların ünlü lideri Büyük Frederik de, ‘Türk kahvesinin Alman birasının yerini almaya başladığını’ iddia ederek kahvehaneleri bir kez daha kapatmaya çalışacaktı. Ancak hiçbiri halkı, kahvehanelerden uzak tutamadı.
         <p>
          Kahvehanelerin gençleri tembelliğe sevk edip ilimden uzaklaştırdığı, uyuşturduğu iddiaları da revaçtaydı. Bennet Alan Weinberg’in Kafein Dünyası adlı kitabında anlattığına göre Oxford Üniversitesi akademisyenlerinden Anthony Wood,  1677 yılında şöyle yakınıyordu: ‘‘Neden günümüzde ciddi şeyler öğrenmeye, okumaya ve üniversiteye rağbet azaldı? Cevap: Kahvehaneler yüzünden.’’
          <p>
           Cambridge Üniversitesi tarafından yayımlanan “The Grand Concern of England Explained” adlı broşürde de, kahvehanelerin birçok parlak zekâlı genci istidatlarını körelterek mahvettiği, bilim, ticaret ve ekonomiyi olumsuz etkilediği belirtilerek tedbir alınması isteniyordu.
           <p>
            Oxford ve Cambridge üniversiteleri kahveyi yasaklamaya çalışacak ancak başarılı olamayacaklardı. Halbuki kahvehanelerde tanışan sanatçılar, bilim insanları ve öğrenciler arasındaki tartışmalar birçok yeni fikrin tohumunun atılmasına da yol açtı. Örneğin, Isaac Newton, modern bilimin temel taşlarından biri olan ‘Principia Mathematica’sını bir kahvehane tartışmasında aklına gelen fikirlerle yazacaktı.
            <p>
             Londra’daki kahvehanelere 1 penny (cent) veren herkes girebiliyordu. Kapıda 1 penny’i veren içerde istediği kadar kahve içerdi. Bu sebeple, Londra’da kahvehanelere “penny üniversitesi” dendi. Bu kahvelerde “runner” denen hizmet de verilirdi. ‘Runner’ denen kişiler ayaklı internet ağıydı. Aldıkları haberleri kahve kahve dolaşır yayardı. Kahve sahibinden bahşiş alırlardı bu hizmet için.
             <p>
              Kahvehaneler ticarette de önemli rol oynayacaktı. Örneğin, Londra’da Jonathan’s adlı bir kahvehanenin belli masalarına sadece tüccarlar oturur, mal alışverişinde bulunurdu. Londra Borsası işte bu kahvehanede doğdu. Denizcilerin, gemi kaptanlarının, gemi tüccarlarının takıldığı Edward Lloyd’un kahvehanesi ise bugün sigorta piyasalarının kalbi olan Lloyd’un doğum yeri oldu. Adam Smith, iktisat biliminin temel taşı olan “Milletlerin Zenginliği’’ kitabının çoğunu, İskoç entelektüellerin takıldığı British Coffee House adlı kahvehanede yazdı.
              <p>
               <strong>
                Luther’in sosyal ağı Avrupa’yı altüst etti
               </strong>
               <p>
                Arap Baharı’ndan ve Gezi Parkı eylemlerinden yaklaşık 500 yıl önce Martin Luther ve arkadaşlarının etrafında kurulan sosyal medya ağı da Avrupa’da birçok şeyi ‘‘daha önce görülmemiş’’ şekilde değiştirecekti. Tarihçiler ve uzmanlar uzun yıllar boyunca Reformasyon hareketinin bu kadar hızlı popülerleşmesinde yazılı medyanın mı (matbaa), sözlü medyanın mı (vaazlar) daha önemli rol oynadığını tartıştılar. İnternetin açtığı perspektiften geriye bakıldığında sosyal medya ağının çok daha etkili rol oynadığı fikri kabul görür oldu.
                <p>
                 Protestanlığın doğuşuna yol açan reform hareketinin başlangıcı olarak Martin Luther’in ‘‘Endüljansın Tesir ve Kuvvetine Dair 95 Tez’’ adlı yazısını 31 Ekim 1517 tarihinde  Wittenberg Saray Kilisesi’nin kapısına çivileyerek asması kabul ediliyor. Latince kaleme alınmasına rağmen ‘95 Tez’ önce akademik çevrelerde yankı yaptı. Aynı yılın aralık ayında Leipzig, Nuremberg ve Basel’de broşür olarak basıldı. ‘95 Tez’in Almancaya çevrilmesi etkisini daha da artırdı. Luther’in arkadaşı Friedrich Myconius daha sonra, ‘‘Bu tezlerin Almanya genelinde duyulması 15 günü bulmadı. 4 hafta içinde nerdeyse bütün Hristiyan dünyası Martin Luther’in tezlerinden haberdar olmuştu.’’ diye yazacaktı. Tezlerin bu kadar hızlı yayılması Martin Luther’e, arkadaştan arkadaşa aktarılması suretiyle bilginin daha hızlı yayıldığını ve çok daha geniş kitlelere ulaştığını öğretecekti.
                 <p>
                  Martin Luther’in ve çevresinin kullandığı tekniklerin çoğunun bugünkü bloglar, tartışma forumları ve sosyal ağlardan oluşan ekosisteme benzerliği çok dikkat çekici. Tamamen adem-i merkeziyetçi bir enformasyon ağı işliyordu. Martin Luther’in karşısında bir ‘audience (okuyucu/dinleyici kitlesi)’ yoktu, bilgiyi tüketmekten fazlasını yapan bir sosyal ağ vardı. Ve bütün bu iletişim ağında kısa broşürler kullanılıyordu. Çünkü o dönem teknolojisinde bir kitabın basımı ortalama 2 ay sürüyordu. Bir broşürün basımı ise en fazla 2 gün sürüyordu. Az bir maliyetle broşür bastırmak mümkündü. Bastıran broşürü eş dost çevresi ile paylaşıyordu. Tüccarlar, gezginler aracılığıyla başka şehirlere taşınıyor, o şehirlerdeki basımcılar, bu kopyalardan yeni baskılar yapıyordu. Yazarının etkisi ve kontrolü dışında tamamen kendiliğinden gelişen büyüyen bu ağda broşürler çok büyük baskı rakamlarına ve çok farklı coğrafyalara ulaşıyordu. Reformasyonun ilk 10 yılında 7 bine yakın broşür basıldığı tahmin ediliyor. O dönem teknolojisi için baş döndürücü bir baskı sayısı. Çok geçmeden Luther’e karşı çıkanlar da bu sosyal ağa gireceklerdi. Ancak geç kalmışlardı.
                  <p>
                   <strong>
                    Face ve Twitter abartıldı mı?
                   </strong>
                   <p>
                    Sosyal ağ sadece broşürden de beslenmiyordu. O dönemde yeni ortaya çıkan ‘news ballad (haberler veren halk türküleri)’ şarkılar da müthiş bir sosyal medya platformuna dönüşecekti. Protestanlar ve Katolikler kendi görüşlerini destekleyen hikâyeleri dinî müzik ritminde şarkılaştırıyor, bunlar köy köy şehir şehir yayılıyordu.
                    <p>
                     Luther’e karşı Papa’yı savunan din adamlarının yaş ortalaması genelde 60’ın üzerindeydi ve Latince ağır bir akademik dille meramlarını anlatıyorlardı. Luther’in görüşlerinin orman yangını gibi yayıldığı ortamda onların broşürleri ufak bir kıvılcım bile çıkaramıyordu. Ve bu karamsarlık onları kaçınılmaz tedbire yöneltti: Broşür baskısını yasaklamak. Leipzig’deki bütün matbaalara Luther’i destekleyen hiçbir broşürü basamayacakları tebliğ edildi. Ancak başka şehirlerde basılan broşürler gelmeye devam etti.
                     <p>
                      Kendiliğinden oluşan bu sosyal ağda dolaşan bilgilere bakıp ‘boş sohbetler ve uygunsuz kitaplar halkı yozlaştırıyor’ diye yakınıyordu bir Katolik din adamı. Papalığın 1520 yılındaki açıklamasında Lutheryen görüşlerin yayılması bulaşıcı bir salgın hastalığa benzetilecek ve, ‘‘Bir an önce önüne geçmezsek önce bütün Almanya coğrafyası ardından bütün milletlere bulaşacak’’ uyarısı yapılacaktı.
                      <p>
                       Modern zaman toplumları, kendilerini hep geçmiş zaman toplumlarından daha sofistike, daha tekemmül etmiş görmeye teşne olageldi. Teknolojik gelişmeler de bu ‘üstünlük’ hissini pekiştiriyor. Fakat tarihin tekerrürü bize bunun bir vehim olduğunu öğretiyor.
                       <p>
                        Fransa’da İhtilal-i Kebir (1789) öncesi bilgi paylaşım ağları konusunda çalışmalarıyla bilinen Harvard Üniversitesi tarihçisi Robert Darnton, Economist dergisinde 2011 yılında yayımlanan açıklamasında, iletişim teknolojisinde günümüzde yaşanan baş döndürücü gelişmelerin geçmişle ilgili yanlış bir kanaate neden olduğunu vurguluyor. Buna göre iletişimin bir tarihi, televizyon ve internetten önce iletişim alanında kayda değer bir yaşanmışlık olmadığı hissi çok yaygın. Oysa Twitter benzeri görülmemiş bir durum değil. Aksine oldukça eski bir geleneğin yeni araçlarla devamı. Modern dijital sosyal medya belki daha hızlı ama sosyal medya 500 yıl önce de sosyal çalkantılarda başrol oynayabiliyordu.
                        <p>
                         Bugün kahvehane ruhu bir kez daha sosyal medyada karşımıza çıkıyor. ‘‘Her kahvehanede 10 başbakan oturur’’ denir. Hepimizin sosyal medya ağlarında her şeyi bilen en az 10 ‘‘başbakan’’ arkadaşımız var. Modern sosyal medya ortamları da tıpkı kahvehaneler gibi isteyen herkesin kapıdan destursuz girmesine açık platformlar. Tıpkı kahvehaneler gibi bazen çok kıymetli zamanların boşa harcanmasına neden oluyor bazen de yepyeni fikirlerin, dostlukların, tartışmaların doğuşuna vesile oluyor. Bütün internet küresel bir kahvehane bu yönüyle.
                         <p>
                          Martin Luther’in broşürleri ile Arap Baharı’nın twitleri arasında fonksiyon olarak pek fark yok. Fransız İhtilali öncesi her yere yayılan ‘dedikodu şiirleri’ ile bugün bazı otoriter ülkelerde yaygınlaşan ‘mikrobloglar’ arasında pek fark olmadığı gibi.
                          <p>
                           Facebook ve Twitter’a aşırı anlamlar yükleyip ‘yepyeni bir durum ile karşı karşıyayız, daha önce yaşanmamış bir şeyi yaşıyoruz’ düşüncesi işte bu nedenle çok isabetli bir iddia değil.
                           <p>
                            Gökkube altında yeni bir şey yok. Kesin bilgi. Yayalım.
                           </p>
                          </p>
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=67435C78D20EBBE478328F3733CEC117?newsId=35963), [web.archive.org (arşiv bağlantısı)](http://web.archive.org/web/20130716110348/http://www.aksiyon.com.tr:80/aksiyon/newsDetail_getNewsById.action;jsessionid=67435C78D20EBBE478328F3733CEC117?newsId=35963)
