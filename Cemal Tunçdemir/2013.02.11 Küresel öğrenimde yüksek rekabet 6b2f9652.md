# Küresel öğrenimde yüksek rekabet

*Cemal Tunçdemir 2013.02.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Gittikçe artan yabancı öğrenciler, sadece gelir artışı sağlamakla kalmıyor, ev sahibi ülkeye dünyanın yetenekli beyinlerini ithal etmek gibi stratejik bir imkân da sunuyor.
  </font>
 </div>
 <div id="newsText">
  <font class="detail-text">
   <p>
    Selçuklu medeniyetinin, Nizamülmülk adına en büyüğü Bağdat’ta olmak üzere İsfahan, Nişabur, Belh, Herat, Basra, Musul, Amul’da kampüsleri bulunan ve Çin’den Mağrib’e (Kuzeybatı Afrika bölgesi) kadar geniş bir coğrafyadan, farklı dil ve kavimlerden öğrencileri, bilginleri kendine çeken Nizamiye Medreselerini kurmasından 125 yıl sonra (1190) Oxford Üniversitesi, ilk yabancı öğrencisi Frizyalı Emo’nun (Emo of Friesland) kaydını yaptı.
    <p>
     <img alt="" height="208" src="http://web.archive.org/web/20131208030717im_/http://medya.aksiyon.com.tr/aksiyon/2013/02/11/cemal-tuncdemir-kuresel-ogrenim-2.jpg">
      İkinci milenyumun başındaki üniversite manzarası ise birinci milenyum başındaki manzaradan biraz farklı. İstanbul Üniversitesi’nin kökeni olan Sahn-ı Seman medreselerinin kuruluşundan 174 yıl sonra (1636’da) kurulan Harvard Üniversitesi’nde bugün 130 ülkeden binlerce öğrenci okuyor. İstanbul Teknik Üniversitesi’nin mirasını sürdürdüğü Mühendishane-i Bahrî-i Hümâyûn’dan 88 yıl sonra kurulan Massachusetts Teknoloji Enstitüsü’nde (MIT) bugün 91 ülkeden 2060 yabancı bilim adamı akademik ve bilimsel araştırmalar yapıyor. Türkiye’nin ilk modern üniversitesi Darulfünun’dan 48 yıl sonra (1895’te) kurulan ve küresel politik elitin oluşmasında rol oynayan London School of Economics’in ise lisans öğrencilerinin yarısı ve yüksek lisans öğrencilerinin yüzde 80’i İngiltere dışından geliyor.
      <p>
       Günümüzde birçok konuda olduğu gibi yükseköğrenim alanında da köklü bir altüst oluş yaşanıyor. Yükseköğrenim için bütün dünyada tarihte görülmemiş bir talep patlaması yaşanıyor. UNESCO verilerine göre 2009 yılında dünyada yükseköğrenim gören öğrenci sayısı 165 milyonu geçti. Bu, sadece 2000’den beri 65 milyonluk artış anlamına geliyor. 2000 yılından beri yabancı bir ülkede öğrenim gören ‘uluslararası öğrenci’ sayısı, yıllık ortalama yüzde 6,6 artışla toplamda yüzde 77 oranında arttı. OECD verilerine göre, 2009 itibarı ile ‘yurtdışında’ yükseköğrenim gören öğrenci sayısı 3,7 milyonu geçmiş durumda. Bu sayı, 1980 yılı öncesinde 1 milyon bile değildi.
       <p>
        İnternet çağı öğrencileri önceki kuşaklara oranla çok daha hareketli. Yurtdışına çıkmaktan çekinmiyor. Bunun için gerekli dil ve bilgi altyapıları var ve çoğunlukla yurtdışı eğitimi almak istiyorlar. Öte yandan ülkeler arasındaki ticari, kültürel ve politik bağların gelişmesi, küresel ölçekte eğitim veren kurumlarla iletişim imkânlarının artması, seyahat masraflarının azalması gibi faktörler de bu ciddi patlamada rol oynuyor. Hakeza, işgücünün küreselleşmesi, yeteneğini uluslararası eğitimle destekleyerek küresel pazarda yer kapma arayışını da besliyor.
        <p>
         Özellikle Batı’nın ünlü eğitim kurumlarına talep her geçen gün yükseliyor. Çin ve Hindistan gibi ülkeler başta, gelişmekte olan ülkelerde her geçen yıl daha fazla aile, çocuklarını yurtdışına gönderme imkânına kavuşuyor. Ancak yüksek talep gören Batı üniversitelerinin sınırlı kapasitesi, her öğrenciyi kabul edemiyor. Bu da yurtdışında eğitim almak isteyen ve sayıları her yıl artan milyonlarca öğrenciyi yeni arayışlara itiyor.
         <p>
          Avrupa, küresel öğrenci pazarındaki payının son 5 yılda yüzde 2 azalmasına rağmen hâlâ dünyada en fazla yabancı öğrenci çeken coğrafya. Uluslararası öğrencilerin yüzde 38’i Avrupa’ya giderken yüzde 23’ü Kuzey Amerika’yı tercih ediyor. Mevcut tabloya rağmen, Latin Amerika, Karayipler, Okyanusya ve Uzakdoğu küresel öğrenci pazarındaki payları en hızlı büyüyen yerler. Ülke bazında ise en fazla yabancı öğrenciye ev sahipliği yapan ülke, uluslararası öğrencilerin yüzde 18’inin eğitim gördüğü ABD. Yani neredeyse her 5 uluslararası öğrenciden biri ABD’de okuyor. Ancak, ABD’nin 2000-2009 yılları arasında uluslararası öğrenci pastasından aldığı payın yüzde 23’ten yüzde 18’e düştüğünü not etmekte fayda var. ABD’yi, yüzde 10 ile İngiltere, yüzde 7’şer oranla da Avustralya, Almanya ve Fransa izliyor.  Kanada (yüzde 5), Japonya (yüzde 4), Rusya Federasyonu (yüzde 4) ve İspanya (yüzde 2) bu pazarın diğer büyük oyuncuları arasında. Öğrenci oranına bakıldığında ise Avustralya, İngiltere, Avusturya, İsviçre ve Yeni Zelanda, üniversitelerinde en yüksek oranda yabancı öğrenci kaydı yapan ülkeler. Bu ülkelerde yükseköğrenim gören öğrencilerin yüzde 10’u veya daha fazlasını yabancılar oluşturuyor.
          <p>
           Çin, Hindistan ve Güney Kore yurtdışına en fazla öğrenci gönderen ülkeler. Küresel ‘yabancı öğrenci’lerin yüzde 52’sini bu 3 ülke oluşturuyor. Yurtdışına eğitim için giden öğrencilerin yüzde 10’u ise Afrika kıtasından.
           <p>
            Ülkede eğitim gören yabancı öğrenci sayısındaki artışın ev sahibi ülke için çok önemli getirileri var. En başta ciddi bir ekonomik kaynak sağlıyor. Örneğin İngiltere’nin 2011 itibarı ile bir yılda yabancı öğrencilerden kazandığı gelir 39,4 milyar dolar. Ülkenin birçok ekonomik sektörünün toplam gelirinden daha büyük. Yabancı öğrenciler, sadece gelir artışına sebep olmuyor, ev sahibi ülkeye dünyanın yetenekli beyinlerini ithal etmek gibi daha önemli bir stratejik imkân da sağlıyor. Bu yönüyle uluslararası öğrenci pastasından pay kapma yarışı uluslararası zekâdan pay kapma yarışı aynı zamanda. Bunun yanı sıra, yabancı öğrenciler ev sahibi ülkede yükseköğrenimin kalitesinin artmasına ve daha donanımlı bir kuşağın yetişmesine katkı yapıyor. Ve nihayet, kendi ülkesine bile dönse ‘ikinci evi’ olarak gördüğü üniversite ülkesinin gönüllü elçisi oluyor.
            <p>
             <strong>
              Ülke tercihini neler belirliyor?
             </strong>
             <p>
              Şüphesiz en belirleyici faktör dil. Anglo-Sakson ülkeler, ABD, İngiltere, Kanada, Avustralya ve Yeni Zelanda beşlisinin küresel öğrenci pazarının neredeyse yarısına hükmetmelerinin en önemli sebebi bu. İngilizcenin küresel hâkimiyeti bu ülkeleri, uluslararası öğrenci rekabetinde avantajlı kılıyor. İngilizce eğitime ağırlık veren üçüncü ülkeler de pazar paylarını artırıyor. Batılı ülkelerin dünyanın değişik yerlerinde açtığı kolejler, onları yükseköğrenim piyasasında avantajlı konumda tuttu eskiden beri. Mesela, yurtdışı eğitimine gittiklerinde Galatasaray Lisesi mezunları Fransa’yı, Robert Kolej mezunları ABD’yi tercih etti genelde.
              <p>
               Bununla beraber, bir zamanların sömürgeci imparatorluklarının eski kolonilerinden öğrenci çekme avantajları da var. İngiltere, Pakistan ve Hindistan’dan; İspanya, Güney Amerika’dan; Rusya, eski Sovyet coğrafyasından; Fransa, Afrika’dan; Japonya, Çin’den ciddi oranda öğrenci çekmeye devam ediyor. Kitlesel göçmenlik bağları da belirleyici hakeza. Fransa’da Portekizli öğrenci sayısı, ABD’de Meksikalı öğrenci sayısı, Almanya’daki Türk öğrenci sayısının yüksekliği buna örnek.
               <p>
                Bir diğer önemli etken eğitim kalitesi. Bu kaliteyi, alınan eğitimin küresel ölçekte denkliğinin yanı sıra tesislerin durumuna kadar geniş bir yelpazede faktörler belirliyor. Örneğin, üniversitenin öğrenci nüfusundaki uluslararası çeşitlilik, okulu cazip hâle getiriyor. Öğretim kadrosunun kalitesi, çoğulculuğu ve uluslararası etkinliği de önemli.
                <p>
                 En önemli faktörlerden biri maliyet. Birçok Avrupa ülkesi, Avrupa Birliği’nin diğer ülkelerinden ya da yakın olduğu kültür ve coğrafyalardan gelen yabancı öğrencilere, ‘dâhilî öğrenci’ standartlarını uyguluyor. Örneğin Danimarka, diğer Nordik (Kuzey Avrupa) ülkeler İsveç ve İzlanda’dan gelen öğrencileri ‘yabancı öğrenci’ statüsünde değerlendirmiyor.
                 <p>
                  Türkiye’de, aralarında ABD, İngiltere, Rusya Federasyonu, Kanada gibi ülkelerin de olduğu 14 OECD (Avrupa Ekonomik İşbirliği Örgütü) ülkesi gibi, yabancı öğrencilerin yükseköğrenim ücreti, millî öğrencilerinkinden yüksek. Son yıllarda hızla küresel öğrenci pazarında yükselen Fransa, Almanya, İtalya, Japonya, Güney Kore, Meksika ve İspanya’da ise yabancı öğrenci ile yerli öğrenci arasında üniversite ücreti konusunda fark bulunmuyor.
                  <p>
                   <strong>
                    Üniversiteler de sınırları aşıyor
                   </strong>
                   <p>
                    Ülkelerin ‘göçmenlik politikası’ da küresel öğrenci pazarından aldıkları payı şekillendiren unsurlardan biri. Son yıllarda birçok gelişmiş ülke, yabancı öğrencilere geçici ya da kalıcı göçmen statüsü tanımayı kolaylaştıran yasal düzenlemeler yapıyor. Bu, hem söz konusu ülkeleri yabancı öğrenciler için daha çekici yapıyor hem de ülke ekonomisine yetenekli işgücü sağlıyor.
                    <p>
                     Bu faktörlerin yanı sıra, birçok kültürel, ekonomik, hukuksal ya da kişisel sebep sayılabilir. Örneğin, bütün dünyada büyük ilgi gören ve California Üniversitesi’nde araştırma görevlisi 4 yükseköğrenim gencinin maceralarını anlatan The Bing Bang Theory adlı televizyon komedi dizisi, birçok öğrencinin yükseköğrenim için ABD’yi tercih etmesinde rol oynuyor. Dizinin dört karakterinden birinin Hindistan’dan gelen bir öğrenci olması da tesadüf değil.
                     <p>
                      Batı’nın büyük talep gören ve küresel zekâyı bir mıknatıs gibi çeken üniversitelerinin ekonomik bütçeleri de bir başka faktör. Harvard’ın sadece 2011 yılında topladığı bağış geliri 32 milyar dolar. Türkiye’nin bütün üniversitelerinin toplam gelirinin nerdeyse iki katından fazla. Bu büyük ekonomik güç, araştırma programlarına ve burslara büyük kaynak ayrılmasına imkân veriyor. Harvard’daki her 5 öğrenciden biri burslu, buna yabancı öğrenciler dâhil.
                      <p>
                       İngiltere’de 1999 yılında dönemin başbakanı Tony Blair, daha çok yabancı öğrenciyi ülkesine çekecek bir inisiyatifi uygulamaya koyduğunda, sadece ABD ve Avustralya’yı rakip olarak görüyordu. Ancak bugün, sadece Kanada değil, İngilizce konuşmayan Almanya, Fransa ve Hollanda da bu piyasa içinde ciddi bir aktör hâline geldi. Dahası, eski müşteriler işveren hâline geliyor. Dubai, Malezya ve Singapur, hızla bölgesel eğitim merkezlerine dönüşüyor. Çin üniversiteleri bile, artık dünyanın değişik yerlerinden öğrenci çekmeye başladı.
                       <p>
                        Gerek 11 Eylül gibi politik krizler gerek Batı eğitimini kendi kültürel coğrafyasında almak isteyen kalabalık bir kuşağın varlığı gerekse sınırlı kontenjanları sebebiyle küresel pastadan payı azalan birçok Batı eğitim kurumu çare olarak, uluslararası kampüsler kurmaya yöneliyor. Nottingham Üniversitesi, 10 yıl kadar önce Malezya’da kurduğu tam kapasiteli kampüsle yurtdışına çıkan ilk İngiliz üniversitesi oldu. Hindistan gibi dışarıya fazla öğrenci gönderen ülkeler ise, yasalarını değiştirerek, yabancı üniversitelerin ülkelerinde kampüs açmasına izin veriyor. Bugün 60 Amerikan üniversitesinin 39 ülkede 83 kampüsü bulunuyor.
                        <p>
                         Nottingham Universitesi Rektör Yardımcısı David Greenaway, Economist dergisine yaptığı açıklamada, “Yükseköğrenim pazarı hızla küreselleşiyor. İngiltere, yeni çağın rekabetine katılabilecek kapasiteye sahip olduğundan emin olmalı. Bu konuda gayretlerimizi hızla artırmalıyız.” demişti.
                         <p>
                          <strong>
                           Uluslararası öğrenci piyasası
                          </strong>
                          <p>
                           Uluslararası literatürde yurtdışına eğitim amacıyla çıkan öğrencilere ‘uluslararası öğrenci (international students)’ deniyor. Vatandaşı olmadığı bir ülkede yaşayan ve burada eğitim alan öğrenci ise ‘yabancı öğrenci (foreign students)’ diye anılıyor. Yakın zamana kadar Türk yükseköğrenim kurumlarında Türk olmayanların önemli bir kısmını ‘yabancı öğrenciler’ oluşturuyordu. Türk yükseköğrenim kurumlarının, ‘uluslararası öğrenci’ piyasasında payını yükseltmek gibi ciddi bir hedef ya da çalışması bulunmuyordu. Son dönemde Türkiye’nin ‘uluslararası öğrenci’ piyasasındaki payının yükseldiğini söylemek mümkün. Ancak, bu artış küresel yükselişle kıyaslandığında hâlâ düşük seviyede. Örneğin OECD ülkelerinden, Avustralya, Kanada, Şili, Çek Cumhuriyeti, Estonya, Finlandiya, İzlanda, İtalya, Güney Kore, Hollanda, Yeni Zelanda, Norveç, Polonya, Rusya Federasyonu, Slovakya, Slovenya ve İspanya’nın her biri, uluslararası öğrenci pazarındaki paylarını 2000 yılından beri iki katına çıkardı. Belçika ve Türkiye’nin payı ise yüzde 25’ten az büyüdü. Altyapı ve mevzuat engelleri, Türkiye’nin Orta Asya, Balkanlar, Kafkasya, Ortadoğu ve Arap Baharı’ndan sonra Akdeniz havzasından öğrenci çekme potansiyelini yeterince kullanmasına imkân vermiyor.
                           <p>
                            2012 yılı itibarı ile ‘Dünyanın En İyi 200 Üniversitesi’ sıralamasında, Türkiye’den ve 1,3 milyarı aşkın Müslüman’ın yaşadığı coğrafyadan tek bir yükseköğrenim kurumu bile yok. Müslüman coğrafyasının nerdeyse tamamında, üniversiteler, ilmin kapısı olmaktan çok, hâlâ birer devlet dairesi hüviyetinde. Bu sebeple, Türkiye’de kaç yabancı öğrenci kabul edileceğine ‘devlet’ karar veriyor. Akademisyenler ‘devlet memuru’ statüsünde. Türk üniversitelerindeki en büyük kampanya ise, nihai sözü yine devletin söylediği rektör seçimleri konusunda yaşanıyor.
                            <p>
                             Nizamiye Medreselerinin kuruluşundan 1053 yıl sonra, Zaman gazetesinin Ortak Akıl toplantısında bir araya gelen üniversite mütevelli heyeti başkanları, özel girişim ve vakıf temsilcileri, akademisyenler, Türkiye’de evrensel standartlarda üniversite kurmanın, akademik çalışmalar yapmanın önündeki bürokratik ve yasal engellerden yakındı. Türk üniversite camiası, 2012 yılında, Batılı üniversitelerin 19’uncu yüzyılda sahip olduğu hak ve imkânların sağlanmasını bekliyor. Devlet, öneri ve eleştirileri not ettiğini ve inceleyeceğini söylüyor.
                            </p>
                           </p>
                          </p>
                         </p>
                        </p>
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </img>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=9445A4A8A422F0FDAF0875EC9E61C21A?newsId=34823), [web.archive.org (arşiv bağlantısı)](http://web.archive.org/web/20131208030717/http://www.aksiyon.com.tr:80/aksiyon/newsDetail_getNewsById.action;jsessionid=9445A4A8A422F0FDAF0875EC9E61C21A?newsId=34823)
