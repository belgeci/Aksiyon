# Yeni domino taşı İran mı?

*Bezen Çoşkun 2011.02.21*

<font class="agenda2NewsSpot">
 Bölgede taşlar yerinden oynadı ve geri döndürülemez bir hareket başladı. Ancak kısa vadede ne Mısır’ın İranlaşması ne de İran’da Mısır benzeri bir rejim değişikliği beklenmeli.
</font>
<font class="newsDetail">
 <p>
  <p class="MsoNormal">
   2011 yılı ile birlikte Ortadoğu ve Kuzey Afrika’nın değişik yerlerinde başlayan ve söz konusu ülkelerin hükümetlerini hedef alan ayaklanmalar, doğal olarak domino etkisi tartışmasını alevlendirdi. Ayaklanma ve gösterilerin arka arkaya gelmesi, yıllardır otoriter rejimlerle yönetilen diğer ülkelere yayılması, domino etkisi açıklamasını doğrular bir durum. Ancak büyük resme bakıldığında 2011 başından itibaren çıkan ayaklanmaların bu ülkeler için yeni olduğu söylenemez. Ayaklanmalar sonunda 30 yıllık Mübarek rejiminin devrildiği Mısır örneğini ele alırsak, 2000’lerin başından itibaren Kefaye (Yeter!) hareketi başta olmak üzere, özellikle rejimin sosyo-ekonomik politikalarına karşı, pek çok gösteri ve hareket olduğu görülür. Başlarda daha küçük çaplı ve Mübarek’in sosyo-ekonomik politikalarına karşı gelişen tepkiler, 2008’de 6 Nisan Gençlik Hareketi’nin başlattığı hareket ile politik bir boyuta da taşındı.
  </p>
  <p class="MsoNormal">
   1990’ların sonundan itibaren Mısır’da etkili olmaya başlayan, hükümetin yetersiz kalan sosyal refah politikalarına alternatifler üreterek etkinliğini artıran ve gittikçe güçlenen Müslüman sivil toplum örgütleri ile sanal âlemde organize olarak büyüyen gençlik hareketlerinin birleşerek Müslüman Kardeşler hareketini bile arka saflarda bırakması, ilginç bir gelişme. “Mısır, İranlaşır mı?” tartışmaları yapılırken; Mısır’da hareketin tabanını oluşturan grubun özelliklerini iyi analiz etmek gerekiyor. Çoğunlukla 20-30 yaş arası, Mısır’ın iyi okullarında eğitim görmüş, orta ve üst sınıf ailelere mensup bu grubun İslam ile ilişkisi, İran’da 1979 devrimini gerçekleştiren tabandan çok farklı. Bu grup, Müslüman Kardeşler’i dengeleyerek daha ılımlı bir tarz benimseyecektir.
  </p>
  <p class="MsoNormal">
   Özellikle Hüsnü Mübarek’in görevi bıraktığını açıklamasından sonra diğer Ortadoğu ülkelerinde yapılan gösteriler, bu ülkelerdeki muhaliflerin Mısır’dan ilham aldığını göstermekte. İran’daki muhaliflerle yönetim yanlıları arasında çıkan çatışmalar da Mısır’daki hareketin başarısının İran’da da gerçekleşip gerçekleşmeyeceği sorularını akla getirmekte. Öncelikle şunu belirtmekte fayda var: Bölgeyi görünmez çizgilerle ikiye ayıran Şii ve Sünni ayrımı düşünüldüğünde, Mısır’daki hareketin ideolojik olarak İran’ı etkilemesi beklenemez. Olsa olsa İranlı muhaliflere başarılı bir örnek olarak ilham kaynağı olabilir.
  </p>
  <p class="MsoNormal">
   İran’da 1979 devrimi sonrasında bastırılan muhalifler, 1990’lardan sonra soğuk savaşın sona ermesi ve değişen dünya düzeni ile paralel olarak seslerini duyurmaya başlamış, hatta belli dönemlerde yönetimde söz hakkı kazanmışlardır. Mahmut Ahmedinejat’ın başa gelmesi ile şiddetle bastırılmaya çalışılan muhalefet hareketi, her şeye rağmen kararlılığını göstererek her fırsatta yönetime karşı pozisyon aldı. İran’daki muhalefetin yıllardır göstermiş olduğu kararlılıktan dolayı Ortadoğu’daki rejim karşıtı hareketin İran’da başarıya ulaşacağı ve diğer ülkelere de ilham kaynağı olacağı düşünülürken tam tersi gerçekleşmiş, Mısır’da rejim değişikliği olmuştur.
  </p>
  <p class="MsoNormal">
   Peki, yıllardan beri İran’da kararlı ve istikrarlı bir biçimde rejime muhalefet eden gruplar neden başarıya ulaşamadı şimdiye kadar? Bu sorunun cevabı, hem muhalif grubun kendi içindeki ayrılıklarda hem de İran rejiminin Mısır rejimine kıyasla daha güçlü olmasında yatıyor. İran’daki protestoları takiben uluslararası medya ve düşünce kuruluşları tarafından yapılan yorumlarda, İran’daki muhalif hareketin kararlı olduğu ama ortak bir amaçlarının olmadığı, yaşlı lider kadrolarının İslam Cumhuriyeti’nde reform öngörürken genç muhalif kadroların sistemi tamamen değiştirmek istediklerinin altı çiziliyor. Muhalif grupların kendi içlerindeki fikir çatışması hareketin gücünü zayıflatıyor. Resmin rejim tarafına bakıldığında ise İran rejiminin Mısır’daki kadar kolay yıkılması beklenmiyor. Çünkü petrol ve doğalgaz gelirleri sayesinde halkın önemli bir kısmının ekonomik durumu iyi. Ayrıca İran’ın bölgede ABD’ye kafa tutabilen tek ülke olarak dikkat çekmesi, yönetime önemli bir kamuoyu desteği sağlıyor. Bir de İran’ın insan hakları ve demokrasi gibi konularda uluslararası aktörlerin eleştiri oklarına aldırmaması, muhalefetin protesto gösterilerini yeri geldiğinde kanlı bir biçimde bastırması, ülkedeki muhalif hareketin zayıflamasına yol açıyor.
  </p>
  <p class="MsoNormal">
   Özetlemek gerekirse, evet bölgede taşlar yerinden oynadı ve geri döndürülemez bir hareket başladı. Ancak kısa vadede ne Mısır’ın İranlaşması ne de İran’da Mısır benzeri bir rejim değişikliği beklenmeli.
  </p>
  <p class="MsoNormal">
   * Yrd. Doç. Dr.; Zirve Üniversitesi Uluslararası İlişkiler Bölümü Öğretim Üyesi
  </p>
 </p>
</font>

Kaynak: [www.aksiyon.com.tr](http://aksiyon.com.tr:80/aksiyon/haber-28730-yeni-domino-tasi-iran-mi.html), [web.archive.org (arşiv bağlantısı)](http://web.archive.org/web/20110228043607/http://aksiyon.com.tr:80/aksiyon/haber-28730-yeni-domino-tasi-iran-mi.html)
