# Tencere dibin kara...

*M. Yaşar Durukan 2001.03.17*

<div>
 <p class="spot">
  İngiltere'de ortaya çıkan şap hastalığı nedeniyle Avrupa'da  alınan olağanüstü önlemleri abartılı bulduk. Oysa Türkiye on yıl önce 'şap'a oturtuldu. Hâlâ süren şap ambargosu  hayvancılığımızı bitirdi. Kimselerin haberi bile olmadı. Ana Kraliçe'nin ayakkabılarının şap nedeniyle dezenfekte edildiğini ise duymayan kalmadı
 </p>
 <p class="metin">
 </p>
 <img border="0" src="/web/20020423063759im_/http://www.aksiyon.com.tr/2001/328/resimler/Tencere.jpg"/>
 <p class="metin">
  Adı tarihe karışmış bir hastalık olan 'şap'ın, İngiltere'de 34 yıl aradan sonra hortlaması nedeniyle alınan önlemleri hayretler içinde izledik. AB, İngiltere'ye ambargo uyguladı. Binlerce hayvan derhal imha edildi. İngiltere'de birçok belediye hayvanların geçtiği köy yollarına ve otlaklara yaya girişini yasakladı. Londra'daki milli park ile hayvanat bahçeleri kamuya kapatıldı. İngiltere ve İrlanda'daki at yarışları 1 hafta süreyle iptal edildi. Galler—İrlanda rugby maçı bile ertelendi. İngiltere'den diğer Avrupa ülkelerine giden uçaklar, yolcular VIP salonlarının kapısında bekletilen kovalardaki ilaçlı sularla dezenfekte ediliyor. Araçların lastikleri de temizleniyor. Geçenlerde at yarışı izlemeye giden Ana Kraliçe'nin (Quenn Mother) bile ayakkabıları dezenfekte edildi. Biz tüm bu önlemleri 'abartılı' bulduk. Hatta 'akılalmaz' olarak niteledik. Avrupa'daki panik havasını "Avrupa 'şap'şallaştı", "Avrupa şap'ıttı", "İngiltere şap'a oturdu' diye duyurduk.
 </p>
 <p class="metin">
  Biz on yıl önce şap'a oturtulduk
 </p>
 <p class="metin">
  İngiltere'deki şap hastalığının gazete ve televizyonlarımızda geniş yer alması Türkiye'de en çok besicileri ve canlı hayvan ihracatçılarını şaşırttı. Şap başta olmak üzere yıllardır çeşitli hastalıklarla mücadele eden Türkiye'nin bu çabası, sadece TRT Radyosu'nun verdiği "süne zararlısıyla mücadele" haberleri kadar bile yer alamadı. İşin trajikomik yanı ise, İngiltere ile 'şap'a oturdu diye hafiften dalga geçerken, bizim 10 yıl önce 'şap'a oturtulduğumuzun bilinmemesiydi.
 </p>
 <p class="metin">
  Körfez Savaşı ve ardından gelen Birleşmiş Milletler (BM) ambargosuyla birlikte Türkiye'nin Ortadoğu'ya açılan Habur Sınır Kapısı kapandığında, canlı hayvan ihracatçılarımız kendilerini bekleyen sürprizlerden habersizdi. Irak yolundan umudunu kesen Türk ihracatçılar, İslam ülkelerine yönelik canlı hayvan ihracatını güney komşumuz Suriye üzerinden yapmaya başladı. Suriye ise 'şap' başta olmak üzere çeşitli hayvan hastalıklarını bahane ederek kapılarını 11.11.1991 tarihinden itibaren Türk canlı hayvan ihracatçılarına kapattığını açıkladı. Türkiye, 1992 yılının Ocak ayı sonunda Dünya Gıda Örgütü (FAO)'ne hastalığın tamamen söndürüldüğünü bildirdi. Suriye yine de hududunu açmamakta ısrar etti. En son 20.12.1992 tarihinde, bu ülkeye giden uzman veteriner heyeti, hastalığın Türkiye'den çok Suriye'de görüldüğünü açıkladı. Suriye kararında ısrarlıydı.
 </p>
 <p class="metin">
  İhracatçı birlikleri, Suriye'nin kapılarını kapatma sebebinin şap değil rekabet olduğunu söylüyor. Suriye'nin kendi malının satılması için ambargo koyduğunu, Ortadoğu pazarını Türk ihracatçıların elinden almak isteyen ihracatçılarının isteği üzerine böyle bir karar aldığını savunuyor. Türkiye gibi canlı hayvan ihracatçısı olan Suriye'nin, bu alanda ezeli rakiplerimizden biri olduğu gözönüne alındığında ihracatçılarımıza hak vermemek elde değil. Fakat Türk yetkililerin, 1992 yılından bu yana Türkiye'de şap olmadığı yönünde en az Suriye makamları kadar ısrarcı olmamaları dikkat çekici bir durum.
 </p>
 <p class="metin">
  İşte şapın faturası
 </p>
 <p class="metin">
  Başka çaresi kalmayan ihracatçılar, Ortadoğu pazarını kaybetmemek için deniz yoluna yöneldi. Bu sefer de Suudi Arabistan Türkiye'den gelen hayvanların hastalıklı olduğunu öne sürerek gemileri geri çevirmeye başladı. Yıllar boyu binlerce hayvan telef oldu. İhracatçı firma yetkilileri, S. Arabistan hükümetinin bu tutumunu pazarı elinde bulunduran Arap ve Avustralya firmalarının oyunu olarak nitelendirdiler. Gerçekten de hastalıklı diye geri gönderilen koyunlar üzerinde yapılan incelemelerde hiçbir hastalık tesbit edilemiyordu. Türk yetkililer, hayvanlarımız konusunda —nedense— yine ısrarcı olmayınca, bir zamanlar Türkiye'den başka hiçbir ülkenin hayvanının giremediği Suudi Arabistan piyasası rakibimiz olan Avustralya ve Avrupa ülkelerine kaldı. S. Arabistan, sekiz—dokuz yıldır sürdürdüğü örtülü ambargoyu geçtiğimiz hafta resmileştirdi. AB ve Türkiye'den yaptığı canlı hayvan ithalatını deli dana ve diğer hastalıklar nedeniyle yasakladı.
 </p>
 <p class="metin">
  S. Arabistan'ın böyle bir yasaklamaya gitmesine de gerek yoktu aslında. Çünkü Türk hayvancılık sektörü on yıl önce şap'a oturtulmuştu zaten. Doğu ve Güneydoğu'da 450 ihracatçı firmadan 225'i iflas etti. 220'si de sektörden çekildi. Bugün geriye sadece 5 firma kaldı. Ortadoğu ülkelerine 1990 yılında yapılan canlı hayvan ihracatı 2 milyon baştan 100 binin altına düştü. Bu da birkaç gemi demek. Döviz girdisi 200 milyon dolardan 1.8 milyon dolara geriledi. Sadece Güneydoğu Anadolu ihracatçıları, son on yılda 2 milyar dolar civarında zarar etti. Yokolan hayvancılık sektörünü geri getirmek için kaç tane 2 milyar doları yan yana koymamız gerektiğini siz hesaplayın. AB'nin şap nedeniyle et ithalini kesmesi üzerine İngiltere'nin 3 hafta içinde 1 milyar dolar zarara uğradığı gözönüne alınırsa hiç de abartmadıklarını anlarız.
 </p>
 <p class="metin">
  Doğu'daki meralara ölüm sessizliği çökmeden önce keşke biz de İngiltere kadar "abartsaydık", "akılalmaz" önlemler alsaydık. Bizim de Başbakan'ımız, Tarım Bakanı'mız at yarışı izlemeye gittiğinde ayakkabıları dezenfekte edilseydi. Şimdi durup bir daha düşünmek gerek: Şap'a İngiltere mi oturdu, yoksa biz mi?
 </p>
 <p class="metin">
 </p>
 <p class="arabaslik">
  Güneydoğu'dan yapılan canlı hayvan ihracatı
 </p>
 <p class="metin">
  Yıllar	Milyon $
 </p>
 <p class="metin">
  1984	147
 </p>
 <p class="metin">
  1985	177
 </p>
 <p class="metin">
  1986	172
 </p>
 <p class="metin">
  1987	185
 </p>
 <p class="metin">
  1988	200
 </p>
 <p class="metin">
  1989	198
 </p>
 <p class="metin">
  1990	178
 </p>
 <p class="metin">
  1991	176
 </p>
 <p class="metin">
  1992	95
 </p>
 <p class="metin">
  1993	178
 </p>
 <p class="metin">
  1994	173
 </p>
 <p class="metin">
  1995	90
 </p>
 <p class="metin">
  1996	66
 </p>
 <p class="metin">
  1997	52
 </p>
 <p class="metin">
  1998	13.4
 </p>
 <p class="metin">
  1999 	12.4
 </p>
 <p class="metin">
  2000	1.8
 </p>
 <p class="metin">
  Kaynak: GAİB
 </p>
 <p class="metin">
 </p>
 <p class="arabaslik">
 </p>
 <br/>
 <center>
  <a class="anaorta" href="http://web.archive.org/web/20020423063759/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/328/haberler/7.htm), [web.archive.org (arşiv bağlantısı)](http://web.archive.org/web/20020423063759/http://www.aksiyon.com.tr:80/2001/328/haberler/7.htm)
