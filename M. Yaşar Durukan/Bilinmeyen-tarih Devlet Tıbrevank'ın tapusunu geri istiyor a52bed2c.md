# Devlet Tıbrevank'ın tapusunu geri istiyor

*M. Yaşar Durukan Bilinmeyen-tarih*

<div>
 <font>
  <img border="0" height="1" src="/web/20041106194142im_/http://aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20041106194142im_/http://www.aksiyon.com.tr/resim/444/34.jpg" vspace="5"/>
  </p>
 </font>
 <font class="content">
  Hazine’nin Ermeni cemaatine karşı açtığı tapu iptal davası, ‘derin’ bir boyut kazandı. 50 yıl sonra alınan kararın altında Azınlık Tali Komisyonu imzası var. Ermeniler, adını ilk kez duydukları bu komisyonun deşifre edilmesini istiyor.
 </font>
 <p>
  <font class="content">
   Cumhuriyet döneminde açılan ilk ve tek ruhban okulu olan Üsküdar’daki Surp Haç Tibrevank Lisesi, kuruluşunun 50. yıldönümünü kutlamaya hazırlanırken, devlet, yarım asır aradan sonra okulun tapusunu geri istedi. Fakat Hazine’nin açtığı tapu iptal davası, hiç beklenmedik bir boyut kazandı. Ermeni cemaatinin mahkemeye sunduğu ilk savunmasında, eski defterlerin karıştırılmasına yol açacak ‘derin’ sorular yer alıyor. Ermeniler, yıllarca kendilerini gözetlediğine inandıkları devlet içindeki gizli bir birimin yasal dayanaklarını sorgulamaya başladı.
   <br/>
   <br/>
   İlginç davanın hikayesi 1953 yılına kadar uzanıyor. Davaya konu olan Surp Haç Ermeni Lisesi Vakfı (Surp Haç Tibrevank Ruhban Okulu Vakfı), bu tarihte ruhban yetiştirmek amacıyla kuruldu. Devlet tarafından kuruluşu resmen kabul edilen okulu dönemin İstanbul Valisi ve Belediye Başkanı Fahrettin Kerim Gökay’dan, Başbakan Adnan Menderes’e, Cumhurbaşkanı Celal Bayar’a kadar birçok devlet büyüğü ziyaret etti. Lise bugüne kadar binlerce mezun verdi. Okulu idare eden vakıf yönetimleri ise cemaat mensuplarının oyuyla seçildi. Yıllarca tüm toplantılarına denetçi gönderen İçişleri Bakanlığı, vakıf defterlerini de inceletip onayladı. 1980’li yıllara kadar bu yönetimlerin yasal olduğu İçişleri Bakanlığı’nca kabul edildi. Ancak 12 Eylül sonrasında bu kurumun vakıf statüsü taşımadığı öne sürülerek yeni yönetim seçimlerine izin verilmedi. Fakat vakıf da kapatılmadı. Yeni yönetici seçilmesine izin verilmediği için okul, o günden beri mezunlarından oluşan gönüllüler tarafından yönetiliyor. Cemaat temsilcileri yasal statüsünün bir şekilde belirginleşmesi için defalarca İçişleri Bakanlığı’na başvurmuş, ama cevap alamamış. En son başvurudan sonra cevap olarak mahkeme celbi gelmiş. Cemaat temsilcileri, yıllarca yasal olduklarını onaylayan İçişleri Bakanlığı’ndan Surp Haç Ermeni Lisesi Vakfı’nın yasal statü taşımadığını öğrenmişler.
   <br/>
   <br/>
   Eskiden yasaldınız, şimdi değil
   <br/>
   <br/>
   Daha sonra Hazine adına İstanbul Muhakemat Müdürlüğü’nden Avukat Ayla Özler tarafından Üsküdar Asliye 5. Hukuk Mahkemesi’nde bir dava açılır. Dava dilekçesinde, vakfın tüzel kişiliği olmadığına dikkat çekilerek, edindiği malların da Hazine adına tescil edilmesi isteniyor. Okulun ayrıca, yetkilileri yanıltmak suretiyle bir vakıf gibi gösterilerek Ermeni vatandaşlardan vasiyet ve bağış yoluyla taşınmaz mal iktisap ettiği belirtiliyor. Dava gerekçesi, “ülke güvenliği açısından azınlık faaliyetlerinin kontrolü ile görevli” İçişleri Bakanlığı Azınlık Tali Komisyonu’nca alınan karara dayandırılıyor. Ermenilerin avukatı Diran Bakar, mahkemeye sunduğu savunmada tapuyla ilgili kayıtları ve belgeleri sunarak Hazine avukatının bu kayıtlara bakma zahmetinde bulunmasını istiyor. Tapuyla ilgili ileri sürülen iddialar, kayıtların incelenmesiyle açıklığa kavuşacak nitelikte.
   <br/>
   <br/>
   Fakat Ermeni cemaatini asıl şoka uğratan ise, dava dilekçesindeki dördüncü madde oldu. Çünkü Ermeniler, vakfın tüzel kişiliğinin olmadığına ve tüm bu davaların açılmasına karar veren “Azınlık Tali Komisyonu” adındaki bu birimi ilk kez duyuyordu. Peki neyin nesiydi bu komisyon? Azınlık Tali Komisyonu adı Lozan görüşmelerinde geçiyor. Av. Diran Bakar’ın verdiği bilgiye göre, İngiliz İmparatorluğu, Fransa, İtalya, Japonya ve Türkiye Cumhuriyeti’nin temsilcisi bulunan komisyonun amacı, Türkiye’deki azınlıkların hak ve özgürlüklerini korumaktı. Milletler Cemiyeti çöktükten sonra Azınlık Tali Komisyonu da tarihe karıştı. Ermeni cemaati, yıllar sonra aynı isimdeki komisyonla tekrar karşılaşınca hayli şaşırdılar. Onları asıl şaşırtan, komisyonun adı değil, faaliyet alanıydı. Lozan’daki komisyonla sadece bir isim benzerliği vardı. Konuyla ilgili görüştüğümüz Ermeni cemaatinin temsilcileri, azınlıklarla ilgili her konuda karar veren, varlığını bildikleri ama görünmeyen bir oluşumdan bahsediyor. Yıllarca aradıkları halde hiçbir kanunda kuruluşuyla ilgili bir şey bulamamışlar. Herkesin bildiği ama bilmezden geldiği gizli bir birimden bahsediyorlar. Ermenilere göre bu birimin adı “Azınlık Tali Komisyonu”. Resmi bir yazıda da adı ilk kez anılınca varlığı kesinleşti.
   <br/>
   <br/>
   1972’de kuruldu
   <br/>
   <br/>
   Peki devlet içinde azınlıklarla ilgili gizli çalışmalarda bulunan böyle bir birim var mıydı? Varsa bu işin aslı neydi acaba? Edindiğimiz bilgiye göre, Azınlık Tali Komisyonu, 1970’lerin başında, ASALA’nın ortaya çıkışı, Kıbrıs’ta gerginliğin tırmanması üzerine, Rum ve Ermeni vatandaşları denetlemek amacıyla kuruldu. Bu gizli komisyonda Vakıflar Genel Müdürlüğü, İçişleri Bakanlığı, Genelkurmay Başkanlığı, Dışişleri Bakanlığı ve MİT’ten yetkililer yer alıyor. Konuyla ilgili sorularımızı yönelttiğimiz, İçişleri eski bakanlarından İsmet Sezgin, milli güvenlikle ilgili birçok komisyon kurulabileceğini söylüyor. Her dönemde olduğu gibi kendi döneminde de Milli Güvenlik Siyaset Belgesi’nde yer alan birtakım gereklerin takibinin yapıldığını söylüyor. Sezgin, “Bu komisyondan haberiniz var mıydı?” şeklindeki sorumuza “Bilgim olmasaydı ben bakan olabilir miydim?” yanıtını verdi.
   <br/>
   <br/>
   Ermeni cemaati, kendilerini yıllarca gözetlediğine inandığı bu “gizli” birimle ilk kez karşı karşıya gelmiş oldu. Cemaat, adı ve bağlı olduğu bakanlık net olarak bilinen bu komisyonun varlığını sorguluyor. 1985 yılında seçilen kişilere belge verilmesini, bu komisyonun muhtemelen gizli bir kararıyla engellendiği öne sürülen savunmada şöyle deniliyor: “Hangi kanunla kurulduğu, hangi yetkilerle mücehhez olduğu bilinmeyen, kimlerden müteşekkil olduğunu bilmediğimiz bir komisyonun kararlarının hukuki bir netice doğurmaması gerekir. 1985 yılına kadar tüzel kişiliği kabul edilen bu kuruluş, aniden tüzel kişilikten yoksun kılınamaz. Her halükârda bu komisyonun kanun koyma ve düzenleyici işlemler yapma yetkisine sahip olmaması gerekir. Bu konuda gerektiğinde idari yargı yoluna başvuracağız. Bu ahvalde başvurumuzun bekletici mesele yapılmasını muhterem mahkemeden talep edeceğiz.” Eski bakan Sezgin, bu komisyonun tavsiye kararları aldığını söylüyor. Oysa Hazine’nin dava dilekçesi, komisyonun aldığı karara dayandırılıyor. Sezgin, resmi bir belgede yer aldığına göre, komisyonun gizliliğinin de olmadığını söylüyor.
   <br/>
   <br/>
   Agos Gazetesi sahibi Hırant Dink, böyle bir komisyonun varlığını hep bildiklerini söylüyor. Dink’e göre asıl sorun böyle bir kurumun varlığından ziyade o kurumun aldığı kararların niteliği. Dink, komisyonun bugüne kadar hep yanlış ve haksız kararlar aldığını ve yaşamlarında birincil derecede olumsuz rol oynadığını savunuyor. Böyle bir uygulamanın hukuk devletine yakışmadığını söyleyen Dink, “Azınlıkların devletle olan tüm bağlantısı polis üzerinden sağlanıyor. Tarih kitapları yerine milli güvenlik kitaplarında yer alıyoruz. Artık güvenlik tehdidi olarak görülmek istemiyoruz” diyor. Av. Diran Bakar ise, sorunun çözümlenmemesi halinde Lozan Antlaşması’nın azınlıkların korunmasıyla ilgili 38’den 44’e kadar olan maddelerine dayanarak, davayı Avrupa İnsan Hakları Mahkemesi’ne taşıyacaklarını söylüyor. Ermeni cemaatinin önde gelen isimleri, davanın zamanlamasına dikkat çekerek, son dönemde AB—Türkiye—Yunanistan arasında yaşanan olumlu gelişmeleri istemeyenlerin olabileceğini söylüyor.
   <br/>
   <br/>
   Başbakanlık Güvenlik İşleri Başkanlığı’nın İstanbul Valiliği’ne gönderdiği yazıyla başlayan gelişmeler, çok bilinmeyenli denkleme dönüştü. Son karar adaletin. Yetkililerin en azından, yasal olmadığı söylenen bir vakfın kapatılması için neden 50 yıl beklediklerini, Ermeni vatandaşların ise “Varlığını biliyorduk” dedikleri komisyonu sorgulamak için bugün harekete geçmelerinin sebebini açıklamaları gerekiyor.
   <br/>
  </font>
 </p>
</div>


Kaynak: [www.aksiyon.com.tr](http://aksiyon.com.tr:80/detay.php?id=2668&yorum_id=1), [web.archive.org (arşiv bağlantısı)](http://web.archive.org/web/20041106194142/http://aksiyon.com.tr:80/detay.php?id=2668&yorum_id=1)
