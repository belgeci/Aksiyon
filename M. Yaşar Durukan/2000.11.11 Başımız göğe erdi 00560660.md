# Başımız göğe erdi

*M. Yaşar Durukan 2000.11.11*

<div>
 <p class="spot">
  Tekvin Kitabı'nda anlatılan öyküye göre, cennete kadar yükselecek bir kule yapmaya kalkışan Babilliler cezalandırılır. Tanrı işçilerin dillerini, birbirlerini anlamayacakları kadar karıştırarak kulenin yapımını durdurur. Babillilerin başına gelenleri unutan ademoğulları, birkaç bin yıl sonra yine kuleler diktiler. Hiçbirinin boyu cennete ulaşamadı ama hükümranlığın sembolü haline geldi. Tepeden bakmaya başladılar. Bize de hep tepeden baktılar. Çok ağrımıza gitti... Sonunda bizim de bir kulemiz oldu. Yüzyılın başında bize tepeden bakanlar artık çoook aşağılarda kaldı. Çünkü Beylikdüzü'ndeki Endem Tower, 236 metrelik boyu ile dünyanın 12'nci, Avrupa'nın üçüncü büyüğü oldu.
 </p>
 <p class="spot">
  Bir akşamüstü çıktığımız kuleden Telecom, BT, Euromast, Latinoamerica, Olympic, Blackpool, Rialto ile taa Çin'deki Tiannia Tower'a 'yukarıdan' el sallarken CN Tower, Ostankino ile Emprie State bulutlar arasından bizi selamlıyordu.
 </p>
 <p class="metin">
 </p>
 <img border="0" src="/web/20020209200304im_/http://www.aksiyon.com.tr/2000/310/resimler/Basimiz.jpg"/>
 <p class="metin">
  Eski Ahit'e göre, Nuh Peygamber'in torunları büyük tufandan sonra Nimrod'un öncülüğünde Şinar Ülkesi'ndeki Babil'e ulaşır. Nimrod, burada 'başı göğe değen' hatta 'cennete kadar yükselecek' bir kule inşa edilmesini kararlaştırır. Ancak Tanrı kuleyi inşa etmeye kalkanları cezalandırır. İşçilerin dillerini, birbirlerini anlamayacakları kadar karıştırarak kulenin yapımını durdurur. O kule hiçbir zaman bitirilemez ve halk dünyanın dört bir yanına dağılılır.
 </p>
 <p class="metin">
  Bu olay Babilliler'e iyi bir ders olsa gerek, uzunca bir süre böyle bir çılgınlığa kalkışmadılar. Çok değil birkaç bin yıl sonra Manhattanlılar bu çılgın fikri hayata geçirdi. Babil Kulesi sayılmazsa insanlığın ilk gökdeleni olan, gözlem kulesi Latting Observatory'yi inşa ettiler. Fakat boyu cennete kadar ulaşamıyordu çünkü sadece 350 feet'ti. 1911 yılında gökdelenler kavramsal sınır olan 100'üncü katı aştı. Eyfel Kulesi'nden sonra dünyanın en ünlü kent ikonu haline gelen Emprie State, hem de Büyük Bunalım yıllarında dünyanın en yüksek kulesi olarak inşa edildi.
 </p>
 <p class="metin">
  Hükmetme duygusu insanı daha da yükseğe sürükledi. Sanki dünyanın dört bir yanına dağılan Babilliler uslanmamıştı. Berlin'den, New York'tan, Tokyo'dan, Paris'ten, Sidney'den, Seul'den, Moskova'dan... dünyanın her yerinden birbirleriyle yarış edercesine yükseldiler. Yükseldiler... Kuleler, tekelleşmenin, hükümranlığın sembolü haline geldi. Tepeden bakmaya başladılar. Çimento ve çeliğin ihtişamı, aşağıdakiler için gerçekten ürkütücüydü.
 </p>
 <p class="metin">
  Bize de hep tepeden baktılar. Ne İmparator Manuel Komnenos'un yaptırdığı Kız Kulesi, ne Cenevizliler'den kalma Galata Kulesi, ne de yorgun Beyazıt Kulesi'nin boyu onlarla boy ölçüşmeye yetmedi. Hep ağrımıza gitti yukarıdan bakılması. Yok mu bu işin bir çaresi diye düşünürken haber salındı dünyayı inşa eden Türk müteahhitlerine. Mısır'dan Moskova'ya kadar mühendislik harikalarına imzasını atan müteahhitlerimizden gelen cevap olumluydu: "Başımızı göğe erdiririz evelallah". Yetkililerin "Görkemli bir kule dikile, namımız tüm dünyaya salına" talimatı üzerine çalışmalar başladı. RTÜK'ün Bilkent Üniversitesi'ne yaptırdığı araştırma sonucunda kulenin Beylikdüzü'nde yapılması uygun bulundu.
 </p>
 <p class="metin">
  Kulenin yapımını ise TRT'nin Çamlıca, İzmit, Erzurum, Kars, Kayseri kulelerine imza atan Endem İnşaat San. ve Tic. A.Ş. üstlendi. İki yılda 173 metrelik beton kısmı göğe yükselen kule, 63 metrelik çelik anteninin takılmasıyla resmen tamamlandı.
 </p>
 <p class="metin">
  RTÜK'ün frekans tahsisinin ardından 32 televizyon kanalı ile dijital radyolar yayına başlayacak. Yayınlar Ankara — Atina arasında her yere kolaylıkla ulaşacak. Endem Tower sayesinde anten ve kule tarlalarının oluşturduğu görüntü kirliliği de son bulacak. Bugün sadece Çamlıca ve Kınalıada'da 47 kule bulunuyor.
 </p>
 <p class="metin">
  236 metre boyundaki kulenin 146'ncı metresindeki döner kısmında 280 kişilik lokanta, kafeterya ile seyir terası bulunuyor. Sadece Galata Kulesi'nde yılda ortalama 50—60 bin kişinin yemek yediği, panoramik manzara için gelenlerin sayısının yılda 200 bin kişiyi aştığı düşünülürse mega kule, iyi bir kazanç kapısı olacak.
 </p>
 <p class="metin">
  Kulenin hemen yanındaki piramit binada ise televizyon kanalları için ofis, stüdyo, iş ve alışveriş merkezleri yeralıyor. Kuleyle piramit arasında kalan alanda 2 bin 200 kişilik konser alanı ve 450 araçlık otopark bulunuyor.
 </p>
 <p class="metin">
  Kuleyle ilgili bilgileri aldıktan sonra, yükseklik korkumuzu da yenerek yukarıya çıkıyoruz. Yerden 146'ncı metreye kadar sisle kaplı kule sanki bulutların üstündeydi. İstanbul kanatlarımızın altındaydı adeta. Hezarfen Ahmed Çelebi misali kendimizi bırakıvermek istiyoruz Marmara Adaları'na doğru. İşçiler, "Açıkhavada Uludağ bile görünüyor" diyor.
 </p>
 <p class="metin">
  Biraz daha dikkatli baktığımızda, bize yüzyılın başında tepeden bakanların artık çoook aşağılarda kaldığını farkediyoruz. Canberra'daki Telecom Tower, Londra'daki BT Tower, Rotherdam'daki Euromast, Mexico'daki Latinoamerica Tower, Montreal'daki Olympic Tower, Blackpool'daki Blackpool Tower, Melbourne'deki Rialto Tower ile Çin'deki Tiannia Tower'a 'yukarıdan' el salladık.
 </p>
 <p class="metin">
  Diğer yandan Toronto'daki dünyanın en yüksek kulesi CN Tower, Moskova'daki Ostankino Kulesi ile New York'tan Emprie State "Aramıza hoşgeldin" dercesine selamlıyordu Endem Tower'ı.
 </p>
 <p class="metin">
  100 yıllık hasretimizi giderdikten sonra dünyanın 12'nci, Avrupa'nın 3'üncü, Türkiye'nin en büyük kulesinden iniyoruz gururla. Artık bizim de başımız göğe ermişti çünkü. Bu eşsiz manzarayı seyretmek ve tarifsiz duyguları yaşamak için ilk fırsatta Endem Tower'a çıkmanızı öneririz.
 </p>
 <br/>
 <center>
  <a class="anaorta" href="http://web.archive.org/web/20020209200304/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/310/gezi/1.htm), [web.archive.org (arşiv bağlantısı)](http://web.archive.org/web/20020209200304/http://www.aksiyon.com.tr:80/2000/310/gezi/1.htm)
