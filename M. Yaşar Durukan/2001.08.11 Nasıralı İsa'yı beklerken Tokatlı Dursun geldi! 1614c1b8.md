# Nasıralı İsa’yı beklerken, Tokatlı Dursun geldi!

*M. Yaşar Durukan 2001.08.11*

<div>
 <p class="spot">
  Adı Peter Bladen. İkinci Dünya Savaşı gazisi, şair, yazar. Hayatı boyunca domuz eti yememiş, alkol ve sigarayı ağzına almamış. Hiç evlenmemiş. Hiç ölmeyecekmiş gibi çalışan ama yarın Hz. İsa gelecekmiş gibi ahirete hazırlanan dini bütün bir Avustralyalı Hıristiyan.
 </p>
 <p class="metin">
 </p>
 <p class="metin">
  Adı Peter Bladen. İkinci Dünya Savaşı gazisi, şair, yazar. Hayatı boyunca domuz eti yememiş, alkol ve sigarayı ağzına almamış. Hiç evlenmemiş. Hiç ölmeyecekmiş gibi çalışan ama yarın Hz. İsa gelecekmiş gibi ahirete hazırlanan dini bütün bir Avustralyalı Hıristiyan.
 </p>
 <p class="metin">
  Barselona'da 12 Temmuz 1976'da saat 05:00'te bir Türk'le tanıştı ve hayatı değişti. Uşaklı Lütfi Öge isimli bu Türk'ten İslamiyet'i öğrendi. 1983 yılında Melbourne'daki Türk konsolosluğuna giderek Müslüman oldu. Burada Yusuf adını aldı. "O benim oğlum, çocukları da torunum" dediği Öge ailesinin Avustralya'ya gitmesi için yardımcı oldu. Öge ailesi, Avustralya'ya yerleşerek yaşamaya başlar.
 </p>
 <p class="arabaslik">
  İlk Türk kazığı!
 </p>
 <p class="metin">
  Mr. Bladen ise, Türkiye'ye gelir. Sokaktaki insanımıza âşık olur ve burada yaşamaya karar verir. İstanbul Maltepe'de çok sevdiği bir sokakta ev sahibi olmak ister. Önceden tanıştığı dini bütün bir aileden yardımcı olmalarını rica eder. Ordulu temiz bir ailenin biri öğretmen diğeri Taksim Meydanı'ndaki ünlü bir otelde şef olan oğulları Mr. Bladen'in yardımına koşar (!). Bladen, üç katlı bir ev beğenilir ve o zamanın parasıyla 8 milyon lirayı (bugünün 22 bin doları) teslim eder. Ancak sıra tapuyu almaya geldiğinde işin rengi ortaya çıkar. Tapuda Mr. Bladen'in adı yoktur. Dolandırıldığını anlayan Bladen itiraz eder. Bunun üzerine iyiliksever (!) insanlar bir notere giderek, Mr. Bladen'e aldıkları parayı 10 yılda geri ödeyeceklerini gösteren bir belge imzalarlar. Hem de Türk Lirası olarak... Üstelik bu belgeye sekiz yerine dört milyon yazdırırlar.
 </p>
 <p class="metin">
  Garip Avusturyalı'ya evde yaşayabileceği söylenir ama terk edip gitmesi için de tacizler başlar. Bunun için emniyetteki tanıdıklarını da kullanırlar. Müslüman Yusuf, tam bir hapis hayatı yaşamaya başlar. Kimselerle görüşmesine izin verilmez. Bu sırada Kardeşler isimli hayat hikayesini anlattığı kitabın yarısına geldiğinde ağır hastalanır. Üzüntüsünden kahrolan Yusuf, 12 Mayıs 1987 gecesi öleceğini zanneder. Aynı gece kahverengi bir el kendisine bir meyve ikram eder ve bir ses bu meyveyi yemesini ister. Yusuf, meyveyi yer ve o esrarengiz gecenin sabahında sağlıklı bir şekilde uyanır.
 </p>
 <p class="metin">
  Ancak Yusuf'un o evdeki çileli hayatı değişmez. Beş vakit namaz kılan iyiliksever (!) oğulların annesi Yusuf'a yapılanlara çok üzülür. Bir gözü kör olur, bir eli de felç. Zavallı kadın "Bu ev şeytan dolu" diyerek evi terk eder.
 </p>
 <p class="metin">
  Hızır Aleyhisselam'ın kendisine sürekli yardımcı olduğuna inanan Yusuf, yine sıkıntılı bir gece ilginç bir rüya görür. Koca İstanbul'da beş parasız kalan Yusuf rüyasında ertesi gün iyi bir insanla karşılaşacağını görür. Başına gelecek iyi veya kötü olayları önceden hep rüyasında görebilen Yusuf bu rüyaya inanır. Ertesi gün gerçekten kader Yusuf'la o iyi insanın yollarını Maltepe'de bir camide kesiştirir. Yusuf, tek kelime İngilizce bilmeyen gemi işçisi olan Tokatlı Dursun ile hemen dost olur. Dursun Oğlakçı isimli genç, Yusuf'un başına gelenleri öğrenince kitaplarını da alarak onu doğru Tokat'ın Üçgöl köyüne götürür. Bu katıksız aile Mr. Bladen'e kapılarını sonuna kadar açar. Dursun ve ailesi, ona çok iyi bakar. Aileden biri olarak kabul eder. Bu temiz insanların davranışından çok etkilenen Bladen, ölene kadar burada yaşamaya karar verir. Bladen artık köyün Yusuf Dede'sidir.
 </p>
 <p class="arabaslik">
  Tokatlı Peter!
 </p>
 <p class="metin">
  Yusuf Dede, gerçek İslam'ı 10 yıl yaşadığı bu küçük köyde hiç dilini bilmediği insanlardan öğrenmiş. Saf Anadolu insanını burada tanımış.  Fakat ev olayında Yusuf Dede'yi kazıklayan insanlar onu burada da bulmuşlar. Bu sefer de Yusuf Dede'nin tarihi eser kaçakçısı olduğunu, yanındaki eski paraları da Tokat Müzesi'nden çaldığını iddia etmişler. Sözkonusu kişilerin emniyetteki tanıdıkları sayesinde Yusuf Dede gözaltına alınır. Tokat'a girişi yasaklanır. Sürgün hayatı yaşayan Yusuf Dede, Amasya'ya gider. Tokatlı Dursun onu yine yalnız bırakmaz ve birlikte giderler. İki yıl süren gözetim süresinden sonra eski paraların hiçbir değerinin olmadığı anlaşılır ve Yusuf Dede beraat eder. Ancak yine de tacizler devam eder. Emniyetteki malum kişiler yurtdışına çık baskısı yaparlar. Yusuf Dede çaresiz ülkeyi terk eder.
 </p>
 <p class="metin">
  Yusuf Dede, tüm bu olanlara rağmen hâlâ iyi şeyler düşünebiliyor. "Herkesten nefret ederek Allah'a yaklaşamazsınız" diyen Yusuf Dede, Türkiye'ye İslamî bir hayat yaşamak için geldiğini, yaşadıklarının da bir imtihan olduğunu söylüyor. "Nereye gidersen git Türkiye'de sana rahat yok!" diye tehdit eden Maltepe'deki insanlar için de kötü düşünmüyor. Aksine onlar için üzülüyor.
 </p>
 <p class="metin">
  Evini ve parasını kaybeden Yusuf Dede, Şeyh Nazım Kıbrizi'ye ulaşır ve durumunu anlatır. Kıbrizi'nin cemaati sayesinde Yusuf Dede, Londra'da ve Kıbrıs'ta yaşar. Aynı cemaatin Michigan'daki dergahında çalışır. Sonra Nakşibendilerle tanışır. İslâmî bilgilerinin çoğunu bu cemaatte öğrenir. Fethullah Gülen âşığı olan Yusuf Dede, onunla yıllar önce New York'ta, cami çıkışında karşılaşmış. Yusuf Dede'yi hem kitaplarından dolayı hem de kimliğinden dolayı dünyanın dörtbir yanındaki Türk cemaatler tanıyor. Her kıtadan dostları var. Yenilikçiler'in lideri Recep Tayyip Erdoğan'ı bile tanıyor. New York'ta karşılaşmışlar.
 </p>
 <p class="metin">
  Yusuf Dede, yurt içi ve yurt dışındaki cemaatlerin yanı sıra Türkiye'yi de çok iyi tanıyor. Gezmediği yer kalmamış. Türkiye ve tarihi hakkında bir kitabı var. Mimar Sinan isimli bir piyesi var. Eserin bir kopyası Mimar Sinan Üniversitesi'nde, diğeri ise Avustralya Milli Kütüphanesi'nde. Nasrettin Hoca ile ilgili de bir müzikal komedi yazmış. Rize'den çok dostu var. Çanakkale'de 18 ay yaşamış. En büyük ideali, Çanakkale Savaşı'nda şehit olan Türk ve Anzak askerlerin anısına Türk—Anzak ibadethanesi yaptırmak. Ancak buna ömrü yetmeyecek. Çünkü Yusuf Dede, pankreas kanseri. Avustralya Gazi Hastanesi'nde tedavi gören Yusuf Dede'ye doktorlar 6 ay ile bir yıl arasında ömür biçmişler.
 </p>
 <p class="metin">
  79 yaşındaki Yusuf Dede'nin hikayesi elbette bu kadar değil ama uçağı kalkana kadar ancak bunları konuşabildik. Türkiye'yi o kadar seviyor ki, İstanbul'da yanında kaldığı aile hastalığın tüm görünen belirtilerinin kaybolduğunu söylüyor. Yusuf Dede'yi, tedavi görmek üzere Avustralya'ya uğurladık. Ama o kısmet olursa yeniden dönmek istiyor. Çünkü onun son isteği Üçgöl Köyü'nde menemen yiyebilmek ve burada ölmek...
 </p>
 <p class="arabaslik">
  O da Yenilikçi!
 </p>
 <p class="metin">
  Yusuf Peter Louis Bladen Avustralyalı bir şair. Batı Avustralya'da yer alan Perth'de, 28 Ağustos 1922'de doğdu. İkinci Dünya Savaşı'nda Deniz Kuvvetleri'nde görevliydi. "Newington'un en yaşlı kadını" uzun şiir dalında ulusal ödül kazanmış. Diğer 5 kitabı ise Peter Bladen adıyla değişik zamanlarda yayınlanmış. Kıtalar arası ilk ziyaretini 1976 yılında yapmış. " Millefleurs"( binlerce çiceğin özü ) kitabındaki şiirlerin çoğu emekliliğinden sonra ağırlığını Türkiye olmak üzere Kuzey Kıbrıs, İngiltere, Amerika ve Almanya'da yazdığı şiirlerden oluşuyor.
 </p>
 <p class="metin">
  Bladen'in Yenilikçiler'in lideri R. Tayyip Erdoğan için yazdığı bir şiiri var. Şiirinde onun kalbinin cezaevinde değil, bir türbede olduğunu, onun sayesinde cezaevinin parmaklıklarına bahar geldiğini anlatıyor.
 </p>
 <br/>
 <center>
  <a class="anaorta" href="http://web.archive.org/web/20020225105333/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/349/haberler/5.htm), [web.archive.org (arşiv bağlantısı)](http://web.archive.org/web/20020225105333/http://www.aksiyon.com.tr:80/2001/349/haberler/5.htm)
