# Siz adamı "gen"inden mi tanırsınız, gözünden mi?

*M. Yaşar Durukan 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Genetik bilimi bugün öyle bir noktaya geldi ki, sokakta yürüyen bir adamın 'gen'inden katil mi, işe alınacak elemanın hırsız mı olduğunu, sağlık sigortası yapılacak müşterinin gelecekte ölümcül hastalığa mı yakalanacağını önceden öğrenmek mümkün.
  </font>
 </div>
 <div id="newsText">
  <font class="detail-text">
   Peki bundan yüzyıllar öncesinde durum nasıldı acaba? Mesela imparatorlukta önemli bir göreve atanacak askerin savaşta ihanet edip etmeyeceği ya da gerçek suçlunun kim olduğu nasıl anlaşılabilirdi? O zamanlar teknoloji bugünkü kadar ilerlemediği için adamı geninden değil ama gözünden tanıyorlardı. Nasıl mı? Tabii ki 'fizyonomi' sayesinde. İnsanın dış görünüşünden, özellikle de gözler, kulaklar, eller vs. gibi organlarından karakteri okunuyordu. Bu ilginç sanat eski Mısır, eski Yunan, İran, Roma, Hint gibi ülkelerde çok yaygın olarak kullanılıyordu. Ünlü Yunan hekimleri, hastalarının teşhis ve tedavisinde bu sanattan yararlanmış. Platon ile öğrencisi Aristoteles ve Romalı hekim Claudius Galenus bu dalda hayli ilerlemişler. Özellikle bu bilim İran İmparatorluğu'nda çok gözde olmuş. İslam dünyası da bundan uzak kalmamış tabii ki. Kıyafet (vücut) ilmi üzerine eser yazan ilk müslümanın İmamı Şafi olduğu sanılıyor. Daha sonra bu alanda sayısız eserler verilmiş.
   <br/>
   <br/>
   Sezgilere dayanan öğretilmesi zor bu sanat Osmanlı'da çocukların nesebinin araştırılması, devlet politikası, saraylıların istihdamı, köle ve cariye edinme, hastalıkların seyrinin araştırılması alanlarında kullanıldı. Hatta Abdülhamit, istibdat döneminde siyasi olaylara karışanların davalarından önce teşhis için sanıkların fotoğraflarını incelermiş.
   <br/>
   <br/>
   Tarihin bazı dönemlerinde de oldukça kötü amaçlar için kullanılmış bu sanat. Mesela başta Hitler olmak üzere ırkçılık hareketlerinin adeta el kitabı haline gelmiş bu alanda yazılan kitaplar. Türkiye'de de Mimar Sinan'ın mezarı açılarak kafatası bile incelenmiş. Bu alandaki çalışmalar bir dönem o kadar abartılmış ki, bir insanın kaşı ile gözü arasındaki mesafeden katil olup olamayacağı hesaplanmaya çalışılmış.
   <br/>
   <br/>
   Yüzyıllar öncesinden bu yana üzerinde uğraşılmasına rağmen vücudun yapısı ile insan karakteri arasında kesin ilişkilerin varlığı ortaya konamasa da güç yaşam koşulları ve bedensel ve zihinsel uğraşlar sonucu elde edilen alışkanlıkların, insanın bedeninde silinmez izler bıraktığı tartışılmayacak bir gerçek. Bugün bilim insan karakterinin oluşumunda soya çekimin mi yoksa insanın yetiştiği ortamın mı etkili olduğu sorusuna net bir cevap bulamadığı için bu sanatın pratik hayatta gerçekten ne kadar isabetli sonuçlar verdiği bilinmiyor.
   <br/>
   <br/>
   Bilimsel araştırmalar hangi sonuca varacak bilinmez ama halk arasında bu sanatın çoğu zaman insan ilişkilerini belirlemede etkili olduğu bir gerçek. Anlaşılan o ki, eski Mısır'dan günümüze kadar kullanılagelen kıyafet ilmi, gen teknolojisi yeterince yaygınlaşana kadar insanlar üzerindeki etkisini sürdürecek.
   <br/>
   <br/>
   Adamı gözünden tanıma teknikleri
   <br/>
   <br/>
   İşte meraklısına Seyyid Lokman Çelebi'nin ünlü Kıyafetnamesi'nden insan organlarının özellikleri ve anlamları ya da adamı gözünden tanıma teknikleri:
   <br/>
   <br/>
   Yüz çizgileri: Etli ve geniş bir yüz danişment ve bilge bir kimseye ait. Asık ve çiçek bozuğu bir yüz kötülük, boyu eninden fazla surat hainliktir.
   <br/>
   <br/>
   Ten: Pembe ve beyaz bir ten öfke ve gazaptır. Esmer sarışına daima üstün olur ve gözleri herkesten iyi görür.
   <br/>
   <br/>
   Gözler: Yaşla dolu gök gözlüler, fasık ve nadan; sarımtırak açık mavi gözler kıskançlık ve kötülük; gözbebeklerindeki kırmızı lekeler kıskançlık, şer ve hasisliktir. Küçük gözler ahmaklık, kötülük ve şehvettir. Bu kimseler şom ağızlı olurlar. Koyu siyah gözlüler kötü yürekli; normal büyüklükteki gözlüler akıllı ve zeki; gözbebeği koyu, göz akı sarımtırak olanlar ise kana susamış karakterde olurlar. Gözü çekikler mal düşkünü ve uzun ömürlü; yuvarlak gözlü kişiler daima budala olur ve yardıma muhtaçtırlar. Gözkapaklarındaki ben ikiyüzlülüktür; kirpikleri birbirine yapışık olanlar yalancı ve korkaktır.
   <br/>
   <br/>
   Kaşlar: Kalın kaşlar derin acı, bozuk söz, kötülük ve şerdir. Kaşları kısa olanlar sadık; kaşının ucu kulak tozundan yukarı çıkan kişi idraksiz, fikirsiz, pis biridir. Orta karar kaşları olanlar düşünceli ve dindar; kara kalın kaşların ucu hilal biçiminde olanlar ortası da yay gibi ise, davranışlarında ılımlı olup işlerinde şanslı olur.
   <br/>
   <br/>
   Saç ve kıl: Kalın kıl kahramanlık ve cesaret; yumuşak ve seyrek saç korkaklık, basiretsizlik ve ağır kavrayış; sarı saç iyi huy; siyah saç güven ve adalet timsalidir. Koyu siyah saç namusluluk ve dürüstlük; kıvırcık saç iyiye delalet eder. Karındaki kıllar kötü niyet ve vahşet, sırttaki tüyler ise şehvettir.
   <br/>
   <br/>
   Baş: Küçük kafa kötü huya işarettir. Bu gibi kimselere yılan başlı denir. Dolandırıcı, hilekar olup, çabuk hiddete kapılırlar. Küçük başına rağmen orantılı bir vücuda sahip olanlar ise iyi huyludur.
   <br/>
   <br/>
   Alın: Alnı çökük olan kimse kötü, alçak, cimri ve zavallıdır. Çok geniş alınlı kimseler kavgacı ve cahil, aynı zamanda kendine hakim ve olgun kişilerdir. Beyinleri iyi gelişmiştir. Çok dar alınlılar kaprisli ve tedbirsiz olur.
   <br/>
   <br/>
   Kulaklar: Çok uzun kulaklar eşeğin kayıtsızlığının ve iyi bir hafızanın belirtisidir. Küçük kulaklılar hırsız olur. Etli çıkık damarlı kulaklılar ele avuca sığmaz karakterdedir. Sıkı kulaklar iyilik, namus ve bilgeliktir.
   <br/>
   <br/>
   Burun: Hafif eğri burunlu kişiler ağır başlı ve edeplidir. Burun delikleri fazla açık olanlar şanslı; aynı zamanda gazaplıdır. Burun deliklerindeki kılların sıklığı öfke, kıskançlık bazen de sadakat anlamına gelir. Yassı, kalın ve kısa burun iyi huy, aynı zamanda kayıtsızlık, şehvet ve samimiyetsizliktir. İnce burnu olanlar ise olgun ve soyludur.
   <br/>
   <br/>
   Ağız ve dudaklar: Hafif açık duran ağız cesaret, dar bir ağız kötü huyun belirtisi. Kıpkırmızı sarkık dudaklar dengeli bir karakteri gösterir; devenin ya da eşeğinki gibi sarkık dudaklar, cehalet ve zeka kıtlığıdır. Siyah dudaklar melankoli; içe bükük sarkık dudaklar, dişlek bir ağız sağlamlık ifadesidir. Normal kırmızılıkta dudakları olanların kararı kesin ve mantıklı olur.
   <br/>
   <br/>
   Dişler: Azı dişlerin yüksek olması kötü huy ve canilik; seyrek dişler geri zekalılık; küçük ve çarpık dişler dolandırıcılık ve sahtekârlık anlamına gelir. Normal dişler ise namuslularda bulunur.
   <br/>
   <br/>
   Ses: Gürleyen bir ses cesaret ve kahramanlık; ince ses korkaklık, zayıflık ve kadınsılık belirtisi. Boğuk ve güçlü sesli kadınlar hemcinslerinden daha cesur ve kahraman olur. Cezbedici bir sesle konuşan sağlam karakterlidir. Uzun soluklular şarkı söyler, ancak kıskanç olur, kötü huyludur. Ağır sesli kişiler şehvet düşkünü iken, çirkin seslilerin beyinleri zayıf olur. Kısık, boğuk ses ukalâlarda görülür. Cırtlak sesliler kötü huylu ve hiddetli olur.
   <br/>
   <br/>
   Gülümseme: Patlar gibi kahkaha atmak ayıptır, gevezeliktir. Uzun ve bitmek bilmez bir gülüşün izlediği bir öksürük yürek sertliği ve kötülüktür. Daima güleryüzlü görünen kimseler, yumuşak huylu, seyrek gülümseyenler başkalarının yaptıklarını beğenmeyenler, onlarla çatışanlar kötü huylu kişilerdir.
   <br/>
   <br/>
   Sakal: Seyrek sakal ve sakalsızlık basiret, anlayış, iyi niyet ve şefkattir. Uzun sakal zeka kıtlığı, idrak güçsüzlüğü, üzüntü ve kötülüktür. Normal bir sakal basiret ve saygınlıktır.
   <br/>
   <br/>
   Çene: Uzun çene budalalık; yuvarlak çene gurur; ince çene zeka kıtlığı; normal biçimli çene dengeli bir huyu ve ince zekayı gösterir.
   <br/>
   <br/>
   Boy pos: Çok uzun boylu kimseler arasında zekisine rastlanmaz. Kısa boylu kişiler pek zeki, orta boylular sevimli bir karakter sahibidir.
   <br/>
   <br/>
   El ve parmaklar: Yumuşak ve etli yumuk el tedbir ve basiret, kısa eller budalalıktır. Etli el şehvet düşkünlüğü, uzun parmaklar zeka, şehvet belirtisi, kısa parmaklar zeka kıtlığıdır. Kırmızı tırnaklılar sağlam yapılı olup, karşı cinse karşı dinmek bilmez tutku besler. Beyaz tırnaklar zayıf yaratılışın belirtisi. Bozuk renkli tırnaklar hastalık ve kötülüğe eğimlilik belirtisi; uzun tırnaklar ince bir ruhu, duygululuk ve yüksek mevkilere çıkma tutkusunu gösterir.
   <br/>
   <br/>
   Ayaklar: Etli ve tombul ayaklar kötü düşünce; iyi orantılı ayaklar zeka belirtisi; narin ayaklar gevezelik ve şehvet düşkünlüğüdür. Büyük ayaklı olmak dinsizlik ve günahkârlık; kalın ayaklar cesarettir. Bitişik ayak parmakları olanlar namerttir. Ayak parmakları bükük olanlar utanmaz ve ahlaksız; uzun ve düz parmaklılar şehvet düşkünü; küçük ayaklılar zavallı olur.
   <br/>
   <br/>
   e-mail: mydurukan@yahoo.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=8C8ABF1CAB557BC2DF83153F048A8BC6?newsId=5866), [web.archive.org (arşiv bağlantısı)](http://web.archive.org/web/20140413011932/http://www.aksiyon.com.tr:80/aksiyon/newsDetail_getNewsById.action;jsessionid=8C8ABF1CAB557BC2DF83153F048A8BC6?newsId=5866)
