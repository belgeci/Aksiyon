# Fifi'nin de bir dikili taşı olacak

*M. Yaşar Durukan 2000.01.08*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Çok yakında gazetelerin ölüm ilanları sayfalarında "Can dostumuz Fifi'yi elim bir trafik kazasında kaybettik.
  </font>
 </div>
 <div id="newsText">
  <font class="detail-text">
   Biricik kızımızı Moda'daki evimizde düzenleyeceğimiz törenden sonra ebedi istirahatgahına defnedeceğiz" şeklinde taziyeler görürseniz artık şaşırmayın. Çünkü bizim de bir hayvan mezarlığımız var.
   <br/>
   <br/>
   Belki çoğumuzun ünlü Pet Sematary filminden hatırladığımız, hayvanseverlerin ise en büyük hayallerinden birisi olan hayvan mezarlığı resmen kuruldu. Türkiye'de ilk ve tek olma özelliğini taşıyan mezarlık Tuzla'da Aydınlı mevkiinde açıldı. 10 dönüm alanda kurulan ve etrafı tel örgülerle çevrilen hayvan mezarlığı, 10 bin yıllık dostlarımız köpekler başta olmak üzere kedi, kuş, at, eşek gibi bütün evcil hayvanların ebedi istirahatgahı olacak. Hayvan türlerine göre bölümlere ayrılacak olan mezarlıkta, kuduz gibi tehlikeli hastalıklardan ölen hayvanlar ile sahibi olmayan hayvanların gömüleceği bir "kimsesizler" bölümü de olacak. Buraya, sokaklarda kendi eceliyle ya da bir trafik kazası sonucu ölen hayvanlar defnedilecek. Artık yollarda ezilerek ölen hayvanların oluşturduğu kötü manzaralar da ortadan kalkacak.
   <br/>
   <br/>
   Mezarlar parayla
   <br/>
   <br/>
   İnsan mezarlıklarındaki prosedürler hayvan mezarlığı için de geçerli olacak. Örneğin vatandaşın ölen hayvanını mezarlığa gömebilmesi için İstanbul Büyükşehir Belediyesi'nden mezar yeri satın alması gerekiyor. Tarifeler önümüzdeki günlerde encümen kararıyla belirlenecek. İsteyen hayvanseverler, hayvanlarını gömdükleri yere bir mezar taşı dikip isterlerse ölüm yıldönümlerinde tören bile düzenleyebilecek. Hayvanını gömmeyip küllerini almak isteyen vatandaşların bu dilekleri de dünyanın diğer ülkelerindeki gibi yerine getirilecek. Bunun için Büyükşehir Belediyesi'nin İstanbul Valiliği'nin teklifiyle Eminönü'nde ortaklaşa kuracakları rehabilitasyon merkezindeki yakma fırınları kullanılacak. Yakılan hayvanların külleri bir kavanoza doldurulup sahiplerine teslim edilecek.
   <br/>
   <br/>
   Peki hayvanları koruma derneklerini bile şaşırtan bu gelişme nasıl oldu? Bunu projeyi yürüten Büyükşehir Belediye Başkanı Gürtuna'nın danışmanı Mahmut Kuş'a sorduk. Kuş, ilk başta böyle birşey düşünmediklerini itirfaf ederek başlıyor söze. Kendilerinin burayı sokaklarda çeşitli nedenlerle ölen hayvanların insan sağlığını tehdit etmemesi için gömüleceği bir 'gömü alanı' olarak planladıklarını belirterek "Ancak kamuoyunda da talep olduğunu görünce burayı hayvanseverlerin hizmetine açmaya karar verdik" diyor. Kuş bilgi verirken yönetimde bulunan siyasi partinin görüşlerinden dolayı olsa gerek bu alana ısrarla hayvan mezarlığı dememeye çalışıyor. Fakat diğer taraftan kendisinin de küçükken çok sevdiği bir kedisi olduğunu, öldüğünde gömecek yer bulamadıkları için bahçelerine gömmek zorunda kaldıklarını anlatarak bu hizmetin önemini vurgulamaya çalışıyor. Gerçekten birçok hayvansever, yalnızlıklarını paylaştıkları dört ayaklı dostlarını kaybettiklerinde evlerinin bahçesine, parklara ya da gece gizli gizli ormana gömüyorlar.
   <br/>
   <br/>
   Acaba hayvanseverler ne düşünüyor? Doğurusunu söylemek gerekirse, böyle bir hizmetin hele hele yönetimde Fazilet Partisi'nden bir başkanın bulunduğu bir dönemde gelmesi onları oldukça şaşırtmış. Hatta inanmıyor, şüpheyle bakıyorlar. Türkiye Hayvanları Koruma Derneği Başkanı Birgül Rona, belediyenin İstanbul'daki köpekleri toplama kampanyasını hatırlatarak, bu kadar köpeğe bakmanın mümkün olmadığını belirterek, bunların büyük bir bölümünün öldürüleceğinden şüphe ediyor. Öldürülen hayvanların da buralara gömüleceği, hayvan mezarlığı diye açılan yerin toplu mezarlara dönüşebileceği endişesini taşıyor. Böyle bir hizmetin gerçekten çok iyi bir şey olduğunu vurgulayan Rona, "Eğer insanların oraya gitmesine, hayvanlarını gömmesine izin verirlerse o zaman hakikaten şüpheli bir durum yok diye düşünebiliriz" diyor. Aslında birçok belediyenin hayvan katliamı yaptığı İstanbul'da hayvanseverlerin bu endişesi de pek yersiz değil. Anlaşılan mezarlığa ilk gömü yapılana kadar bu endişeler sürecek.
   <br/>
   <br/>
   Din ne diyor?
   <br/>
   <br/>
   Belediye bünyesindeki birçok Faziletli yöneticide şaşkınlığa neden olan hayvan mezarlığı acaba dinen caiz mi? İstanbul Üniversitesi İlahiyat Fakültesi'nden Doç. Dr. Abdülaziz Bayındır, insanların insanlıklarına hürmeten  ölüsünün bir değeri bulunduğunu, hayvanların ölüsünün insanlarınki kadar değerli olmadığını belirterek, "Herhangi bir tören yapılmasına, mezarlık yapılmasına gerek yoktur, doğru da değildir. Bir yılda binlerce hayvan ölür, o zaman yaşayanlara yer kalmaz" diyor. Bayındır, böyle bir âdet çıktığı taktirde insanların birbiriyle yarışa gireceğine bir sürü mal ve emeğin israfına kapı açılacağına dikkat çekiyor.
   <br/>
   <br/>
   Diyanet ise daha farklı görüşte. Çünkü hayvan mezarlığı dinin konusu değil. Fetva Kurulu'ndan bir görevlinin yorumu şöyle: "İnsanın mezarlığı olur. Hayvana mezarlık yapalım mı? Din onu yapmayın demiyor, yapın da demiyor."
   <br/>
   <br/>
   Anlaşılan Türkiye'nin ilk ve tek hayvan mezarlığı önümüzdeki günerde ilginç tartışmalara sahne olacak gibi görünüyor. Mezarlık hayvanlara huzur içinde yatacakları mekanın, ekonomiye de ilginç bir sektörün kapılarını aralayacak. Bakarsınız Pet Sematary3 bu sefer İstanbul'da çekilir!
   <br/>
   <br/>
   mydurukan@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5709-fifinin-de-bir-dikili-tasi-olacak.html), [web.archive.org (arşiv bağlantısı)](http://web.archive.org/web/20131220103852/http://www.aksiyon.com.tr:80/aksiyon/haber-5709-fifinin-de-bir-dikili-tasi-olacak.html)
