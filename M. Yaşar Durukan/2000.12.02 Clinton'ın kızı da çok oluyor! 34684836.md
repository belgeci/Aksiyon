# Clinton’ın kızı da çok oluyor!

*M. Yaşar Durukan 2000.12.02*

<div>
 <p class="spot">
  Önce bize giydirdiler! Ardından Almanlara, Ruslara... Sonra çok ileri  gittiler. Amerikalılara giydirdiler! O da yetmedi... Bu kez Beyaz Saray'a  girip, Başkan'ın kızına bile giydirdiler. Chelsea Clinton, Cher, Daryl Hannah gibi dünyaca ünlüler artık Mavi Jeans giyiyor
 </p>
 <p class="metin">
 </p>
 <img border="0" src="/web/20020504115147im_/http://www.aksiyon.com.tr/2000/313/resimler/Clinton.jpg"/>
 <p class="metin">
  Daltonlar Coffeyville kasabasında ismi Red Kit olmayan kanun adamlarınca delik deşik edilerek ele geçirildiklerinde ayaklarında blue—jean vardı. Aynı terziden giyindiklerinden olsa gerek blue—jeanleri de tıpatıptı. Terzilerinin adı ise Levi Strauss'du. Alman asıllı Levi, kendisinin hiç giymediği bu efsane kumaşı Amerika'nın geleneksel giysisi haline getirdi.
 </p>
 <p class="metin">
  Kızılderililer bile 1978 büyük Washington protesto mitinginde yürürlerken düşmanının üniformasını giymişti. Hepsinde blue—jean vardı. Onları topraklarından kovan beyaz adamın blue—jeani. Geçen yüzyılda blue—jean giymeyen kabile şefi kalmadı.
 </p>
 <p class="metin">
  II. Dünya savaşı ile birlikte Amerikan askerlerinin Avrupa'ya girmesiyle, Levi's'ın ünü tüm dünyaya yayıldı. Cephedeki savaş sürerken markalar arasında da büyük savaş patlak verdi. 1940'larda Levi's ile Lee kapıştı. 1947'de Wrangler da girdi savaşa. Yüz yıl öncesinde çiftçiler ve demiryolu çalışanlarının vazgeçilmez giysisi olan jean pantolon, 1950'li yıllarda kentli oldu. James Dean ve Marlon Brando'nun üzerindeki jean o dönem gençliğinin bir başkaldırı sembolüydü. Aynı zamanda bir imaj oldu jean. Lee bir çok Hollywood prodüksiyonuna sponsor olarak yıldızlara jean giydirdi. Norma Jean Baker, Marilyn Monroe adı altında oynadığı J. Logan'ın "Bus Stop"ında  Lee Rider 101 giymişti. Ancak Marilyn, Lee'nin tüm gayretlerine rağmen üstüne birşeyler giydiğinde değil, daha çok çıkardığında insanların akıllarında yer etti. 60'lı yıllara gelindiğinde Marilyn Monroe ve Brigitte Bardot'tan sonra kadınlar da giymeye başladı. Büyük patlama 70'lerde oldu. 68 gençliğinin gösterilerinde, o yılların sembolü haline geldi. Sınıf farkını silen eşitlikçi bir kıyafet oluverdi.
 </p>
 <p class="metin">
  Mavi derili insanlar
 </p>
 <p class="metin">
  Levi's'ın Cenova'daki dokuma tezgahlarından Yeni Dünya'ya ithal ettiği kaba kumaşı, sadece Amerika'nın değil artık tüm dünyanın geleneksel giysisi haline geldi. Yazar İzzet Çalışlar'ın ifadesiyle 20. yüzyıl 'mavi derili insanlar'ın çağı oldu. Blue jean dünya üzerinde en çok rastlanan ortaklık nesnesiydi artık. Herhangi bir dinin mensupları bile jean giyenlerden daha azdı belki de. Aslında iyi bir araştırma konusu. Ama o hep Amerikalı kaldı. Çünkü onu bulan, ortaya çıkaran Amerika'ydı. Eskiden işçilerin iş kıyafeti olarak kullandıkları bu kumaşı Amerikan hayat tarzı haline getirenler de yine onlardı. Bir çok insan onu sırf Amerikalı olduğu için giydi, yine bir çok insan onu sırf Amerikalı olduğu için giymemeye çalıştı. Bazen de sırf menşeinden dolayı yasaklandı. 1980'li yıllarda Türkiye'de orijinal Amerikan blue—jean'i ancak kaçak olarak satılmaktaydı.
 </p>
 <p class="metin">
  Amerika denince akla ilk gelen jean oluyordu. Ancak jean pantolonun ardından kola ve hamburgeri de sayabiliriz. Sadece bir Amerikan jean firmasının 1996'daki rekor satışını 7.1 milyar dolar olarak duyurması jeans—kola—hamburger sıralamasında kot pantolonun neden birinci sırada yer aldığını daha iyi açıklıyordu.
 </p>
 <p class="metin">
  Ancak dünyadaki büyük çağ değişimi kendinden emin olan jean'i de etkiledi. Özellikle jean pazarının kalbi ve dünyanın bir numaralı ismi Levi's bu değişime hazırlıksız yakalandı. Bir taraftan da ABD jean pazarı yeni ve etkili markaların pazara girişine sahne oldu. Geleneksel markalar genç tüketicileri kaybetmeye başladı. Bu gelişme, Amerika'nın asırlık firmalarına kafa tutanlar için bulunmaz bir fırsattı. Amerika'nın jean hakimiyetini yıkmanın tam zamanıydı. Aslında bu çılgınlık olurdu. Lee ve Wrangler gibi dünyaca ünlü markaların üretimini yapan Erak Giyim böyle bir çılgınlık yaptı. Yüzde 100 Türk olan 'Mavi' markasıyla dünyanın en büyük ve rekabetin en zorlu yaşandığı pazar olan ABD'ye 1996'da resmen girdi.
 </p>
 <p class="metin">
  O dönemde televizyonlarda yayınlanan reklam filminde büyük bir Amerikan jean firmasının patronuyla pazarlama müdürünün arasında geçen diyaloğun konu edildiği reklam filmi hepimize abartılı gelmişti belki de. Oldukça endişeli olduğu gözlenen Amerikalının "Bu Türkler çok oluyor" diyerek elindeki jean'i fırlatma sahnesinde hafif yollu da gururlanmıştık.
 </p>
 <p class="metin">
  Harbiden giydirmişler!
 </p>
 <p class="metin">
  Sonra o reklam filmi gerçek oldu dediler, inanmadık. Gazeteler de yazmış. Yine inanmadık. Gidip bizzat gördük. Rakamları istedik. Meğerse doğruymuş. Amerika, Kanada, Almanya, Avusturya, İsviçre, Hollanda, Belçika, Ukrayna, Rusya, İngiltere, Mısır, Çek Cumhuriyeti, Lübnan, Ürdün ve Polonya'da Mavi markasıyla satılıyor. 1996'da 50 olan yurtdışı satış noktası 2 bin 700'e, satış adedi de 174 bin 560'tan 2 milyon 800 bine ulaşmış. Satış noktalarının bin 500'ü Amerika ve Kanada'da, bini Almanya ve bu ülke kanalıyla dağıtım yapılan diğer ülkelerde, 200'ü ise Asya ve Güney Afrika ülkelerinde.
 </p>
 <p class="metin">
  Hedef pazarları jean'in anavatanı kabul edilen Amerika. Amerika'da 1996'dan bu yana Mavi America Sportswear Inc. adıyla faaliyet gösteren Mavi Jeans'in New York, Los Angeles, Toronto, Canada, Vancouver ve Montreal'de 5 ürün tanıtım merkezi bulunuyor. New York'un en ünlü alışveriş semtlerinden biri olan Soho'da mağazası var. 2000 sonunda Amerika'da 1 milyon 750 bin, Almanya'da 800 bin adet satış gerçekleşmesi bekleniyor.
 </p>
 <p class="metin">
  Ünlü mağazalarda dünyaca ünlü tasarım markalarının yanında satışa sunulan Mavi'nin müşterileri de çok tanıdık. ABD Başkanı Bill Clinton'ın kızı Chelsea Mavi Jeans giyiyor. Bir Türk markasının Beyaz Saray'da Clinton'ların gardrobuna girmesi harbiden gurur duyulacak bir olay. Gerçekten çok ileri gitmişler. Chelsea'nın yanı sıra Cher, Daryl Hannah gibi ünlüler de Mavi'den giyiniyor. Türkiye'de gençlerin ilgiyle izlediği "Evimiz Hollywood'da" dizisinin oyuncuları da Mavi'nin müşterileri arasında yer alıyor.
 </p>
 <p class="metin">
  Amerika ve Kanada'da gençlerin 'özel' markası haline gelen Mavi, gerçekten diretilen değil tercih edilenin adı olmuş. Üstelik Amerika'nın delikanlıları ve genç kızları, içine girdikleri bu efsane kumaşla dolaşırken büyük dedelerinin asıl mesleğinden ve ayaklarındaki jeansın menşeyinden habersiz görünüyor. O reklam filmindeki jean firması yetkililerinin endişesi şimdi daha iyi anlaşılıyor. Gelecekte Amerika denince akla belki de sadece kola ve hamburger gelecek. Amerika'nın 150 yıllık jean hakimiyetini Türkler mi yıkacak acaba? Kim bilir... Ama tüm dünya biliyor ki; topumuz ve kotumuzla gurur duyuyoruz.
 </p>
 <br/>
 <center>
  <a class="anaorta" href="http://web.archive.org/web/20020504115147/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/313/ekonomi/1.htm), [web.archive.org (arşiv bağlantısı)](http://web.archive.org/web/20020504115147/http://www.aksiyon.com.tr:80/2000/313/ekonomi/1.htm)
