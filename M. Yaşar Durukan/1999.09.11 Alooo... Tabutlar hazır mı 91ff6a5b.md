# Alooo... Tabutlar hazır mı?

*M. Yaşar Durukan 1999.09.11*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul'da 17 Ağustos sabahı gün ağarmadan kurulan Kriz Masası'nın ilk aradığı yerlerden biri de Isparta'nın Eğirdir ilçesine bağlı Pazarköy'deki bir marangoz atölyesiydi.
  </font>
 </div>
 <div id="newsText">
  <font class="detail-text">
   Hızar makinelerinin gürültüsünden sesi güçlükle duyulabilen telefon açıldığında uzaklardan gelen endişeli ses şöyle diyordu: "Alo... İstanbul'da deprem oldu, siparişleri hemen gönderin!" Ölü sayısı arttıkça atölyenin telefonları daha da acı çalmaya başladı. Telefonun öbür ucundakiler hep aynı şeyi, "siparişleri" soruyordu. Acil ulaştırılması istenen siparişler, tabut ve mezar tahtasından başka birşey değildi.
   <br/>
   <br/>
   Oysa beklenen siparişlerin bir kısmı sanki felaket önceden haber alınmışçasına bir gece önce Pazarköy'den Zircirlikuyu'ya doğru yola çıkarılmıştı bile. Deprem sırasında büyük bir kaza atlatan tabut yüklü TIR, herşeye rağmen felaketin birinci günü İstanbul'a ulaşabilmişti. Aslında bu siparişlerin sahibi İstanbul Büyükşehir Belediyesi Mezarlıklar Müdürlüğü. Uzmanların "İstanbul'da deprem geliyorum diyor" uyarılarını dikkate alan Mezarlıklar Müdürlüğü, bundan beş ay öncesinden muhtemel bir faciaya karşı stoklarının haricinde toplam tutarı 195 milyar lira olan 3 bin tabut ve 3 bin metrekare mezar tahtası siparişi vermiş. Üretici firma sahibi Mustafa Yüceer, bugüne kadar 2 bin tabut, bin 500 metreküplük de mezar tahtası teslimatı yaptıklarını belirtiyor. Sözleşmede son teslimat tarihi 10.12.1999 olarak belirlenmiş fakat deprem herşeyi değiştirmişti. Normalde bu ay çalışma programlarında tabut üretimi bulunmadığını belirten Yüceer, Kriz Masası'ndan gelen talimatla siparişin kalan kısmı için yeniden çalışmaya başladıklarını söylüyor.
   <br/>
   <br/>
   Odun gelen tabut çıkıyor
   <br/>
   <br/>
   Pazarköy'deki atölyede iri yarı köknar kütükleri tahtaya dönüştürülüyor. Bu atölyede aralıksız çalışan hızar makinalarında daha çok mezar tahtaları kesiliyor.
   <br/>
   <br/>
   Seniçbey Köyü'ndeki ikinci atölyenin çalışmaları, bir otomobil fabrikasındaki seri üretimi andırıyor. Buraya çevre sakinlerinin deyimiyle "tabutluk" ya da "tabut üretim merkezi" demek daha doğru olacak. İçerisini yirmi kadar projektörün ancak aydınlatabildiği devasa atölyede yüzlerce tabutu bir arada görünce adeta irkiliyoruz. İçimiz ürperiyor, tüylerimiz diken diken oluyor... Ancak, çoğunluğunu gençlerin oluşturduğu 30 işçi arı gibi çalışıyor. Oralı bile olmuyorlar anlaşılan. Ortalık tozduman. Biri bitmek üzere olan tabutun son çivilerini çakıyor, diğeri zımparasını yapıyor, bir başkası kapağını monte ediyor. İşçilerden, halk arasında "imamın kayığı", "dört kollu" gibi isimlerle anılan tabutların yapımının sanıldığı kadar kolay olmadığını öğreniyoruz. İki milim hata yapılsa açısı tutmuyormuş. Tüm tabutu bozup baştan yapmak gerekiyormuş. Bunun için İstanbul'dan numune olarak mühürlü bir tabut bile getirmişler. Hafif olması için köknar kerestesi kullanılması, sağlam olması için burgulu çivi ile monte edilmesi gerekiyormuş. Bir tabut yapımı için kullanılan kereste 100 desimetreküp, çakılan çivi sayısı ise tam 100 adet. Daha bitmedi... Tabutun da bir standardının olduğunu öğreniyoruz. Mezarlıklar Müdürlüğü'nün bildirdiği ölçülere göre, boyu 190 ile 200 santimetre, baş tarafının genişliği 61, ayakucu ise 27 santimetreden bir milim fazla olmamalıymış. Bu nedenle işçilerin bir gözü tezgahtaki çiviye astıkları planda, diğer gözleri testerede. Pürdikkat kesilmişler... Dikkatleri dağılacak diye konuşmuyorlar bile bizimle.
   <br/>
   <br/>
   Çakanlar bilir ki bu boş tabutu...
   <br/>
   <br/>
   Sigara molasını fırsat bilip herkesin sorduğu o malum soruyu yöneltiyoruz işçilere; "Burada çalışırken ölüm aklınıza geliyor mu?" Saçı, sakalı, kirpikleri tozdan bembeyaz olmuş, benzi ölüyü andıran işçiler "Ne ölümü abi?" diyor. Dişlerinin arasına sıkıştırdığı bir avuç çiviyi tabuta sıralarken diğer yandan ağzının kenarıyla bizimle konuşmaya çalışan İbrahim Usta ise "Bir günde 30 tabut bitiriyoruz abi. Bir ayda bin tabut yapılacak. Bu yoğunlukta ölüm mü gelir insanın aklına? Biz ölümü unuttuk" diyor. İlk teslimatı yedi gün geç yaptıkları için İstanbul Büyükşehir Belediyesi tam 1 milyar 500 milyon ceza kesince, iyice sıkılaşmış işler. Mesai bitiminde yorgunluktan bitkin düşen işçilerin, ustaların haline bakılırsa ölümü düşünecek vakitlerinin olmadığı daha iyi anlaşılıyor.
   <br/>
   <br/>
   Fakat tabut işçilerine Necip Fazıl'ın kendilerini tarif eden "Tahtadan yapılmış bir uzun kutu/ Baş tarafı geniş ayak ucu dar/ Çakanlar bilir ki bu boş tabutu/ Yarın kendileri dolduracaklar" mısralarını hatırlattığımızda yüzlerinden o umursamaz tavırlarının birden bire değiştiği okunuyor. Hatta işçilerin hiçbirini bir fotoğraf çekene kadar da olsa boş bir tabuta girmeye ikna edemiyoruz. Sadece ahçı tabuta girmeye razı oluyor. O da kapağının tamamen kapatılmaması şartıyla. Yanımıza yaklaşan ustabaşı da "yüzü soğuk bunların" diyerek itiraflara başlıyor; "Çalışırken aklımıza içine girmek gelmiyor ama, gece yatağa yatınca bir gün bizim de bunun içine yatacağımız aklamıza geliyor".
   <br/>
   <br/>
   Gündüzcü işçilerin hummalı çalışması saatler 18.00'i gösterdiğinde sona eriyor. Çalışma elbiselerini çıkarıp günlük elbiselerini giyen işçiler "iyi akşamlar" dileyip teker teker ayrılıyorlar atölyeden. Fakat kimsenin tek başına kalmaya cesaret edemediği bu yerde geceyi iyi geçirebilmek biraz yürek istiyor. Çünkü burası önceden mezarlıkmış. Etraftan bir sürü kemik çıkıyormuş. Ürpermemek elde değil... Güneş tepelere yaklaştıkça günün aydınlığı yerini yavaş yavaş alacakaranlığa bırakıyor. Tepelerin zirvelerinde uçuşan kartallar işçiler gibi birer birer evlerine dönüyor. Ama biz atölyedeki gece çalışmasını görüntülemek için burada kalıyoruz. Tepeler güneşin ışıklarını geçirmez olduğunda bekçi elinde pompalı tüfeği ile kapıda beliriyor. Tepelerden indiğini söylediği çakalları korkutmak için ard arda ateş ediyor karanlığa. Bu bir bakıma geceleri tabuthanede kalmanın verdiği korkuyu yenmenin de bir çabası...
   <br/>
   <br/>
   Gecenin ilerleyen saatlerinde içeride loş ışıklar altındaki tabutlar daha bir soğuk görünüyor insanın gözüne. Gecenin karanlığı ve sessizliğinde, insanın içini tuhaf bir korku ve heyecan sarıyor. Florasanın donuk ışığı tabutların kapağında parlıyor, sanki içinde birileri varmış hissini uyandırıyor. Sessizlik birden 'ölüm sessizliği'ne dönüşüyor. Ölümü hatırlıyorsunuz. Gece bekçisi Özcan, müzik setinin sesini sonuna kadar açıyor, sessizliği yırtmak ve bulunduğu yeri unutmak için Ümit Besen'in şarkılarını dinliyor. Eski bir mezarlıkta şarkı dinlemek... Ama ölümün insanlar için olduğunu düşünüp onu kabullendiğimizde daha kolay başa çıkıyoruz o korkuyla. İşçilerden biri ölümün o kadar da kötü olmadığını anlatıyor bize espriyle karışık. "Kralların, futbolcuların, kahramanların hep omuzlarda geçer hayatları. Oysa gariban ancak öldüğünde omuzlarda gider" diyor. Bir diğeri ekliyor: "Ölüm güzel şey/ Budur perde ardından haber/ Hiç güzel olmasaydı/ Ölür müydü Peygamber?"
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5344-alooo-tabutlar-hazir-mi.html), [web.archive.org (arşiv bağlantısı)](http://web.archive.org/web/20121229214608/http://www.aksiyon.com.tr:80/aksiyon/haber-5344-alooo-tabutlar-hazir-mi.html)
