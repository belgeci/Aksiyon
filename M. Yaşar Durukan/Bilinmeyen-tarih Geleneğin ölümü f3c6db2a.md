# Geleneğin ölümü

*M. Yaşar Durukan Bilinmeyen-tarih*

<div>
 <font>
  <img border="0" height="1" src="/web/20050226080353im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20050226080353im_/http://www.aksiyon.com.tr/resim/408/40.jpg" vspace="5"/>
  </p>
 </font>
 <font class="content">
  Siyah giyen adamlar, 22 Temmuz sabahı, henüz güneş doğmadan, Levent’teki “cam”dan yapılmış kulelerde buluştu. Mavi “cam”ların ardındaki gizli toplantı fazla uzun sürmedi. Teknik ve mali raporlar bir kez daha incelendikten sonra “Paşabahçe”nin kesin olarak kapatılmasına karar verildi. Kasvetli bir İstanbul gecesinin sabahında alınan tarihi kararın ardından Paşabahçe, 5 bin çevik kuvvet, beş panzer, deniz polisleri ve helikopterler eşliğinde karadan, denizden ve havadan ablukaya alındı.
 </font>
 <br/>
 <p>
  <font class="content">
   Günün ilk ışıklarıyla birlikte 200 yıldır yaşamını “cam”a adayan bölge halkı ayaklandı. İşçiler fabrikayı işgal etti. Oysa tarihi karardan dönüş yoktu. Cumhuriyet’in ilk yıllarında, devlet töreniyle ateşlenen yüksek fırınlar, bu sefer devletin kolluk kuvvetleri gözetiminde söndürülecekti. Yedi gün sonra 67. kuruluş yıldönümü kutlanacak olan Atatürk devrinin bu teknik yatırımı saat 10:00 itibariyle resmen tarihe karışacaktı. Ve şalter indi! İşçiler, kuşatmadan önce incir bahçeleri arasından bidonlarla fabrikaya taşıdıkları fuel oille, yüksek fırınlara yeniden ateş verdi. “Kuşatma altındaki” üretim, ertesi gün  23:30’a kadar sürdü. Tükenen yakıtla birlikte fırınları ısıtan alevler yavaş yavaş gücünü yitirdi. Gece yarısından sonra, potalarda ergitilen camlar taş kesilmiş, ustaların alev topuna üfledikleri nefesleri ciğerlerine hapsoluvermişti. O gecenin sabahı olmadı.
   <br>
    <br>
     Paşabahçe, karanlığa gömüldü.
     <br>
      <br>
       Aslında söndürülen fırınların alevi değil, Anadolu’da yakılan beş bin yıllık ateşin parıltılarıydı. Karanlığa gömülen bir fabrika değil, binlerce yıllık geleneğin son halkasıydı. Paşabahçe’yle birlikte, İstanbul’da 500 yıldır kıyasıya süren “sanayi yarışı”nı kaybettik. Bu kuruluş, “tarihi İstanbul camcılığının son merkezi” olma özelliğini de taşımaktaydı. Bugün bir dünya markası olmasına rağmen, Boğaziçi’nde doğan bir geleneğin sorumluluğunu taşıyamadık. Oysa tarihin her döneminde cam ürünleri, adeta o yörenin “gücünü temsil eden birer kimlik ürünü” idi. Bu nenenle, İstanbul fethedildiğinde, imparatorluğun yeni kimlik projesi olarak inşa edilen Topkapı Sarayı’ndaki cam işçiliğine ayrı bir önem verildi. Sarayın yüzyıllar boyunca özel olarak desteklediği bu teknoloji, arkasındaki o gücün kimliğini de en iyi şekilde yansıtıyor.
       <br/>
       <br/>
       Tepedeki renkli ışık
       <br/>
       <br/>
       Günümüze kadar sürecek olan nefes kesen bu sanayi yarışı, İstanbul’un fethiyle birlikte başlıyor. Özellikle 16. yüzyıldan bu yana, cam sanayiini ve sanatını geliştirmek için çok büyük ölçekli yatırımlar yapıldı.
       <br/>
       <br/>
       İstanbul’da 1550–1557 yılları arasında inşa edilen Süleymaniye Camii, 16. yüzyılda mimaride kullanılan cam ürünlerinin teknik ve sanat yönünü göstermesi açısından çok önemli bir örnek. Bu harika yapı, pencerelerinde dönemin en gelişmiş cam sanayiinin ürünlerini ve Osmanlı cam kimliğini taşıyor. Özellikle küçük ve renkli camlar, ustaların elinde tıpkı bir mücevher gibi işlenerek birleştirilmiş ve büyük bir ustalıkla “Tepe pencereleri” yapılmış. Tepedeki ışığı yakalayıp iç aydınlatmada kullanmayı amaçlayan bu pencerelerin yapımını dinlemek bile inanılmaz bir sabır gerektiriyor. Odunla ısıtılmış fırınlarda ergitilmiş camlar üfleme tekniği ile şişiriliyor özel aletlerle kesilip, yeniden ısıtılarak, binbir zorlukla cam levhalara dönüştürülüyordu.  Sonra da küçücük renkli parçalar alçı iskelet ile dantel gibi bir araya getiriliyordu. Bu yapıların içine girdiğinizde eğer pencerelere ve tepe ışığa daha dikkatli bakarsanız, ustaların ellerinin ne kadar maharetli, hayal dünyalarının ne kadar renkli olduğunu daha iyi anlarsınız. Ama bakmış olmak için değil, keşfetmek için bakmalısınız.
       <br/>
       <br/>
       Dünyanın diğer yerlerinde olduğu gibi, Osmanlı cam sanayiinde de sıkı bir denetim vardı. Usta–kalfa–çırak düzeni büyük bir duyarlılıkla korunur; bir cam ustası ölünce, yerine yetişkin ve “sanat sahibi” bir vârisi yoksa, lonca duruma el koyardı. Aynı alanda çalışan bir başka ustaya bu işyeri teslim edilir ve devredilen malın ücreti, ölenin ailesine ödenirdi. Cam üretiminin ve satışının kesin kuralları vardı. Belirlenen standartlara göre yapılmayan cam ve şişeler nazır tarafından kırdırılır, bunu üreten ustalar da cezalandırılırdı.
       <br/>
       <br/>
       Diğer yandan, cam işleyenler devlet tarafından özel olarak korunmaktaydı. Örneğin, fırınları için gereken çam odunu, cam fırınında ergitilmek için kullanılan şişe ve cam kırıkları yalnız gerçek üreticiye ve aracısız olarak satılırdı. Araya komisyoncuların girmemesi için bu satış devlet eliyle yapılır ve sıkı denetlenirdi. Bu değerli malzemenin ihracatı da yasaklanarak, ülke içinde sıkıntı çekilmemesi sağlanıyordu. Ayrıca, Osmanlı İmparatorluğu’nun en üst düzeydeki “sanat erbabı” olarak, “Ehl–i hıref” denilen ve doğrudan Topkapı Sarayı ile bağlantılı olarak çalışan özel bir kadro bulunuyordu. Bu özel kadro arasında “Camgeran” olarak isimlendirilen cam ustaları da görev yapmaktaydı. Bunların başında da “Sercamger” bulunmaktaydı. “Ehl–i hıref”, bugünkü anlamıyla devlet adına görev yapan “baş tasarım danışmanı” olarak kabul edilebilir.
       <br/>
       <br/>
       Murano camcıları
       <br/>
       <br/>
       Derinlerden gelen geleneklerin meydana getirdiği bu sanayi, her zaman büyük bir duyarlılıkla korunmak zorundaydı. Bırakın duyarlılıkla korumayı, her şeyin bilançoda rakamsal karşılığını arayanlara göre, böyle kuruluşların yaşatılması bile hataydı. Geçmişin sırrını ısrarla anlamak istemeyenlere Murano camcılığı isabetli bir örnek teşkil ediyor doğrusu.
       <br/>
       <br/>
       Ünlü camcılık geleneği, yüzlerce yıldan beri, Venedik’te ve yakınındaki Murano adasında yaşatılıyor. Bugün Murano adası, daima özel bir “camcılık okulu” olarak, başarısıyla ün salmış önemli bir merkez. 15. yüzyıl Murano camcılığının altın yıllarıydı. Camcılıktaki bu önemli gelişmelerin yanı sıra, Venedik yöneticileri, ulaşılan bu teknoloji ve sanat düzeyini, çok yönlü tedbirlerle korumayı kendilerine tarihi bir görev bilmişler. Örneğin, Venedikli camcıların dışarıya bilgi çıkarması kesinlikle yasaklanmıştı. Buna karşılık yabancı camcıların önemli bir para ödeme karşılığında, Venedik’teki atölye ve fırınlarda çalışması mümkün olabiliyordu. Ancak, “kristal cam”ın bulunmasından sonra, Muranolulardan başkasının bu atölyelerde çalışması yasaklanmıştı. 1600’lü yıllarda sadece “Muranolu Ustalar Topluluğu”na dahil kişilerden oluşan “Libro d’oro (Altın Kitap)’ta ismi olanların ve onların yakın akrabalarının cam sanatı yapması ve atölye açması mümkündü. Zaten 15. yüzyıl ortalarından başlayarak, cam ustalarının başka yerlere göç etmeleri de kesin olarak yasaklanmıştı. Venedik hükümeti, cam yapımında ulaştığı ileri düzeyi korumak için, haklı olarak her türlü önlemi almaktaydı.
       <br/>
       <br/>
       Beykoz camları
       <br/>
       <br/>
       Bu durumda bizim devlet yetkililerinin göstermediği hassasiyeti, bugün özel bir şirketten beklemek elbette anlamsız olur. Ancak ısrarla kültürel ve tarihsel değerleri göz ardı ederek, salt ekonomik göstergelerle söz konusu işletmenin kapatılmasını istemek Adam Simith’in ifade ettiği ‘görünmez el’in acımasızlığı ile tevil edilebilir. Buna karşılık, sanayi tarihimizi dikkatli incelediğimizde, 500 yıllık süreçte gerek devlet ve gerekse cam işletmecilerinin büyük zorluklara rağmen bu yarışı her ne pahasına olursa olsun sürdürdüklerini görüyoruz. Sanayi Devrimi’nin desteğinde gelişen yeni sanayi merkezleriyle rekabet edebilmek için Osmanlı İmparatorluğu’nda gerek devlet, gerekse özel kesim önemli girişimler yapmaktaydı. Öte yandan İstanbul camcılığı için Venedik camcılığı, uzun süreden beri önemli bir rakipti. Böyle bir rekabete dayanabilecek yeni fabrikaların kurulması gerekiyordu. Bu işe uygun geniş ve düz araziler aranarak gerekli yatırımların yapılması girişimleri başlatıldı. Bu yeni teknolojinin kurulması için Beykoz havzası uygun bulundu. Beykoz bölgesinde ilk kez cam tesislerinin kuruluşu, Venedik camcılığının kendi krizlerini aşmak için dışa açılmak zorunda kaldığı yıllara rastlıyor. III. Sultan Selim döneminde “Mehmet Dede” isimli bir “Mevlevi”, cam işini ve yeni teknikleri öğrenmesi  için Venedik’e gönderiliyor. Dönünce Beykoz’daki fabrikayı kurarak camcılığa başlamış Mehmet Dede. III. Selim, ülkede çıkan iç karışıklıklar sırasında öldürülüyor; fakat Boğaziçi’nde başlatılan Beykoz camcılığı, talihsiz padişahın çok önemli bir projesi olarak kayıtlara geçiyor.
       <br/>
       <br/>
       “Beykoz camları” bir anlamda, o dönemde, imparatorlukta kurulmaya başlayan yeni bir cam sanayiinin sembolüydü. Uluslararası sanayi fuarlarına, Osmanlı İmparatorluğu’nun bu alandaki sanayi düzeyini temsilen gönderilmiş ve ödüller kazanmıştı. III. Selim döneminde, Beykoz’da çalışan ilk cam fabrikasından sonra, Tanzimat döneminin  ünlü isimlerinden Paris Sefiri Ahmet Fethi Paşa, Abdülmecid’in buyruğu ile, yine aynı bölgede bir cam ve billur fabrikası kurarak üretimi kaldığı yerden devam ettiriyor. İşte bu fabrikada üretilmeye başlayan çeşmibülbüller, zaman içinde, Boğaziçi camcılığının da kimliğini oluşturacaktı. Bugün müzelerde yer alan Beykoz camları da işte bu fabrikanın eseri. Fethi Paşa genç yaşta öldü. Fakat bu fabrika sayesinde Beykoz camcılığı hemen hemen hiç kesintiye uğramadan sürmüş ve Türk cam sanayiinin de içinde yeşerdiği ortamı hazırlamıştı bile. Ahmet Fethi Paşa aynı zamanda, Sanayi Devrimi’nin en önemli cam fabrikalarının örneklerini Dolmabahçe Sarayı’na getirerek bir tür sanayi sergisi oluşturmuş, daha sonra da bu kaynaktan destek alarak kurduğu cam fabrikasıyla da günümüzün cam sanayiine bir temel oluşturmayı ta o zamandan planlamıştı.
       <br/>
       <br/>
       Beykoz camları, 1851 yılında İngiltere’nin girişimiyle Londra’da açılan uluslararası sergiye gönderildi. Amerika, Fransa, Flemenk ülkeleri, İspanya, Portekiz, Prusya, Zollverein devletleri ve Hindistan’ın katıldığı sergi sonunda Beykoz Fabrika-i Hümayunu ödül kazandı. Böylece II. Mustafa ve oğlu III. Selim döneminde başlayan cam sanayii kurma girişimleri sonuç vermiş, belli noktaya ulaşmıştı.
       <br/>
       <br/>
       19. yüzyılda, bütün dünyada, genel olarak cam sanayiinde çok köklü değişimler yaşandı. Osmanlı İmparatorluğu’nun ünlü camcılık geleneği bu gelişmelere uyum sağlayamadı. Bu nedenle  o dönemde yapılan Dolmabahçe, Beylerbeyi, Çırağan saraylarının, dönemin yabancı cam sanayiinin ve sanatının en ünlü üreticilerinin özel ürünlerini bir araya toplaması açısından çok ilginç bir rolleri vardır.  Fransız “Serves” vazoları, “Baccarat” kristalleri, İtalyan “Venedik” camları, Alman-Çekoslovak “Bohem” avizeleri, Bohemya ürünleri bile vardı. Bu zorlu sanayi yarışında, Beykoz’daki cam üretimi hep sıkıntılar içinde süregeldi ama Beykozlu camcı aileleri hiç pes etmedi. O tarihlerde camcılık bugün olduğu gibi bir tür “aile sanatı” gibi kabul edilmekteydi. Bazen herhangi bir cam atölyesi kapansa bile, camcılar başka bir iş koluna kolay kolay geçemezlerdi. Ayrıca Beykoz bölgesinde 18. yüzyılın sonlarından bu yana hep atölyeler, fabrikalar açılıp kapanmış, yeniden açılmış. Bu açılıp kapanmalar günümüze kadar sürmüş. Bu ilginç durum, hemen hemen bütün dünyada da böyle.
       <br/>
       <br/>
       Türk cam sanayii Beykoz’da başlıyor
       <br/>
       <br/>
       II. Abdülhamit dönemine gelindiğinde cam yarışında geri kalındı. Yıldız Sarayı’nı da ve günlük hayatta kullanılan camlar, bu alanda öne geçen Avrupa’dan geliyordu. Fakat o dönemdeki savaşlar ve ekonomik sıkıntılara rağmen, Yıldız Sarayı bahçesinde çok özenli bir “Çini ve Porselen Fabrikası” kuruldu. 1899 yılında Paşabahçe’de, Saul D. Modiano isimli bir İtalyan girişimci tarafından Fabbrica Vetrame di Constantinople adıyla kurulmuş olan cam fabrikası, o tarihlerde Osmanlı İmparatorluğu’ndaki tek cam fabrikasıydı. 1920 yılına kadar üretimini sürdüren bu fabrika, daha sonra aynı yerde inşa edilen Tekel İçki Fabrikası’nın yapımı sırasında yıkıldı. Boğaziçi camcılık geleneği, fabrikanın kapanmasından sonra fabrikanın cam ustaları tarafından aynı yerde kurulan cam tesislerinde ısrarla sürdürüldü. Osmanlı devleti bu tarihteki güç durumuna rağmen, bu yarışta geri kalmamak için 15 yıllık, 40 yıllık imtiyazlar ve paralar vererek girişimcileri ayakta tutmaya çalışıyordu.
       <br/>
       <br/>
       Nihayet Türkiye Cumhuriyeti ile birlikte, Türk cam sanayiinin en önemli adımı, yine İstanbul’da ve yine eski camcılık merkezi olan Beykoz’da atıldı. Çünkü genç Türkiye Cumhuriyeti’nin kurucuları da bu yarışı kaldığı yerden devam ettirmekte kararlıydılar. Nihayet 14 Ağustos 1934’te Başvekil İsmet Paşa tarafından Paşabahçe Şişe ve Cam Fabrikası’nın temeli atıldı. Atatürk devrinin teknik yatırımı olan fabrika 1935 yılında üretime başladı. Atatürk’ün de ziyaret ederek ve gözeterek desteklediği bu küçük fabrika, aradan geçen yıllar içinde dev boyutlu bir sanayi kuruluşuna dönüştü. Gelinen nokta 500 yıllık yarışı hâlâ devam ettirdiğimizin bir işaretiydi. Bu uzun soluklu yarış sonunda geleneğin gücü, nihayet dünyaya ispat edilmişti. Şişecam, AB üretiminin yüzde 4’ünü, dünya üretimininse yüzde 1,2’sini karşılıyordu. Dünyanın 117 ülkesine yapılan ihracattan 200 milyon dolarlık gelir elde edildi. Grup şirketleri arasında yer alan, bu başarının tarihi ve geleneksel temelini oluşturan Paşabahçe ise 500 büyük sanayi kuruluşu arasındaydı.
       <br/>
       <br/>
       2002 yılının Temmuz ayına gelindiğinde herkesi hayal kırıklığına uğratan bir karar alındı. Paşabahçe, zarar ettiği gerekçesiyle kapatılacaktı. Karar toplumsal tepkiye rağmen uygulandı. 500 yıllık büyü bir anda bozuldu. Şişecam, birbiri ardına kamuoyuna yaptığı duyurularla kapatma gerekçelerini açıklıyordu. Şişecam, Beykoz fabrikasının bugünkü koşullarda, bugünkü yapısıyla çalışmaya devam etmesini istemenin, tam anlamıyla bir “kaynak israfı” olacağını savunuyordu. Oysa Paşabahçe gibi bir gelenek, işletme hesaplarıyla tartılacak ve değerlendirilecek bir üretim konusu değildi. Fakat dürüst olmak gerekirse, şirket yetkililerinin söylediklerine dikkatlice kulak vermek gerekiyordu. Biz de öyle yaptık.
       <br/>
       <br/>
       500 yıllık büyü nasıl bozuldu?
       <br/>
       <br/>
       Yetkililere göre, bu fabrikayı yaşatabilmek için günlük 60 ton kapasiteli fırınları yıkıp yerine, ileri teknolojide 200 ton kapasiteli fırın açılmalı. Bu bölge kentin içinde kaldığından imar planı böyle bir yatırıma izin vermiyor. Ayrıca İstanbul teşvik dışında kaldığı için teşvik de yok. Paşabahçe kentin içinde kaldığından fırınlarda kükürt oranı düşürülmüş fuel oil yakılmak zorunda. Bunun da litresi 323 bin lira. Oysa diğer fabrikalarda kullandığımız fuel oilin litresi 275 bin lira. Suyu İSKİ’den alıyoruz ve metreküpüne 2 milyon 806 bin lira ödüyoruz. Diğer fabrikalarda su araziden kuyular vasıtasıyla ücretsiz olarak çekiliyor. Fabrikanın bulunduğu arazi, İstanbul Büyükşehir Belediyesi sınırları içinde olduğundan bina, işyeri ve emlak vergisi büyük boyutlara çıkmaktadır. Bütün bunları toplayınca Paşabahçe’de cam fabrikasını kârlı, kazançlı işletmek mümkün değildi. Ayrıca Beykoz fabrikası 1998-2001 yıllarını kapsayan 4 yıllık dönemde 71.5 milyon dolar zarar ve sermaye kaybına yol açmış (Bu zararın nereden kaynaklandığı  ısrarlı talebimize rağmen açıklanmadı).
       <br/>
       <br/>
       Peki bu günlere nasıl gelindi? İşte bu sorunun cevabını ararken hayli  şaşırtıcı verilere ulaşılıyor. İlk önce Paşabahçe’de yapılan ev ve mutfak eşyası üretimi, Eskişehir’de kurulan bir başka fabrikaya kaydırıldı. Arkasından Denizli Cam Fabrikası satın alındı. Paşabahçe’deki el yapımı üretim buraya kaydırıldı. Böylece Paşabahçe’nin önemi, kuruluş nedeni bir anda ortadan kalktı. 3 milyon dolarlık yatırımla yapılan fırın hiç yakılamadı. Sekiz yıllık ömrü bulunan bir başka fırın ise 1.5 yıl çalıştırıldı.
       <br/>
       <br/>
       Şişecam yetkilileri, “Ekonomik olarak fizibil olmadığı çok aşikar olan, iki yıllık zararı ile bir yeni fabrika kurmanın mümkün olduğu bir tesisi “sübvansiyonla” yaşatmayı bugünün ekonomik koşullarında kim savunabilir? Böyle bir uygulamayı hangi sermaye üstlenebilir?” diye soruyor.
       <br/>
       <br/>
       Oysa Şişecam’ın bundan önceki üç genel müdürünün oğullarına işletmeyi arpalık yaptığı iddiası şirket sahipleri cephesinde muhatap bulmuyor. Paşabahçe, 2001 yılının 500 büyük şirketi sıralamasında 36. sıraya yükselirken, Şişecam yönetimi, 1997’de Eskişehir’de bir Alman firması olan Shot’la ortaklık anlaşması çerçevesinde züccaciye ve düz cam fabrikası yatırımına girişti. Evdeki hesap çarşıya uymadı... Şişecam yönetimi bu firmayı döviz üzerinden satın almak zorunda kaldı. Asya krizi sonrasında dünya pazarlarında cam  fiyatları düşüp, gelirler azalınca, Şişecam sarsıldı. Buna rağmen Eskişehir fabrikasına 55 trilyon TL’ye mal olan yeni bir fırın açma hazırlığı var. Paşabahçe işçisi İhsan Bekler,  “Paşabahçe’de elinde hazır fırın varken, Eskişehir’e 55 trilyon TL harcayıp yeni fırın açıyorsun. Senin zararının sorumlusu biz miyiz?” diye soruyor. Kriz yılı olan 1994’te açılan Mersin fabrikasının faturasını da Paşabahçeli işçiler ödedi. 430 kişi işverene destek olmak amacıyla kendi isteğiyle işten ayrıldı.
       <br/>
       <br/>
       İşçiler, kriz nedeniyle son iki yıldır kendi istekleriyle sıfır zamla çalışıyor. Üstelik diğer fabrikalarda saat ücretleri 3 milyon 315 bin TL, yeni üretime başlayan Eskişehir fabrikasında 2 milyon 517 bin TL iken, Paşabahçe Beykoz fabrikasında saat ücretleri 2 milyon 400 bin TL civarında. Ücret konusunda 1986 yılında yaşanan ve Paşabahçe’ye pahalıya mal olan bir gerçeği de belirtmekte fayda var. Sendika, el işçiliğinin önem kazanması nedeniyle bir ücret sıçraması yaptırdı. Makinada çalışan işçiler 175 bin lira alırken, el işçilerinin ücreti 650 bin lira oldu. Fabrika kendisine ağır gelen bu yükü fazla kaldıramadı. Sendikanın ücret sendikacılığı politikası 1991’de 600 el işçisinin işine son verilmesine neden oldu.  1994 yılına kadar da geriye kalan el işçilerine sessiz sedasız yol verildi.
       <br/>
       <br/>
       Şimdi rakamları alt alta koyarak bir değerlendirme yapın. Ama insaflı olun. Bakalım Şişecam’ın 4 yılda 71.5 milyon dolar zarar etmesinin sebebi sizce Paşabahçe mi yoksa  başkaları mı?
       <br/>
       <br/>
       Boğaz’daki işçi mahallesi
       <br/>
       <br/>
       Olayın bir de habitat boyutu var. Paşabahçe bu yönüyle incelendiğinde ilginç rant hikayeleri ortaya çıkıyor. Denize nazır, toplam 150 dönümlük Paşabahçe fabrikasının arazisine bugün için 150 milyon dolar değer biçiliyor. Ayrıca Boğaz’a nazır bu “işçi kasabası”nda bambaşka bir güzellik var. Çocukluğumuzun “mahalle” deyince akla gelen tüm özelliklerini içinde barındırıyor. Herkes birbirini yakından tanıyor. Sıcak yaz akşamlarında bahçelerde, soğuk kış gecelerinde ise sobaların tüttüğü oturma odalarında konu komşu bir araya gelerek sohbetlerin yapıldığı, güzel bir belde... İyi de Boğaz’ın bu güzel kesitinde oturan insanlara bu muhteşem manzara fazla değil mi? Hiç şüphesiz bahçeli şirin işçi evlerinin yerinde iki katlı 500 bin dolarlık villalar daha güzel durur!
       <br/>
       <br/>
       Paşabahçe’nin çeşitli mahallelerinde 70 yıldan bu yana ikamet edilen işçi evlerinden 7 bini için yıkım kararı alındı. Turgut Özal döneminde tapu tahsis belgesi verilen ama hiçbirinin geçerliliği olmadığı öne sürülen bu evler için yıkım kararı alındı bile. Hayatlarını nesiller boyu cama adayan bu insanlardan bölgeyi arındırmak için tek çare onların geçim kaynağını kesmekti. Paşabahçe kapatılarak planın ilk aşaması gerçekleşti. Başka fabrikalara geçiş yaptırılan 600 işçi, (bu 600 aile demek) tarihinde ekmek parası için ilk kez başka illere göç etmek zorunda kaldı. 100 işçi işsiz kalmayı göze alarak Paşabahçe’yi terk etmedi. Paşabahçe çalışırken bu bölgeye ayda 400 milyar giriyordu. İşçilerin gitmesi işçi kasabasını ekonomik çöküntüye uğrattı bile. Yakında okullara gidecek çocuk, camide ibadet edecek cemaat, esnaftan alışveriş yapacak insan kalmayacak.
       <br/>
       <br/>
       İstanbul Büyükşehir Belediyesi’nin 1983 tarih ve 269 dosya numaralı “Boğaziçi Öngörünüm Tatbikat Planı”na göre, Paşabahçe Şişecam Fabrikası’nın halen üzerinde bulunduğu arazi, “Turizm konaklama alanı” olarak geçiyor! Geleneksel camcı aileler buradan sürüldükten sonra, kıyılara milyon dolarlık yatların demir atacağı marinalar, fabrikaların yerine lüks tesisler, mahalle evlerinin yerine de villalar yapılacak. Bu şimdiden belli oldu zaten.
       <br/>
       <br/>
       Bu saatten sonra Paşabahçe’nin zarar etmesi, eski teknoloji gibi geçmişi irdeleyen yaklaşımlar anlamını yitiriyor. zararları zamanla daha iyi anlaşılacakı bir operasyon ile karşı karşıyayız. Sadece bir geçmiş kapatılmakla kalınmayıp, bir semtin tarihsel, kültürel, doğal dokusu değiştiriliyor. Şişecam yetkilileri, “Bu tesisin yerine Paşabahçe’ye, İstanbul’a ve Türkiye’ye değer katacak projeler üretmek mümkün” diyor.  Özel bir şirketin kendi ekonomik varlıklarını nasıl tasarruf edeceğini bir başkasından öğrenecek hali yok elbette. “Ancak 200 milyon dolarlık ciro ile 200 yıllık geleneği koruyamadınız mı?” diye sorduklarında verilecek anlamlı bir cevap olmalı.
       <br/>
       <br/>
       Geleneğin gücü
       <br/>
       <br/>
       Şişecam’dan birbiri ardına yapılan açıklamaların en hırçını CEE Grubu Başkanı Gülsüm Azeri’den geliyor: “Şişecam, Beykoz fabrikasını kapatma kararını almıştır. Bu tamamen ekonominin gereklerinden kaynaklanan bir karardır ve başka hiçbir yönü yoktur. Ülkemiz adına cam sanayiinde dünyada ulaştığımız konum ve adanmışlığımız bunun en açık  kanıtıdır.
       <br/>
       <br/>
       Bizim  başka gizli hiçbir tutkumuz yoktur...”
       <br/>
       <br/>
       Asıl sorun, işte o gizli tutkunun olmayışı, bir geleneğin ekonomik değer olarak nitelendirilmesiydi. Geleneğin gücü ve birikimi ile oluşmuş değerler yıllara değil yüzyıllara damgasını vuruyor. Geleneğin oluşmasında en önemli faktör birikimdir. Birikim ise süreklilik ile sağlanabilir. Yeniyi eski olanın karşısına dikmenin kimseye bir yararı olmayacaktır. Grubun cirosu oldukça bol sıfırlı ise, bu sıfırların kaynağını başarılı işletmeciliğin yanı sıra geleneğin ekonomik kıymet hâline dönüşmüş olmasına da bağlamak gerekir. Bu bölgede yaşayan ve hayatta olmayan insanların yüzlerce yılda oluşturduğu bu değeri yok etmenin, âdeta bir şirket ideolojisi hâline getirmenin hiç kimseye faydası olmaz. Geçmişte olduğu gibi bugün de geleneğin ruhundan ilham almasını bilmek gerekir.
       <br/>
       <br/>
       En büyük rakibimiz Murano adası bugün hâlâ bir cam sanatı merkezi olarak büyük bir etkinlikte. Su kanallarının çevresindeki eski cam atölyelerinde, dünyanın en uzun süreli camcılık sanatı ve kültürü canlı tutuluyor. Türk camcılık tarihinin en önemli izlerini taşıyan “Çeşmibülbül”ler  öldü ama devlet koruması ve özel teşebbüsün hassasiyeti sayesinde Filigranolar tüm ihtişamıyla üretiliyor. Paşabahçe kültür mirasını korumanın ve yaşatmanın mutlaka bir yolu bulunmalı. Hele bu işi yapan “son ustalar, son aileler” kaybolmadan harekete geçilmeli. Eğer bugünlerde yolunuz tarihi bir mekana düşerse tepedeki renkli ışığı arayın. Hâlâ sönmemişse, ona kulak verin. Bakalım neler fısıldayacak? Belki de onu hiç göremeyeceksiniz!
       <br/>
      </br>
     </br>
    </br>
   </br>
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=1924), [web.archive.org (arşiv bağlantısı)](http://web.archive.org/web/20050226080353/http://www.aksiyon.com.tr:80/detay.php?id=1924)
