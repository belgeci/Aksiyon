# MALİYE'NİN ÇUKURBAĞ SEFERİ

*M. Yaşar Durukan 2002.01.12*

<div>
 <p class="spot">
  Maliye, 62 yıl önce özel mülkiyete geçen yarımadayı geri almak için kendi içinde 17 yıldan bu yana dava açıp açmama konusunda çekişiyor. Yarımadaya uzman ve bilirkişi seferleri düzenliyor. Akdeniz'in maviliklerine uzanan Çukurbağ sakinlerinin bu yaşananlardan haberi bile yok. Maliye ise aynı nakaratı söylüyor: "Orda bir yarımada var. Akdeniz'de Meis'in karşısında. Gitmesek de görmesek de o yarımada bizim yarımadamızdır"
 </p>
 <p class="metin">
 </p>
 <img border="0" src="/web/20020427113730im_/http://www.aksiyon.com.tr/2002/371/resimler/maliye.jpg"/>
 <p class="metin">
  Batı Akdeniz'de 50 yıldır sessiz sedasız ilginç bir "yarımada krizi" yaşanıyor. Yunanistan'ın Meis adasına bir taş atımlık mesafedeki Antalya'nın Kaş ilçesine bağlı Çukurbağ Yarımadası bir türlü paylaşılamıyor. Bu cennet parçası için yapılan mücadelenin Yunanistan'la filan ilgisi yok. Tamamen "milli" bir mesele ama bir o kadar da garip. Çünkü yarımadayı sözde elegeçirenler, yarımadanın ezeli sahibi —devlet— tarafından geri alınmak istendiğinden haberi bile yoktur. Yarımadanın geri alınıp alınamayacağı konusu ise devlet içinde de ayrı bir mücadeleye sahne oluyor. Çukurbağ'ı "milli sınırlar" içine dahil etmek için derin bir araştırma yapılıyor. 11 yıl süren araştırma sonunda yarımadayla ilgili hukuki bir girişimde bulunmaktan yine vazgeçilir.
 </p>
 <p class="metin">
  Devletin —hatalarıyla sevaplarıyla— "toprak mücadelesi"ni anlatan olaylar zinciri 1940 yılında bir "Zeytinlik"te başlıyor. Yarımada sakinlerinden Süleyman Yıldırım, 30 yıldır baktığı zeytinliği üzerine geçirmek için mahkemeye başvurur.
 </p>
 <p class="metin">
  Zilyetlik hakkını elde eden Yıldırım, davayı kazanır ve zeytinliğin tapusunu cebine koyar. Tarlayı 1962 yılında Ali Yıldırım satın alır. Bu yeri 1971 yılında da Ankara Gazeteciler Cemiyeti satın alır. Cemiyet, üç yıl sonra yüzölçümün tezyidi davası açar. 183 bin 860 metrekare olan yüzölçüm miktarı, denizin tahribatına maruz kalan yerler belirlenerek 1 milyon 121 bin 250 metrekare olarak tashih edilir. Daha sonra bu yerlerin tescilleri yapılır. Bu aşamadan sonra dava açılıp açılmayacağı yönünde valilik ve bakanlıkla yazışmalar sürdürülür ama somut bir gelişme olmaz.
 </p>
 <p class="metin">
  Çukurbağ bizimdir, bizim kalacak...
 </p>
 <p class="metin">
  Derken; 1983 yılında Kazım Topçu isimli bir Milli Emlak Kontrol Memuru, bir rapor hazırlar. Raporda Çukurbağ Yarımadası'nın kadastro çalışması yapılan bölümünün toprak niteliği bakımından özel mülkiyete konu olamayacağı, verilen tapuların da hukuki bir değerinin bulunmadığını belirtir. Aradan üç yıl geçtikten sonra Hazine avukatları, Milli Emlak Genel Müdürlüğü'ne dava açılıp açılamayacağını sorar. İddiaları kanıtlayacak belgeler toplanması istenir. Sonrası meçhul...
 </p>
 <p class="metin">
  1986 yılında Orman Genel Müdürlüğü, sözkonusu yerlerin orman niteliğinde olduğu iddiasıyla tüm parsellere dava açar. Orman Genel Müdürlüğü üç yıl süren davaların hepsini kaybeder.
 </p>
 <p class="metin">
  Memur Topçu'nun raporu yazıldığı tarihten sekiz yıl sonra 1991 yılında ani bir kararla işleme konur. Dönemin Milli Emlak Genel Müdürü Şafak Kaynak, Milli Emlak Kontrolörler Kurulu Başkanlığı'na yazı yazarak sözkonusu yerler hakkında dava açılıp açılamayacağının araştırılarak rapor edilmesini ister. Kontrolörler Kurulu, bu iş için bir stajyeri görevlendirir. Daha sonraki yıllarda Daire Başkanı olacak olan Bekir Aydınlı isimli stajyer, belki de beklenenin üzerinde bir performans sergileyerek Çukurbağ'dan zıpkın gibi bir dosya ile geri döner.
 </p>
 <p class="metin">
  Aydınlı, üç ay süren araştırmaları sonucunda 1940 yılından bu yana yapılan işlemler sırasında dokuz kusurlu hareketten beşinin yapıldığını tesbit eder! Belgelerini de ekleyerek raporunu amirlerine takdim eder. Aydınlı'nın raporu Topçu'nun 1983 yılındaki iddialarını neredeyse doğrular nitelikteydi. Sonuç: Kesinlikle dava açılmalı. Rapora göre, 1940 yılındaki mahkeme kararı kesin hüküm niteliğinde değil. Araziler ise devlet malı niteliğinde.
 </p>
 <p class="metin">
  Gitmesek de görmesek de...
 </p>
 <p class="metin">
  Şimdi ayıkla pirincin taşını... Adama sormazlar mı; 60 yıldır neredeydiniz diye. Çünkü devlet Çukurbağ'ı geri alabilir miyiz yoksa alamaz mıyız diye tartışırken bu cennet parçası yarımadada pansiyonlar, oteller, villalar dikildi bile. Trilyonlarca yatırım yapıldı. Sözkonusu parsellerin herbirinin üzerindeki villaların değeri 80 bin paund değerinde. Çünkü bu yerlerin kamu malı olduğuna karar verilirse üzerindeki herşeyin bedelsiz devri gerekecek.
 </p>
 <p class="metin">
  Ortaya çıkan bu durum üç yıl sonra Milli Emlak Genel Müdürlüğü Baş Hukuk Müşaviri ve Muhakemat Genel Müdürü Aysel Akoğlu tarafından bakana bildirilir. Ancak bakana yazılan yazıda kendi memurunun raporu çürütülür! Yazıda aynen şu ifadelere yer veriliyor: "...50 yıl sonra, yüzlerce kişi aleyhine, dava konusu taşınmazların özel mülkiyete konu olamayacakları iddiasıyla dava açmanın, kamu güvenini ve devlet itibarını sarsacağı düşünülmekte ve dava açılması halinde iddianın kanıtlanabilmesini sağlayacak yeterli delil ve desteğin bulunamayacağından endişe edilmektedir. Açıklanan nedenlerle listede yer alan 75 adet parsel hakkında dava açılmasından vazgeçilmesini onaylarına arzederim."
 </p>
 <p class="metin">
  Raporun sahibi Bekir Aydınlı, bu durum karşısında karşı rapor hazırlayarak, bakana yazılan yazıdaki gerekçelere ağır bir dille cevap veriyor. Devletin itibarının zedeleneceği endişesini bile dile getirmenin, Hazine'nin haklı olduğu pek çok davadan şahıslar lehine feragat etme dileği anlamına geldiğini söylüyor. Orman Genel Müdürlüğü'nün açtığı davayı örnek gösteren Aydınlı, "Ne kamu güveni ne de devletin itibarı sarsılmamıştır" diyor. Bekir Aydınlı'nın son sözü herşeye rağmen dava açılması gerekliliğinin kaçınılmaz olduğu yönünde. İşin ilginç yanı raporlara konu olan ve devletin içinde inanılmaz savaşlara neden olan olaylardan parsel sahipleri ve Gazeteciler Cemiyeti'nin haberinin olmaması. Ankara Gazeteciler Cemiyeti Başkanı Nazım Bilgin, araziyi bundan 31 yıl önce devletten değil şahıstan aldıklarını, bu nedenle böyle bir hukuki sorunun sözkonusu bile olamayacağını söyledi. Bilgin, ayrıca cemiyete ait parsellerin tamamının imarının alındığını hatırlattı.
 </p>
 <p class="metin">
  Gazeteciler gibi birçok parsel sahibi de bu gelişmeleri bizden öğrendiklerinde şaşırıp kaldılar. İnsanların hiçbir imarı ve hukuki problemi yok diye satın aldıkları ve bir servet harcayarak yatırım yaptıkları yerlerin 60 yıl sonra bile tartışmaya neden olması gerçekten rahatsız edici bir durum. Maliye Bakanlığı'nın bugüne kadar kendi içinde bile bu konuya bir açıklık getirememesi ise ayrı bir çelişki. Dolayısıyla devletin kendi içinde yaşadığı sorun ve yazışmalardan, itibarına yediremediği için açıkça dava açamadığı parsellerden sorumlu olanlar buralarda villa yaptıran ünlü isimler değil elbette. Ama görünen o ki, ünlü isimlerin yaptırdığı villalar, "resmen" dava açılmamış olsa bile devlet içindeki tartışmalarda pek hukuki görünmüyor.
 </p>
 <p class="metin">
  Maliye 11 yıldır hazırlığını yaptığı Çukurbağ seferinden şimdilik vazgeçmiş görünüyor. Kemal Sunal'ın oynadığı Yeşil Vadi isimli filmi andıran bu olaylar hakkında bugün hiç kimse konuşmak istemiyor. Daire Başkanı olan Bekir Aydınlı, topu Kontrolörler Kurulu Başkanı'na atıyor. O da sürekli toplantıda. Milli Emlak Genel Müdürü ise "Haberim yok" diyor. Hiç kimse konuşmasa bile Maliye'den şu bildik şiirin mısralarının mırıldandığını duyar gibi oluyoruz: "Orda bir yarımada var. Akdeniz'de Meis'in karşısında. Gitmesek de görmesek de o yarımada bizim yarımadamızdır."
 </p>
 <p class="metin">
 </p>
 <p class="arabaslik">
  Kimlerin arazisi var?
 </p>
 <p class="metin">
  Dava açılması istenen parsel sahipleri arasında ünlü isimler yer alıyor. Bunlardan bazıları şöyle: Mustafa Örsan Öymen, Fatma Gülten Kavur, Fikret Oytam, Erol Simavi, Mustafa Kemal Ararat, Osman Mithat Sirmen, Nadir Güneri Civaoğlu, Kasım Çubukçu, Faruk Çubukçu, Saliha Selma Tükel, Hakkı Metin Toker, Muhittin Uğur Eken, Cafer Tayyar Şafak, Mehmet Necdet Evliyagil, Gökhan Evliyaoğlu, Oktay Akengin, Mehmet Oğuz Çarmıklı, Süleyman Şinasi Berker, Ertan Karasu, Mustafa Özkan, Ceylan Altınyelkenlioğlu, Aydın Soysal, Muammer Yaşar Bostancı, Doğan Kasaroğlu, Ali Utku, Serpil Akıllıoğlu, Beyhan Cenkçi, Bahri Coşkun Deniz, Mete Akyel, Yılmaz Yavuz Donat, Teoman Erel, Muhtar Mataracı, Hikmet Sezer Duru, Dündar Arcayürek, Osman Oktay Ekşi, Bedii Akan, Cüneyt Arcayürek, Haluk Nurbaki, Mehmet Altan Öymen, K. Baransel.
 </p>
 <br/>
 <center>
  <a class="anaorta" href="http://web.archive.org/web/20020427113730/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/371/haberler/3.htm), [web.archive.org (arşiv bağlantısı)](http://web.archive.org/web/20020427113730/http://www.aksiyon.com.tr:80/2002/371/haberler/3.htm)
