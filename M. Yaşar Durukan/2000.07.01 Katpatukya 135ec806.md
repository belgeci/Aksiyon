# Katpatukya

*M. Yaşar Durukan 2000.07.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Nehir boyunca uzanan bir vadiden geçtikten sonra, kendimizi birdenbire etrafı sonsuz bir karmaşa halinde çevreleyen koni ve sütun biçimli kayalardan oluşan bir ormanda bulduk. Burası yağmurla rüzgarın, tarihle coğrafyanın elele vererek yazdığı şiir ülkesi Katpatukya olmalıydı.
  </font>
 </div>
 <div id="newsText">
  <font class="detail-text">
   Pers dilinde "güzel atlar ülkesi" anlamına gelen büyülü kanyonun girişinde, kaya evlerle dolu esrarlı vadiden süzülerek gelen binlerce güvercin karşıladı bizi. Bunlar aslında güvercin kılığına girmiş perilermiş. Efsaneye göre, Katpatukya'da insanların padişahının kızı, perilerin padişahının oğluna âşık olmuş. İnsanlar korkmaya başlamış. Perilerin kendi soylarına karışmalarını istememişler. Bir gece avcı kılığına girip saldırmışlar perilere. Güvercin olup uçan periler, o günden beri peribacalarında yaşarmış.
   <br/>
   <br/>
   Sonra başlıyoruz masalsı ülkeyi dolaşmaya. Herşey Rahip Nyssalı Gregoir'un 2 bin yıl önce arkadaşı Adelpios'a yazdığı mektuptaki gibi olağanüstü. Masal ülkesinin büyüsüne öyle bir kapılmışız ki, bir ara kaybolduk. Biraz sonra güneş batacağı için telaşlanıyoruz. Neden mi? İnanışa göre geceleri Göreme'ye gidilmezmiş de ondan. Elinde keskin bir kılıcı olan peri bekçisi ortalıkta dolaşır, peri bacalarına yaklaşan olursa yakalayıp zindana atarmış. Gün ağarırken de ortadan kaybolurmuş.
   <br/>
   <br/>
   Nasıl olduysa biz o gece peri bekçisine rastlamadık. Fakat onun yerine bir ışık kümesi musallat oldu. Cesaretimizi toplayıp yakından baktığımızda onların ışık kıyafeti giymiş periler olduğunu anladık. Periler, padişahın oğlunun düğünü olduğunu, insanların da gelebileceğini söylediler. Önce biraz çekindik ama düğüne katılmaya karar verdik. Perilerin sarayında sabaha kadar eğlendik. Bir geceliğine de olsa periler diğer insanlara anlatmamız için bize en doğruyu, en güzeli öğrettiler. Gün ağarırken eğlence, saray, periler herşey ortadan kayboldu. Meğerse gördüklerimiz bir rüya imiş.
   <br/>
   <br/>
   Hemen yola koyuluyoruz. Bu seferki hedefimiz yeraltı şehirleri. Ancak buralarda çirkin, kocaman devler yaşarmış. Değirmen taşı büyüklüğündeki kapı sürgüleri de bunun kanıtıymış. Köylüler, içeri girmememizi, yoksa kapıların kendiliğinden kapanacağını, bir daha çıkamayacağımızı söyleyerek uyarıyorlar. İçimiz hafiften ürperse de bu hayali coğrafyanın her bir köşesini keşfetmek için dalıyoruz içeriye. Yerin onlarca kat altında ve kilometrelerce uzunluğundaki tünellerde ilerlerken, duvarlarda savaştan canlarını ve mallarını kurtarmak için buralara sığınan masum insanların yankılanan çığlıklarını duymak mümkün. Yukardan da nal ve kılıç sesleri geliyor. Persliler yine Lidya Krallığı'na saldırmış olmalıydı!..
   <br/>
   <br/>
   Köylülerin anlattığı devler, kapıları kapatmadan dışarı çıkıyoruz. Bu sefer güneş ışığından uzak, erişilmesi güç dar dehlizlerden geçerek, doğa güçlerine karşı insanı koruduğuna inanılan kutsal mağaralara ulaşıyoruz. Masallarda anlatıldığına göre, kayalar içerisindeki eski kiliselere giden cesur erkek kahramanlar periler tarafından kaçırılırlarmış. Periler gelmeden masal ülkesinden ayrılmak üzere yola koyuluyoruz. Biz üç güzellerle vedalaşırken, peribacalarının üzerine konan dolunay batan güneşi selamlıyordu.
   <br/>
   <br/>
   Yolunuz bir gün Göreme'ye düşerse, geceleyin tekrar peri olduklarına inanılan güvercinlerin kahkahalarını duyabilir, bir dudağı yerde bir dudağı gökte olan kocaman devlerle karşılaşabilirsiniz. Hele keskin bir kılıcı olan peri bekçisinin eline sakın düşmeyin. Eğer dikkatli bakarsanız belki UFO'ları bile görebilirsiniz...
   <br/>
   <br/>
   email: mydurukan@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=D488D94C447A763A1E7662A0E55E371F?newsId=6299), [web.archive.org (arşiv bağlantısı)](http://web.archive.org/web/20131003150701/http://www.aksiyon.com.tr:80/aksiyon/newsDetail_getNewsById.action;jsessionid=D488D94C447A763A1E7662A0E55E371F?newsId=6299)
