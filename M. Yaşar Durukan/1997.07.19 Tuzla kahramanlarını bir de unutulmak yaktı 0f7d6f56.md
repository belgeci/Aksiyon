# Tuzla kahramanlarını bir de unutulmak yaktı

*M. Yaşar Durukan 1997.07.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   13 Şubat günü Tuzla'daki tanker faciasında itfaiye erlerinin güvertede canlı meşaleye dönüştüğü anı, milyonlarca TV izleyicisi dehşetle izledi.
  </font>
 </div>
 <div id="newsText">
  <font class="detail-text">
   Acı haber tez yayılmıştı. İtfaiyecilerimizin tedavi altına alındığı hastaneler, yakınlarının yanı sıra bakan, milletvekili, vali, belediye başkanı akınına uğradı. Birçok yetkili ve etkili(!) kameralar karşısında bol keseden vaadlerde bulundular. Adeta bir destan yazan itfaiyecilerimiz kahraman ilan edildi.
   <br/>
   <br/>
   Bir süre sonra kahramanlardan Bakırköy Grup Amiri Celil Dağ ve Kartal İtfaiyesi erlerinden İbrahim Koray tüm çabalara rağmen kurtarılamadı. Kahramanlar gözyaşları arasında toprağa verilirken bol keseden yine vaadler atıldı. Dağ ve Koray'ın gömüldüğü günlerde sanki istediği kurbanlarını almışçasına TPAO'nun da alevleri sönmüştü.
   <br/>
   <br/>
   Ancak geride kalan diğer kahramanların yüreklerindeki alevler sönmemişti. Tam 5 aydır hastane kapılarında sürünen kahramanların(!) durumu içler acısı. Verilen sözlerin hiç biri yerine getirilmemiş. Adeta yapayalnız kalmış Tuzla kahramanları. Şimdi onların ilaç alacak paraları bile yok. Yaralarından utandıkları için insan içine çıkmıyor, hatta en temel ihtiyaçlarını bile gideremiyorlar. Kahramanlar artık birer kötürüm...
   <br/>
   <br/>
   Kumandan'ın dramı
   <br/>
   <br/>
   Kahramanların(!) içler acısı haline en iyi örnek Üsküdar Grup Amiri İsmet Göl'ün durumu. Erlerin "Kumandan" diye hitap ettiği 33 yıllık itfaiyeci Göl, 48 gün süren yoğun bakımın ardından yaşama yeniden döndürülmüş. Sayısız ameliyatlardan sonra yüzünü ancak tanıyabilen Göl, kasılan ve yanmış bir cesedin elini andıran parmaklarını bir türlü bükemiyor.
   <br/>
   <br/>
   "Hastanede 32 senelik karım beni tanıyamadı" derken gözleri doluyor. Her şeye rağmen yaşadığına şükreden Kumandan, çektiği acıları şöyle dile getiriyor: "Bacağımdan alınan deri parçalarıyla bu akrep ayağına dönen elime yama yapıldı ama parmağımı bile oynatamıyorum. Gece uyuduğumda içerideki damar lastik fitil gibi çekiyor. Ellerimin sizin eliniz gibi olmasını istemiyorum. Çarşıya çıktığımda sıkıştığım zaman fermuarımı çözüp de tuvalet ihtiyacımı gidereyim istiyorum. Kendi ellerimle bir bardak çay içmek istiyorum. Yüzümü yıkamak istiyorum. Traş olmak istiyorum."
   <br/>
   <br/>
   Kartal SSK'da 1 ay fizik tedavi gören İsmet Göl, hiçbir fayda göremeyince tedaviyi kesmiş. Buradan Osmanbey'de bir klinik tavsiye edilmiş. Orası da Amerikan Hastanesi uzmanlarından birini önermiş. Sözkonusu uzman 2.5 milyar tedavi parası talep edince umutlar tükenmiş. Göl'ün tek umudu Kartal Devlet Hastanesi'nde bir iki ay sonra yapılacak ameliyata kalmış. Ancak uzmanlar kesin sonuç için yurdışı tedavisinin şart olduğunu belirtiyor.
   <br/>
   <br/>
   Soruyoruz Kumandan'a: "Peki yine böyle bir yangın çıksa yanacağınızı bile bile o güverteye çıkar mısınız?" Tereddütsüz cevap veriyor: "Evet... Biz bundan evvel çok gemiler söndürdük. Bu beşinci tankerimizdi. Ellerim çalışsa bu halimle de girerim o alevlerin içine."
   <br/>
   <br/>
   Korkunç yangından ağır yaralı olarak kurtulan Kartal İtfaiyesi'nden Onbaşı Yılmaz Demirci'nin durumu, Kumandan'ınkinden farklı değil. Köpük sıkarken meydana gelen patlama sonucu alevler içinde kalan Demirci'nin vücudunun belden aşağısı yanmış. Yaraları bir türlü kapanmak bilmiyor. Demirci 8 nüfuslu ailesine bakabilmek ve borçlarını ödeyebilmek amacıyla, maaşının kesilmemesi için işbaşı yapmak zorunda kalmış.
   <br/>
   <br/>
   Kremle kendi elleriyle pansuman yapan Demirci, yaranın etkilenmemesi için bacaklarına streç, ellerine ise eldiven giyiyor. Ancak hareket ettiği için oluşan terler dayanılmaz bir acı veriyor. Derisi kuruduğunda çatlayan Demirci, yaklaşık üç aydır uyuyamıyor. Tuvaletini yapmakta zorlanıyor. Tüm ihtiyaçlarını eşi yardımıyla gideriyor.
   <br/>
   <br/>
   Kartal İtfaiyesinin genç erlerinden Yüksel Sefer'in ise, yaşadıklarını kabullenemediği yüzünden okunuyor. Diğerleri kadar rahat olamayan Sefer, yaralarından utanıyor gibi. Fotoğraf çekerken bile başını öne eğiyor, gizlemeye çalışıyor yanan ellerini. O da ailesine bakabilmek için iyileşmeden işbaşı yapmış. Aidat ödedikleri sendikanın yeterince mücadele etmediğinden yakınıyor Sefer.
   <br/>
   <br/>
   Milyarlar nereye gitti?
   <br/>
   <br/>
   Kahramanları en çok üzen olay canlarını ortaya koyarak verdikleri mücadele sonunda kendilerine biçilen değer olmuş. Faciadan sonra İtfaiye Vakfı'nın hesabında 3 milyar 65 milyon lira biriktiği açıklanarak yaralıların durumuna göre taksimat yapılmış. 75 ile 250 milyon lira arasında değişen miktarlarda aldıkları paraları tedavileri için harcamışlar. Fakat normal yaşama dönebilmeleri için hâlâ milyarlar gerekiyor. Yaralılar vakfın hesaplarında çok daha fazla para biriktiğine, bunun kendilerine verilmediğine inanıyor.
   <br/>
   <br/>
   Onlarca kampanya açıldığını sadece Sinko Fabrikası'nın işçilerden birer yevmiye keserek 15 milyarlık katkıda bulunduğunu belirten itfaiyeciler, "Zabıta Müdürlüğü ve İtfaiye Derneği'nde toplanan üç beş kuruş para verildi. Fakat vakıf numaraları üzerine vatandaşın gönderdiklerini göremedik" diyorlar.
   <br/>
   <br/>
   Yaralı işçilere verilen paraların toplananların yanında devede kulak kaldığını belirten Belediyeİş Sendikası İtfaiye Şubesi Genel Sekreteri Sabri Türk ise, İtfaiye Vakfı'nın hesaplarında 20 milyarın çok üzerinde bir para toplandığını öğrendiklerini açıklıyor.
   <br/>
   <br/>
   Yaralıların diğer bir üzüntü kaynağı ise Başkan Erdoğan'ın vaadlerin gerçekleştirmekten gecikmesi. Erdoğan'ın olay gecesi yanan işçilere para, birer daire ve Amerika'da tedavi sözü verdiğini hatırlatarak, hepsinden vazgeçtiklerini sadece kötürüm gibi yaşamaktan kurtulmak istediklerini belirtiyorlar.
   <br/>
   <br/>
   Dayanacak güçleri kalmayan itfaiyeciler, artık haklarını yasal yollardan aramayı deneyecekler. Her ne kadar açıkça ifade etmeseler bile en büyük endişeleri işten atılmak. Yetkililerden birinin "Eğer kurum aleyhinde konuşan olursa cezalandırılacaktır" şeklindeki sözleri ise işçilerin endişelerini artırıyor. Aynı yetkili, işçilerin haklarını elde edebilmek için hukuki yollara başvurmaktan başka çarelerinin olmadığını da belirtiyor. Hatta "Yüzsüz bir avukata gitsinler. Haklarını ancak böyle alabilirler" diyerek tavsiyede de bulunuyor.
   <br/>
   <br/>
   Belediyeİş Sendikası İtfaiye Şube Genel Sekreteri Türk, daha önce dava açmaları konusunda işçilere çağrıda bulunduklarını ancak korkuları yüzünden hiç kimsenin gelmediğini söylüyor. Yanan işçilerin sözleşmeye göre tazminat alma haklarının olmadığını ancak ihmal ve kusur görüldüğü için dava edilmesi halinde liman işletmeleri, gemi sigorta şirketleri ve işverenin (belediye) de ihmali sözkonusu ise yüklü miktarda maddi ve manevi tazminatlar alabileceklerini belirtiyor.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-2798-tuzla-kahramanlarini-bir-de-unutulmak-yakti.html), [web.archive.org (arşiv bağlantısı)](http://web.archive.org/web/20130104135800/http://www.aksiyon.com.tr:80/aksiyon/haber-2798-tuzla-kahramanlarini-bir-de-unutulmak-yakti.html)
