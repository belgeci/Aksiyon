# Bilim uyur, fay uyumaz!

*M. Yaşar Durukan 2000.01.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hikayeye göre, çook uzaklarda üç tarafı denizlerle çevrili, depremleriyle ünlü Takelonya diye bir ülke varmış.
  </font>
 </div>
 <div id="newsText">
  <font class="detail-text">
   Takelonya'nın bu en kötü doğal afetle ünlü olmasının nedeni, hemen hemen her kentinin geçmişte mutlaka depremlerle yıkılmasından kaynaklanıyormuş.
   <br/>
   <br/>
   Çünkü ülkenin ileri gelenleri yerle bir olan şehirleri her defasında aynı yere kurduruyormuş. Yetkililerin akılları ancak onbirinci depremden sonra başlarına geliyormuş.
   <br/>
   <br/>
   İşte Takelonya'nın otomatik döviz hesabı ve depremiyle ünlü Takelonpazarı isimli bir şehri varmış ki, kurulduğu günden beri tam on kez yıkılmış. Nasıl olduysa ülkenin yöneticilerinin akılları bu sefer onbirinci depremden önce başlarına gelmiş; 350 bin nüfuslu Takelonpazarı'nı onuncu depremin olduğu yere kurduklarını farketmişler. Onbirinci depremin yolda olduğunu anlayan yetkililer, hemen harekete geçmiş. Deprem Dairesi Başkanı Takelonpazarı Üniversitesi'ndeki bütün bilimadamlarını çağırarak, bir an önce acil önlemleri alabilmek için Takelonpazarı Deprem Senaryosu'nun hazırlanmasını istemiş. Takelonpazarı Üniversitesi Mühendislik Fakültesi İnşaat Mühendisliği Bölümü ile bir de protokol imzalayan Deprem Dairesi Başkanlığı, hayat kurtaracak bu proje için bilimadamlarına milyarlarca Takelon Lirası ödemiş. Protokole göre, projenin bir yılda bitmesi gerekiyormuş. Aradan dört yıl geçmiş ama ne gelen olmuş ne de giden.
   <br/>
   <br/>
   Takvimler 17 Ağustos'u gösterdiğinde olanlar olmuş. Takelonpazarı, 7.4 büyüklüğündeki depremle 45 saniye içinde onbirinci kez yerle bir olmuş. Binlerce Takelonpazarlı 1035, 1668, 1863, 1878, 1894, 1902, 1943, 1952 ve 1967'dekilerle aynı sonu paylaşmış. Geriye kalanlar, devletten sonra Takelonyalı bilimadamlarına olan güvenlerini de kaybetmişler."
   <br/>
   <br/>
   İster inanın isterseniz inanmayın ama hikayeye konu olan bu tirajikomik olay gerçekten oldu! Ancak Takelonya'da değil Türkiye'de meydana geldi. Hikayede onbirinci kez yıkılan Takelonpazarı ise tahmin ettiğiniz gibi Adapazarı. Ünlü Takelonpazarı Üniversitesi ise Sakarya Üniversitesi'nden başkası değil.
   <br/>
   <br/>
   "Olmaz böyle şey demeyin" herşey tıpkı hikayede anlatıldığı gibi. Bayındırlık ve İskan Bakanlığı Deprem Dairesi, 1996 yılında bölgedeki potansiyel tehlikenin boyutlarını belirlemek ve bir an önce önlem almak amacıyla Sakarya İli Deprem Senaryosu hazırlanması için üniversite ile bir protokol imzaladı. 13 maddelik protokole Deprem Dairesi Genel Müdür Yardımcısı Hamdi Kozacı, üniversite adına da Rektör Prof. Dr. İsmail Çallı imza koydu. Bir yıl içinde bakanlığa teslim edilmesi öngörülen proje kapsamında geoteknik etüdler, mikro bölgeleme (yerel zemin koşullarının etkisinin belirlenmesi) yapılması, mevcut binaların durumunun tetkik edilmesi gerekiyordu. Devletin acilen istediği bu hayati önemi haiz proje için üniversitenin Mühendislik Fakültesi İnşaat Mühendisliği Bölümüne 5 milyar lira ödendi. Geriye kalan 900 milyon lira ise, projenin bakanlığa teslim edilmesinden sonra ödenecekti. Ancak, üniversite projeyi bugüne kadar teslim etmedi. Bundan sonra teslim etseler de işe yaramayacak artık. 80 bin konutun bulunduğu Adapazarı'nda 10 bin konut tamamen yıkıldı, 20 bini de oturulamayacak halde.
   <br/>
   <br/>
   Takelonyalı pardon Sakarya Üniversitesi öğretim üyeleri korkunç depremden sonra hazırladıkları ön raporda gözlemlerini şöyle anlatıyorlar:
   <br/>
   <br/>
   "Bu depremde en büyük tahribat ve can kaybı zemin koşullarının elverişsiz olduğu Adapazarı şehir merkezinde ve Adnan Menderes Caddesi, Vagon Fabrikası, Şeker Fabrikası, Ankara Caddesi arasında kalan bölgede meydana gelmiştir. Elverişsiz zeminler, gelen deprem dalgalarının periyodunu büyütmüş, ayrıca meydana gelen sıvılaşma ile birlikte altyapı ve binalarda tahribat meydana gelmiştir."
   <br/>
   <br/>
   Sadece iki cümle. İşte herşey bu iki cümlede saklı. Bu iki cümle 17 Ağustos'tan önce söylenmeliydi. Söylenmesi de gerekiyordu. İki cümleye sığacak kadar kısa ama hayati bilgiler söylenmeyince; 3 bin 820 insanı toplu mezarlara sığdırdık.
   <br/>
   <br/>
   Bu ne biçim film!
   <br/>
   <br/>
   Üniversite ise, hâlâ tamamlayamadıkları projeyi savunuyor. Projenin yürütcüsü Doç. Dr. Muzaffer Elmas, deprem senaryosunun 'normal koşullarda' Aralık 99'da tamamlanacağını söylüyor. Yetkililer ise, üniversitenin lakayt tavırlarından dolayı 1997 yılında bitmesi gereken projenin bu tarihe kadar uzadığını belirtiyor. Şimdi ne olacak diye sorduğumuz Doç. Dr. Elmas'ın verdiği cevap oldukça düşündürücü: "Film oynandı tabiri caizse. Senaryoda yer alan bilgilerin çoğu da depremden sonra anlamsız kaldı. Ama yıkılacağını tahmin ettiğimiz binalarla yıkılan binalar çakışıyor mu çakışmıyor mu diye bakabiliriz. Bu da bilgi birikimimize katkı olacaktır."
   <br/>
   <br/>
   Bilimadamının bu sözleri üzerine insan içinden "Oynanan sadece film olsaydı" diye geçirmeden edemiyor. Ayrıca anlamsız kalan bina sayısı, zemin yapısı gibi teknik ayrıntılar da değildi sadece. Ertesi gün olduğunda binlerce hayat da anlamsız kaldı Adapazarı'nda.
   <br/>
   <br/>
   Diğer taraftan insanların aklına şöyle bir soru geliyor: "Senaryo zamanında hazırlansaydı ne değişecekti ki?" Devlete olan güvensizlikten dolayı "Hiçbirşey değişmeyecekti" cevabını kendi kendimize versek bile projenin hazırlanmasını isteyen dönemin Deprem Dairesi Başkanı Oktay Ergünay'a da bir soralım dedik. Her halinden üzüntülü olduğu anlaşılan Ergünay, "Öncelikle yapılaşmayı durdurup mevcut tehlike sabit hale getirilecek, şehir sağlam yerlere doğru kaydırılıp ona göre planı değiştirilecekti. Kurtarma çalışmaları için de tehlikeli bölgelerde önlem alınacaktı" diyor. Aynı filmi 30 yıldan beri izlediğini belirten Ergünay, senaryonun zamanında ulaşması durumunda kesinlikle herşeyin farklı olabileceğini vurguluyor. Defalarca baskı yapmalarına ve uyarmalarına rağmen üniversitenin umursamaz tavrından şikayet eden Ergünay, projeyi ODTÜ, İTÜ, İÜ gibi üniversitelere vermediğinden yakınıyor iç çekerek.
   <br/>
   <br/>
   Tabir yerinde ise bilim adeta suçüstü yakalanmıştı depreme. Bilim uyumuş ama fay uyumamıştı. Zamanı geldiğinde harekete geçen fay, üniversitenin beş ayrı bölgedeki binalarına da ağır hasar verip kurbanlar alarak ancak uyandırabilmişti bilimi. Bugün yüzyılın felaketini yaşayan bölgedeki insanlar ağır bir travma geçiriyor. Depremle birlikte başta devlet olmak üzere güvendikleri herşey yerle bir oldu. Orada insanların güvendiği birkaç şeyden biri de bilim. Bilimadamları bu kredileri tüketirlerse insanların güvenini yeniden kazanmaları bir daha mümkün olmayacak.
   <br/>
   <br/>
   mydurukan@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5686-bilim-uyur-fay-uyumaz.html), [web.archive.org (arşiv bağlantısı)](http://web.archive.org/web/20131220105124/http://www.aksiyon.com.tr:80/aksiyon/haber-5686-bilim-uyur-fay-uyumaz.html)
