# Henkel'de Brütüs vak'ası

*M. Yaşar Durukan 2003.01.06*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Bundan yıllar önce, kimya sektöründe Alman ve Türk sermayesinin evliliğinden doğan Cognis'in yaşamı ani bir kararla sona erdirildi. İddialara göre, olayın perde arkasında Henkel ailesinde içten içe yaşanan bir Bürütüs vakası gizli. Cognis henüz onyedi yaşındaydı.
  </font>
 </div>
 <div id="newsText">
  <font class="detail-text">
   İlk başlarda Henkel, son zamanlardaki adıyla Cognis Dergisi'nin okurları, derginin son sayısıyla buluştuklarında tam bir şok yaşadılar. Kapaktan duyurulan ayrılık anonsuyla 17 yıldan bu yana aralıksız her ay yanınlanan dergi artık okurlarına veda ediyordu. Derginin Genel Yayın Yönetmeni Canan Barlas'ın ağlamaklı bir dille kaleme aldığı ayrılık yazısı adeta bir cinayet haberini andırıyordu. Barlas, çocuğu gibi büyüttüğü dergi için "...Bu canlı organizma şimdi parasal nedenler de olmadığı halde öldürülüyor" diye yazmış.
   <br/>
   <br/>
   Cognis'in, şirket yönetiminin bir kararıyla kapatılmasını, derginin 1985 yılından bu yana yazarlığını yapan Mehmet Altan da ağır bir dille eleştiriyordu: "Yönetimlerin de kendi meşrepleri var. Yazılı kültüre önem verenlere de rastlanıyor, yazısız dönemlere özlem duyanlara da... Biz 17 yıldır yazılı bir şirket tarihçesi oluşturan dönemde Henkel ile birlikte yaşadık. Cognis ise zamane çocuğu oldu. Kendi dönemini okumadan, yazmadan yaşamak istiyor... Her karara saygı duymalı... Okumayı, yazmayı reddetse de..."
   <br/>
   <br/>
   Negroponte'yi Türkiye'ye getirdi
   <br/>
   <br/>
   Bu nedensiz ve zamansız ayrılığa sebep olanlara derginin sadık okurlarından da aynı tonda cevap geldi. Binlerce okur, giderek organik bir birlikteliğe dönüşmüş bu ortamın yok edilmesi kararının gelişi güzel verilemeyeceğini söylüyordu. Haksız da değillerdi. Kimya sektöründe Alman ve Türk sermayesinin evliliğinin ürünü olarak doğan bu derginin, benzerlerinin aksine bir şirketin yayın organı olmaktan çok daha başka misyonu vardı. Derginin eski sayılarına bir göz atıldığında Türkiye'nin yakın tarihini bir film gibi izleyebilme imkanı vardı. Dergi, yaşadığı süre içinde önemli kamuoyu odakları ile temas halinde olup sürekli düşünce alışverişi içinde bulunuyordu. Yapılan röportajlarla dünyadaki gelişmeleri Türkiye'deki düşünce odaklarına taşıyıp onların düşüncelerini de yayıyordu. Dergi çerçevesinde dünyada çıkan en yeni, en ses getiren kitaplar bastırılıp dağıtıldı. Türkiye'de yazılan kitaplara kaynak bile oldu. Negroponte, Paul Kennedy, Alvin Toffler gibi dünyanın ünlü düşünürlerini Türkiye'ye getirmeyi başardı. Türkiye'nin en önemli yazarları, düşünürleri için de Cognis'te yazmak bir ayrıcalıktı. 2 bin 500 kişinin katıldığı, Yıldız Kenter gibi ünlülerin de davet edildiği sanatsal paneller ise, Türkiye için önemli sayılırdı.
   <br/>
   <br/>
   Dergi kültürünün henüz tam olarak oluşmadığı Türkiye şartlarında 17 yıl yayın yapan böyle bir derginin kapatılması bizi de meraklandırdı. Veda yazıları, kapatma olayının arkasında başka gerçeklerin gizlendiği izlenimi uyandırıyordu. Araştırdık... Gerçekten de karşımıza bir ihanet hikayesi çıktı. İddialara göre Cognis, aile içi ihanetin kurbanı olmuş. Derginin kapatılma süreci, 1999 yılına kadar uzanıyor. Bu tarihte Henkel, Cognis isimli yeni bir şirket doğuruyor. Henkel, kimyasal ürünlerini bu şirkette topluyor. Şirketin Genel Müdürlüğü'ne de Henkel Genel Müdürü Can Paker'in çocukluk arkadaşı Ferit Erözlü getiriliyor. Bu sırada, Henkel dergisi de Cognis Kimya Sanayii ve Ticaret A.Ş. bünyesine geçerek Cognis adını alıyor. Henkel, 2001 yılında Cognis'i Amerikan sermayesi ağırlıklı bir konsorsiyuma satıyor. Genel Müdür Erözlü, Henkel'den koptuktan bir yıl sonra maddi gerekçelerle Cognis dergisini kapatma kararı alıyor. Türkiye'nin en kârlı sektöründe en fazla ciro yapan şirketler arasında yer alan Cognis'in maddi gerekçeleri bize de inandırıcı gelmedi.
   <br/>
   <br/>
   Çocukluk arkadaşı ihanet etti
   <br/>
   <br/>
   Canan Barlas'a göre, herşey Erözlü'nün geçmişinde gizli. Erözlü'nün gerçek soyadı Kurşungöz'müş. Fakat mahkemeye başvurup Erözlü soyadını almış. Ailesinden bile kopmuş. Eğitimini tamamladıktan sonra bir dönem işsiz kalmış. Bunun üzerine Can Paker, "Viyana'da okumuş bir insan neden böyle olsun" diyerek, zor günler geçiren çocukluk arkadaşına sahip çıkmış. Onu işe almış. Barlas'ın "Geldi sığındı" diye tanımladığı dönemde Erözlü, Henkel'de mühendis olarak işbaşı yapmış. Sonra Can Paker sayesinde kariyer basamaklarını hızla tırmanmış. Fabrika müdürü olmuş. En sonunda da Henkel'in kimyasallarını üreten Cognis'e genel müdür olmuş.
   <br/>
   <br/>
   Bundan sonrasını Barlas'tan dinleyelim: "Genel müdür olduktan sonra Can Paker'le ilgili ne varsa yok etmek istedi. Fakat galiba zamanla insanlar, kendilerinin elinden tutan, kendilerine ivme kazandıran insanların ağırlığını taşıyorlar. Halbuki, onu oraya getiren Can Paker'di." Erözlü'nün yaptıklarını psikolojik altyapısında çok fazla yardım almış olmasına bağlayan Barlas, "Kompleksleri vardı. Kendisini bir adam bir yerlere getirmiş. Onu hiçbir zaman yenememiş. Hep kapısında el bükmüş. İçten içten böyle şey yaptı." diyor.
   <br/>
   <br/>
   Canan Barlas Erözlü'yü, okumayazmayla, entelektüel hayatla ilgisi olmayan, son derece tutucu, askerci, hiçbir yeniliği istemeyen birisi olarak tarif ediyor. Kapatma kararında böyle bir yapıya sahip olmasının da etkili olduğunu söylüyor. Can Paker ise, bu ihanet olayından fazlasıyla sarsılmış. Bu tasfiyeyi hiç hak etmediği bir davranış olarak görmüş. Böylesine duygusal bir ortam oluştuğu için Paker hiçbir şeye karışmamayı tercih etmiş.
   <br/>
   <br/>
   Henkel ailesinin Brütüs'ü olmakla itham edilen Cognis Genel Müdürü Ferit Erözlü'ye, İzmit'te telefonla ulaşarak yaşananları kendi ağzından öğrenmek istedik. Erözlü, iddiaları anlatmamıza fırsat bırakmadan cevaplamak istemediğini, aynı iddiaları Barlas'ın kendisine yazılı olarak da ulaştırdığını söyledi. Hayatta insanların ömür boyunca çok az insanla dost kalabileceğini, Can Paker'in de kendisi için bu insanlardan biri olduğunu söylemekle yetindi.
   <br/>
   <br/>
   Henkel'deki Brütüs hikayesi, Can Paker'le kan bağı olan Canan Barlas ve 17 yıllık derginin tasviyesiyle şimdilik dramatik bir şekilde noktalandı. 1985 yılının Aralık ayında Nişantaşı'nda başlayan serüven İçerenköy'de yine bir aralık ayında sona er(diril)di.
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-11028-34-henkelde-brutus-vakasi.html), [web.archive.org (arşiv bağlantısı)](http://web.archive.org/web/20140401062018/http://www.aksiyon.com.tr:80/aksiyon/haber-11028-34-henkelde-brutus-vakasi.html)
