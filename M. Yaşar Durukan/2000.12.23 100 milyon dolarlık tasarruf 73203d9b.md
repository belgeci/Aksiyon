# 100 milyon dolarlık tasarruf

*M. Yaşar Durukan 2000.12.23*

<div>
 <p class="spot">
  Eğer planlandığı gibi sonunda 40 bine yakın mahkum affedilirse,  devletin bu mahkumlar için bir yılda harcayacağı 76 milyon dolar  kasasında kalacak. Mahkuma da devlete de faydası olmayan infaz  sistemi için her yıl 100 milyon dolardan fazla harcama yapılıyor
 </p>
 <p class="metin">
 </p>
 <img border="0" src="/web/20020325025903im_/http://www.aksiyon.com.tr/2000/316/resimler/100.jpg"/>
 <p class="metin">
  Devlet önceleri onları asmaktan yanaydı. Astı da... Sonra asmaktan vazgeçip beslemeye başladı. Bugün ise aynı devlet, asmayı da beslemeyi de istemiyor. Affedip salıvermeyi düşünüyor. Hem de bir an evvel...
 </p>
 <p class="metin">
  Gelinen bu noktadan sonra hapishanelerdeki psikolojik ortamın öyle ya da böyle bir affı elzem hale getirdiği belirtiliyor. Devlet af (şartlı tahliye) sayesinde cezaevlerinde kaçırdığı ipin ucunu tekrar yakalama fırsatı elde ederken, ekonomik olarak da derin bir 'oh' çekecek.
 </p>
 <p class="metin">
  Asmak da zor beslemek de
 </p>
 <p class="metin">
  Çünkü 'kalifiye suçlu' üretimine sebep olan infaz sistemi nedeniyle devlet, 565 ceza ve tutukevi için her yıl bir servet ödüyor. Mahkumların bir yıllık elektrik tüketimi 31 milyon kilowatt. Cezaevleri her yıl 1.5 milyon dolarlık elektrik faturası ödüyor. Cezaevlerinde mahkumların temizlik, içecek vs. ihtiyaçları için her yıl ortalama 5 milyon metreküp su kullanılıyor. Bu da 8.2 milyon dolar ediyor. Her mahkuma günde 550 gramlık bir adet ekmek dahil üç öğün (üç çeşit) yemek veriliyor. Bu yemeklerin maliyeti ise, 22.3 milyon dolar.
 </p>
 <p class="metin">
  Daha bitmedi... Adalet Bakanlığı ayrıca, mahkumlar için Ceza ve Tevkif Evleri Genel Müdürlüğü bünyesinde 23 bin 500 personel istihdam ediyor. Bu personel, maaş ve ikramiyeleriyle birikte bakanlığa 74.3 milyon dolara maloluyor.
 </p>
 <p class="metin">
  Faturası en kabarık olanı ise, adını sık sık isyanlarıyla duyuran Türkiye'nin en büyük cezaevi olan Bayrampaşa Cezaevi. 2 binden fazla suçlunun bulunduğu Bayrampaşa'nın yıllık elektrik, su ve yemek harcamaları 4.1 milyon dolar. Bu rakamların toplamı 110 milyon doları aşıyor. Bu da Adalet Bakanlığı bütçesinin yüzde 35—40'ı demek.
 </p>
 <p class="metin">
  Yine bu rakamlardan yola çıkarak yaptığımız hesaplamaya göre, bir mahkumun devlete bir yılık maliyeti yaklaşık 2 bin dolar.
 </p>
 <p class="metin">
  Kimseye yararı yok
 </p>
 <p class="metin">
  Görünen o ki, mevcut infaz sisteminin ne devlete ne de mahkuma bir yararı yok. Devlet, her geçen gün artan suç ve suçlular için daha fazla kaynak harcıyor. Diğer taraftan içeriye vasıfsız olarak giren mahkum, dışarıya profesyonel bir suçlu olarak çıkıyor. Eğitim durumlarına baktığımızda bunu yadırgamamak gerekiyor. Hükümlü ve tutukluların 2 bin 500 kadarı okur—yazar bile değilken 32 bin 500 hükümlü ve tutuklu sadece ilkokul mezunu. Yüksekokul mezunu ise yalnızca bin civarında. Cezaevi sakinlerinin 15 bin kadarını da orta ve lise mezunları oluşturuyor.
 </p>
 <p class="metin">
  Bir işi olmayan ve ekonomik sebeplerden dolayı suç işleyen bir hükümlüye bir meslek edindirme çalışması ise yok sayılır. Çünkü 565 cezaevinin sadece 154'ünde döner sermayeli işyurtları kurulmuş. Buralarda 4 bin hükümlü çalışıyor. Yani 50 binden fazla mahkum ise ıslah olmak yerine illegal örgütlere ve yeraltı dünyasına eleman temin eden bir sistemin kıskacında kalıyor.
 </p>
 <p class="metin">
  Eğer devlet kontrolü kaybettiği cezaevlerinde bulunan hükümlülerden 40 binini Şartlı Tahliye Yasası ile salıverirse bir servet ödemekten kurtulacak. Çünkü devlet 40 bin mahkum için bir yıl içinde 76 milyon dolar harcayacak. Af çıkarsa bu para Adalet Bakanlığı'nın kasasında kalacak. Bu para ile tahliye edilen mahkumlara bir yıl boyunca asgari ücret tutarında maaş verilebilir. Suç işleme nedenlerinin genelde sosyal ve ekonomik şartlardan kaynaklandığı ülkemizde istihdam için yatırım yapılabilir. Güneydoğu'da yarım kalmış yatırımların birçoğu hemen tamamlanabilir.
 </p>
 <p class="metin">
  Bu arada, afla birlikte cezaevlerinde şu anda 16 bin olan kontenjan ise 56 bine yükselecek. Ancak uzmanların söylediklerine bakılırsa, aftan sonra cezaevleri bir yıl içinde yeniden dolacak. Aslında bu af, suç politikasının gözden geçirilmesi için bulunmaz bir fırsat olacak. Yoksa bu kısır döngü sürüp gidecek. Devletin ve bireylerin ödeyeceği fatura her defasında biraz daha kabaracak.
 </p>
 <p class="metin">
  Eğitim sorunu ve gelir dağılımı dengesizlikleri devam ettiği müddetçe 'bu suçlular nereden ürüyor' deme hakkımız yok. Adi suçların türleri ve sebebleri incelendiği zaman da Türkiye'nin sosyo—ekonomik yapısının asıl suçlu olduğu ortaya çıkıyor. Olayı sadece polisiye tedbirlerle çözeceğimizi düşünerek bireyi odaklayan anlayışı dikkate almazsak af bir çözüm olmak yerine sorun olmaya devam edecektir.
 </p>
 <p class="metin">
  Ya da Silvester Stallone'nin (ya da âcizane Rambo olarak da bilinir!) başrol oynadığı 'Yokedici' filmindeki gibi mahkumlar, cezaları süresince dondurulabilir! Böylece cezaevlerinde isyan diye birşey olmaz herhalde. İşte o zaman geldiğinde cezaevi sorunu diye birşey kalmayacak. Hatta cezaevleri bile olmaz belki de. Bakarsınız vaktiyle içinde çile doldurmuş 'baba'nın biri Bayrampaşa Cezaevi'ni de üç yıldızlı otele dönüştürür... Tabelasında da şöyle yazar: "Bayrampasha Palace!" Neden olmasın?!
 </p>
 <br/>
 <center>
  <a class="anaorta" href="http://web.archive.org/web/20020325025903/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2000/316/haberler/5.htm), [web.archive.org (arşiv bağlantısı)](http://web.archive.org/web/20020325025903/http://www.aksiyon.com.tr:80/2000/316/haberler/5.htm)
