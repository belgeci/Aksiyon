# İran'la karpuz krizi!

*M. Yaşar Durukan 2000.04.29*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye İran ile yeni bir krizin eşiğinde. Bu sefer krizin nedeni ne PKK ne de Hizbullah. Neden "karpuz!"
  </font>
 </div>
 <div id="newsText">
  <font class="detail-text">
   İki ülke ilişkileri tarihinde örneğine belki de rastlanmayan bu ilginç krize giden yolda ilk adımı Türkiye attı. Tarım Bakanı Hüsnü Yusuf Gökalp, "Biz karpuz ithalatına izin vermedik ama her yerde İran karpuzu satılıyor" dedi; ardından çoğu İran menşeli tarım ürünlerinin yurda girişini yasakladı. MHP'li bakanın bu kararı Türk üreticisini korumak amacıyla aldığından hiç kimsenin şüphesi yok. Ancak ya kararın içeriğinde ya da uygulamasında bir yanlışlık vardı. Çünkü; alınan kararla İran mallarının yurda girişi yasaklanmakla kalmıyor, Türkiye üzerinden transit geçişlerine bile izin verilmiyordu. İranlı tır şoförleri şok kararı Gürbulak sınır kapısına geldiklerinde öğrendiler. Birçoğu Türk bakanın yasakladığı ürünleri taşıyan tırların Türkiye'ye girişlerine izin verilmiyor. Bölgeden gelen son haberlere göre, sınır kapısının İran tarafında bekleyen tırlar uzun kuyruklar oluşturmaya başladılar bile. Çoğu üçüncü ülkelere ve ülkemizdeki serbest bölgelere önceden sipariş edilmiş bozulabilir gıda türü yükler taşıyor olması gerginliği tırmandırıyor.
   <br/>
   <br/>
   İran'dan misilleme
   <br/>
   <br/>
   İran ise, Türkiye'nin bu uygulamasına cevap vermekte gecikmedi. Misilleme olarak Türkiye'den Türk cumhuriyetlerine yapılan transit sevkiyatı durdurma kararı aldığını bildirdi. Bu karar resmi makamlarca doğrulanmadı ancak güvenilir kaynakların verdiği bilgilere göre, İran topraklarından bir haftada geçen Türk tırlarının işlemlerini uzatarak, bu süreyi şimdilik 15 güne kadar çıkardı. İhracatçılar uygulamayı açıkça bir misilleme olarak yorumluyor. Eğer İran da Türkiye gibi kendi ülkesi üzerinden transit geçişlere izin vermez ise Türkiye'nin Orta Asya ile olan bağlantısı bir anda kesilecek. Bundan önce ulaştırma alanında yaşanan krizlerde İran bu kozu hep kullandı.
   <br/>
   <br/>
   Diğer bir tehlike ise Suriye. İran, transit ticaretini ülkemiz üzerinden daha çok Suriye'ye yapıyor. İhracatçılarımız Suriye hükümetinin de Tarım Bakanlığı'nın kararına misilleme yapmasından endişe ediyor. Bu durumda Suriye üzerinden Ortadoğu'ya yapılan transit ticaretimiz büyük yara alacak. Körfez Savaşı'yla birlikte Irak kapısının kapanmasının ardından Suriye, vebayı bahane ederek kapılarını Türk canlı hayvan ihracatçılarına kapatmıştı. 1991 yılında kapanan kapı hâlâ açılmadı. Türkiye Suriye'nin bu uygulamasıyla Ortadoğu pazarını kaybetti, canlı hayvan ihracatı ise bitme noktasına geldi. Şimdi üreticiler canlı hayvan ihracatçılarıyla aynı sonu paylaşmak istemiyor.
   <br/>
   <br/>
   Üreticilere göre, asıl tehlikeyi transit geçişler değil, İran'dan Türkiye'ye normal ithalat yoluyla çok düşük fiyatlarla giren gıda maddeleri oluşturuyor. Güneydoğu Anadolu Bölgesi İhracatçı Birlikleri Başkanı Abdulkadir Çıkmaz, kapıdaki gerginliğin krize dönüşmesini engellemek üzere durumu Tarım Bakanlığı müşteşarlarına bildirdi. Çıkmaz, acil olarak gönderdiği yazısında sınırda bekletilen İran tırlarının bir an önce geçişine izin verilmesini aksi durumda dış ticaretimiz açısından endişe verici sonuçlara yol açılabilecek gelişmelerin başlayacağını haber veriyordu. Dergimiz baskıya girdiğinde sınırdaki bekleyiş sürüyordu. Umarız "Birinci Karpuz Krizi", bir ekonomik krize dönüşmeden sona erer.
   <br/>
   <br/>
   email: mydurukan@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6127-iranla-karpuz-krizi.html), [web.archive.org (arşiv bağlantısı)](http://web.archive.org/web/20140429130531/http://www.aksiyon.com.tr:80/aksiyon/haber-6127-iranla-karpuz-krizi.html)
