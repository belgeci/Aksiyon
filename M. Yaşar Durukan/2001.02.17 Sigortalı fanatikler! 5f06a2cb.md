# Sigortalı fanatikler!

*M. Yaşar Durukan 2001.02.17*

<div>
 <p class="spot">
  Türkiye'de sigortalama adına her türlü yöntemi kullanan  sigortacıların futbolu  kullanmamaları düşünülemezdi.   Hedef kitlesi fanatikler olan bu  projede Fenerbahçe bir adım önde  görünüyor. AXA Oyak Sigorta, Ali Şen döneminde uygulamaya  konulan Fener Hayat Projesi  çerçevesinde bugüne kadar 270 bin Fenerli'yi sigortaladı. Fenerliler, en  az 10 yıl sonra  'fanatik maaşı'  alabilecek, yaşlılıklarında ise  emekliliğin keyfini çıkaracak
 </p>
 <p class="metin">
 </p>
 <img border="0" src="/web/20020502044354im_/http://www.aksiyon.com.tr/2001/324/resimler/Sigorta.jpg"/>
 <p class="metin">
  Sosyal güvence, Türkiye'deki insanların büyük bir kısmının en önemli sorunlarının başında gelmesine rağmen, sosyal güvenlik kuruluşları yıllardır bir arpa boyu bile yol alamıyor. Sigorta şirketleri, düşük prim sistemleri, yüksek kâr payları gibi araçlarla bile Türk insanına ulaşmayı başaramıyor. Türkiye'de yaklaşık yirmi yıldır denemedikleri yöntem kalmayan sigortacılar, sonunda Türk insanının spora, daha doğrusu futbola olan düşkünlüğünü farketti.
 </p>
 <p class="metin">
  Neden Fenerbahçe?
 </p>
 <p class="metin">
  Futbolu kullanarak geniş kitlelere ulaşmayı amaçlayan AXA Oyak Sigorta, hemen harekete geçerek 'Şampiyon Fenerbahçe' ile bir proje hazırladı. Akıllıca düşünülmüş bu proje için Galatasaray'ın çok aristokrat bir kulüp olması, Süleyman Seba'nın da şovu sevmemesi nedeniyle Fenerbahçe tercih edildi. Şirkete göre, cesur kulüp diye nitelendirilen Fenerbahçe iyi kazandıracak bir seçimdi. "Fener Hayat" adı verilen ilginç proje için Fenerbahçe'nin seçilmesinde dönemin başkanı Ali Şen'in kişiliği de çok etkili oldu. Çünkü sigorta şirketi, Ali Şen Başkan'ın  taraftar üzerindeki karizmatik etkisinden yararlanmak istiyordu. Fener Hayat, Fenerbahçe Başkanı Ali Şen'in taraftara göndereceği imzalı teşekkür mektubu sayesinde bir yılda tam 1 milyon kişiyi sigortalamayı hedefliyordu. Bu iş için 107 tane AXA Oyak acentası ve yaklaşık 400 tane Emlakbank şubesi seferber oldu.
 </p>
 <p class="metin">
  Fener Hayat'a özellikle fanatikler yoğun ilgi gösterdi. Takımları sayesinde geleceklerini güvence altına alan Fenerliler mutluydu. Çünkü onlar artık sigortalıydı. Rakip takım holiganlarının her an düzenleyebileceği menfur saldırı sonucu, takımları uğruna şehit(!) düşseler bile gözü arkalarında kalmayacaktı. Çünkü diğer hayat sigortalarında olduğu gibi, taraftarın ödediği aylık primin 200 katı olan vefat tazminatı ile birikmiş toplu para kâr paylarıyla birlikte sevdiklerine ödenecekti. Böylece kendileri hayatta olmasalar bile, bayrağı devrettikleri yakınlarının geleceklerini garanti altına almış olacaklardı. Yüklü miktardaki tazminatı alabilmesi için taraftarın mutlaka vuruşa vuruşa ölmesini gerektirecek özel bir madde yok tabii. Mesela bir yenilginin ardından ya da bir gol sonrası, aniden gelebilecek kalp krizi sonucu eceliyle ölseler bile aynı tazminatı hakedebiliyorlar.
 </p>
 <p class="metin">
  Eğer gazi olurlarsa; belirleyecekleri sigorta süresi sonunda toplu para ya da maaş ile emekli olup, ekran başında takımını izleyerek emekliliğin keyfini çıkarabilirler. Şirket, sigortaladığı fanatiklerin tasarruflarını hazine bonosu, devlet tahvili gibi verimliliği yüksek ve güvenli yatırım fonlarında değerlendirerek emekliliklerini güvence altına alıyor. Fenerbahçelilerin sigortacısı oldukça sağlam. Holding hissedarları, 60 ülkede, 130 bin çalışanı ile 800 milyar USD fon yöneten, çok uluslu sigorta ve fon yönetimi şirketi AXA ile kurucusu Türk Silahlı Kuvvetleri mensupları olan OYAK kurumu. Ayrıca İstanbul'da Acıbadem Hastanesi, Bahçeşehir Medikal Center, İstanbul Vatan Hastanesi, Özel Göztepe Hastanesi, Çetinkaya Mağazaları, Ulusoy Turizm gibi birçok kuruluş, Fener Hayat'lılara yüzde 10 ile 25 arasında değişen oranlarda indirim uyguluyor.
 </p>
 <p class="metin">
  Cimbom sigortası
 </p>
 <p class="metin">
  İlk zamanlarda Fenerbahçe'nin Fener Hayat adı ile başlattığı sigortacılığın iyi gelir getirmesi üzerine Galatasaray da sigorta dünyasına girdi. Sarı—Kırmızılılar, 1997 yılının ilk ayında Şark Sigorta ile ortak bir şirket kurdu. 'Büyüyen Galatasaraylı' adı ile kurulan sigorta şirketi 'Büyüyen Galatasaraylı— Genç Cimbomlu'nun Gelecek Sigortası' parolasıyla start aldı.
 </p>
 <p class="metin">
  Bu arada, Galatasaray ile Şark Sigorta arasındaki işbirliğinin bu ortaklıkla sınırlı kalmayacağı ve kısa bir süre sonra özel sağlık sigortasının da devreye gireceği açıklandı. Başkan Süren oldukça ümitliydi. Fener Hayat'ın aksine 18 yaşına kadar olan taraftarların yararlanabildiği sigortadan kısa bir sürede 200 milyar liralık bir gelir hedefleniyordu. Ne var ki tribündeki hesap sahada değişti. Her iki kulüp de hüsrana uğradı. Adeta taraftarlarından hiç beklemedikleri bir gol yediler.
 </p>
 <p class="metin">
  Bütün çalışmalar sonucunda 1996 yılının ikinci yarısından bu yana sadece 18—60 yaş arasında yaklaşık 270 bin Fenerli sigortalanabildi. 1 milyon hedefinin yakalanamamasında Ali Şen'in kulüpten ayrılması ve sonrasında Fener'in önlenemeyen düşüşü etkili oldu. Tüm bu olumsuzlukların yanı sıra kulübe yüzde 25 pay verilmesi de projenin cazibesini kaybettiriyordu. Sonunda Fener Hayat rafa kaldırıldı. Alınan mağlubiyetin ardından bu projenin devamında düşünülen Fener Hayat Eğitim Poliçesi, Sağlık Poliçesi, Kasko gibi projeler de uygulamaya konulmadı.
 </p>
 <p class="metin">
  Genç Cimbomlular, tıpkı Fenerliler gibi hayat sigortasına ilgi göstermedi. Böylece Gatasaray ve Fenerbahçe ticari hayattaki ilk yenilgilerini aldılar.
 </p>
 <p class="metin">
  Sonuçta sigorta şirketleri, Türk insanının üzerinde oldukça etkili olan futbolu bile kullanarak geniş kitlelere açılamadı. Bugün İsviçre, Japonya, Amerika ve Kanada gibi gelişmiş ülkelerde kişi başına en az '10 tane' hayat sigortası düşerken, Türkiye'de 10 kişiye 'bir' hayat sigortası uygulanıyor. Bu da gösteriyor ki, sigorta şirketlerinin hangi yöntem kullanılırsa kullanılsın çok fazla satış yapmaları mümkün görünmüyor.
 </p>
 <br/>
 <center>
  <a class="anaorta" href="http://web.archive.org/web/20020502044354/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/1.htm), [web.archive.org (arşiv bağlantısı)](http://web.archive.org/web/20020502044354/http://www.aksiyon.com.tr:80/2001/324/haberler/1.htm)
