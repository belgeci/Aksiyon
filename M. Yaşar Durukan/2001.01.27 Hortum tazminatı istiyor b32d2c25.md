# Hortum tazminatı istiyor

*M. Yaşar Durukan 2001.01.27*

<div>
 <p class="spot">
  Hayatında kapısından bile  içeri girmediği Egebank'ı  hortumladığını öğrendi. İsim  benzerliğinin kurbanı olan  Cemal Çelik, gerçeği ispat  edene kadar akla karayı seçti. O şimdi adını pis işlere  karıştırdığı için cezaevindeki  Murat Demirel'den 1 milyon  dolar tazminat istiyor
 </p>
 <p class="metin">
 </p>
 <img border="0" src="/web/20020329051450im_/http://www.aksiyon.com.tr/2001/321/resimler/Hortum.jpg"/>
 <p class="metin">
  Adı, Cemal Çelik. Üsküdar'da bir temizlik şirketinin sahibi. Askerliğini yapmış. Vergisini ödüyor. Bulunduğu yere tırnaklarıyla gelmiş. Dürüst esnaf Cemal Çelik, ofisinde oturmuş günün gelişen haberlerini izliyor. Kasırga Operasyonu bütün kanalların ilk haberi. Egebank'ın içinin nasıl boşaltıldığını hayretler içinde kalarak seyrediyor. Hortum haberleri kapının ziliyle bölünüyor. Gelen postacı. İstanbul 12. İcra Müdürlüğü'nden bir Haciz İhbarnamesi getirmiş.
 </p>
 <p class="metin">
  İşin içinde icra, haciz olunca kağıdı hemen avukatına fakslayıp kaldığı yerden 'hortum' haberlerini izlemeye devam ediyor. İki dakika bile geçmeden telefon acı acı çalıyor. Arayan avukat. Çelik, "Baktın mı abi, neyin nesiymiş?" demeye kalmadan avukat konuşmaya başlıyor: "Egebank'ı hortumlamışsın! Bütün malvarlığına haciz konulmuş. Yarın akşama kadar 4.5 trilyonu ödemezsen tahsilata başlayacaklar..."
 </p>
 <p class="metin">
  İşi banka temizlemek!
 </p>
 <p class="metin">
  Biraz önce dürüst bir vatandaş olmanın verdiği rahatlıkla kırkbeş derece yatırdığı koltuğundan televizyondaki yolsuzluk haberlerini izleyen Cemal Çelik, bir anda ekrandaki haberin parçası oluvermişti. İnanılır gibi değil... Birden bire yerinden fırlayan Çelik, neye uğradığını şaşırmıştı. Banka, hortum, yolsuzluk... Beyninde şimşekler çakıyor ama bu kelimelere anlam yükleyemiyor, kendisiyle olan bağlantısını çözemiyordu bir türlü. Çünkü hayatında Egebank'ın kapısından bile içeri girmemişti. Aslında bankalarla ilgisi var. Sahibi olduğu şirketin işi "banka temizlemek!" İhalesini aldığı bankalara her akşam adamlarını gönderip bir güzel temizletir! Cemal Çelik, banka—hortum ilişkisini böylece itiraf eder ama 4.5 trilyonu bir türlü hatırlayamaz. Fakat masasındaki kağıt üzerinde Egebank'a 4 trilyon 591 milyar lira borçlu gözüküyor. Olacak iş değil...
 </p>
 <p class="metin">
  İşin rengi Başbakanlık Hazine ve Dış Ticaret Müsteşarlığı Bankalar Yeminli Murakıpları'nın hazırladığı raporların incelenmesiyle ortaya çıkıyor. Raporlara göre, 1999 yılının ilk aylarında, Mersin'de Öner Ağaç isimli bir firmaya Egebank, 2 trilyon 175 milyar lira kredi kullandırıyor. Hem de yeterli teminatı gösterememesine rağmen. Bir süre sonra firma borcunu ödeyemeyince mallarına Egebank tarafından haciz konuyor. Egebank yöneticileri, sadece 541 milyar 969 milyon liralık haciz yapabiliyor. Çünkü firmanın teminat olarak gösterdiği malların değeri bu kadar. Dolayısıyla firmanın tüm borçları sıfırlanmış kabul ediliyor.
 </p>
 <p class="metin">
  İsim benzerliğinin kurbanı
 </p>
 <p class="metin">
  Hemen ardından Murat Demirel ve ekibi Öner Ağaç firmasını devralıyor. Demirel'in okul arkadaşı ve diğer şirketlerinde çalışan Gökalp Baştürk, bazı banka çalışanları ve bu olaydan hiç haberi olmayan bankanın güvenlik görevlisi Cemal Çelik, kağıt üzerinde Öner Ağaç firmasının yeni sahipleri oluyor. İşte bu tarihten sonra Murat Demirel'in sahibi olduğu Egebank, arkadaşının firmasına kredi musluklarını açıyor. 5 günde Öner Ağaç firmasına toplam 2 trilyon liradan fazla kredi veriliyor. Mersin Şubesi'nden İstanbul Bahçekapı Şubesi'ne havale edilen krediler şirketin Yönetim Kurulu Başkanı Gökalp Baştürk tarafından nakit olarak çekiliyor. Tabii bu paralar Gökalp Baştürk aracılığıyla Murat Demirel'in kasasına geri dönüyor.
 </p>
 <p class="metin">
  Peki tüm bunların esnaf Cemal Çelik ile ne ilgisi var? Cemal Çelik bir isim benzerliğinin kurbanı. Çünkü Öner Ağaç firmasının kağıt üzerinde sahibi görünenlerden biri de güvenlik görevlisi Cemal Çelik'ti. Ama Demirel ve ekibi, güvenlik görevlisi Cemal Çelik'in ismini kullanırken adres olarak da Ticaret Sicil Gazetesi'nden bir başka Cemal Çelik'i, temizlik şirketi sahibi Cemal Çelik'i gösteriyorlar. Cemal Çelik, eline geçen haciz kararının süresinin bitmesine bir gün kala karara itiraz ettiği için şanslı. Aksi halde 4.5 trilyon liranın muhatabı olacaktı. Hatta davayı açabilmek için bile yüzde 15 teminat yatırması gerekecekti. Davanın yıllarca süreceğini belirten Çelik, "Hiç bir alâkamız yokken Murat Demirel'in pisliğini temizlemek zorunda kalacaktık. Tefecilerin eline kadar düşerdik" diyor.
 </p>
 <p class="metin">
  Cemal Çelik, hukuki olarak hortumlama olayıyla bir ilgisinin olmadığını ispatladı ispatlamasına ama bunu çevresine ve müşterilerine anlatmak hiç de kolay olmamış. Olayın medyaya yansımasıyla birlikte işler iyice karışmış. "Bütün ticari ve aile çevremiz şok oldu" diyor. Memleketinden, akrabalarından çok sayıda telefon almış. Olayın aslını anlatmak için kanal kanal dolaşan Çelik'in dilinde tüy bitmiş.
 </p>
 <p class="metin">
  Hortum tazminatı
 </p>
 <p class="metin">
  istiyor
 </p>
 <p class="metin">
  Cemal Çelik, kendisini ve firmasını böyle işlere alet ettiği için cezaevindeki Murat Demirel'e hayli kızgın: "Yedi kat yetimin hakkını yemiş insanlar bu memlekette kahraman gibi geziyor, devlete karşı görevlerini yerine getirmiş insanlar da çilesini çekiyor. Böyle olaylarda ismimizin geçmesi bile bizi rahatsız ediyor." Çelik, Murat Demirel aleyhinde şahsi ve ticari itibarını zedelediği için tam 1 milyon dolarlık tazminat davası açıyor. Avukatları aracılığı ile hukuki altyapısını hazırlayan Çelik, davayı kazanacağına kesin gözüyle bakıyor. Çelik, Murat Demirel'den alacağı hortum parasını şahsiyetli, liyakatli gençlerin yetişmesi için eğitim kurumlarına bağışlayacağını söylüyor.
 </p>
 <p class="metin">
  Cemal Çelik'e bankaların temizlik ihalelerini aldığını hatırlatıp Egebank'ı temizleyip temizlemeyeceğini soruyoruz. Cevap anında geliyor: "Hayır! Hayır! Zaten o pislikten temizlenmez. Fakat Türkiye kendi kendini temizleyecektir. Şahsiyetli, onurlu bir nesil geliyor". Bu ülkedeki dürüst, namuslu her vatandaşın temennisi aynı. Bu temenni hortumcular paraları alıp Üsküdar'ı geçmeden gerçekleşirse iyi olur.
 </p>
 <p class="metin">
  Bu arada unutmadan söyleyelim. Raporlarda hortumlama operasyonu bütün detaylarıyla anlatılıyor. Yüzlerce isim ve firma isimlerinin geçtiği 'naylon ilişkiler' medyada sıkça yeralıyor. Siz en iyisi medyayı bundan sonra biraz daha dikkatli takip edin. Bakarsınız haberiniz bile olmadan biryerleri hortumladığınızı öğreniverirsiniz...
 </p>
 <br/>
 <center>
  <a class="anaorta" href="http://web.archive.org/web/20020329051450/mailto:mydurukan @hotmail.com">
   mydurukan @hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/321/haberler/3.htm), [web.archive.org (arşiv bağlantısı)](http://web.archive.org/web/20020329051450/http://www.aksiyon.com.tr:80/2001/321/haberler/3.htm)
