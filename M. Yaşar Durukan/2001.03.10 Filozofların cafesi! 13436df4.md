# Filozofların cafesi!

*M. Yaşar Durukan 2001.03.10*

<div>
 <img border="0" src="/web/20020423064359im_/http://www.aksiyon.com.tr/2001/327/resimler/Filozof.jpg"/>
 <p class="spot">
  Bizim de bir filozof  kahvemiz var. Üç yıldır  Bakırköy İskele  Caddesi'nde faaliyet  gösteren Pusula Antik Cafe,  Kültür &amp; Sanatevi'nde her  hafta bir konu tartışılıyor.  Paris'in Bastille semtindeki Cafe des Phares'in bir  benzeri olan Pusula, herkese açık felsefe  tartışmalarıyla ünlü
 </p>
 <p class="metin">
 </p>
 <p class="metin">
  İstanbul Caddesi'nden Bakırköy sahiline çıkan daracık sokaklardan biri. Oldukça hareketli geçen bir günden geriye kalan yorgunlukla aheste aheste yürüyoruz. Dilimiz, damağımız kurumuş. Baygın gözlerimiz oturup soluklanacak bir yerler arıyor kayıtsızca... Boydan boya beton blokların kuşattığı sokağın elli adım ilerisinde, solda bir yapı gözümüze ilişiyor. Üzerinde tokmağı olan kocaman ahşap kapılar, pişmiş toprak rengi tuğlalarla örülmüş duvarıyla, mekan sanki yüz yıl önce bir kıyı kasabası olan Bakırköy'e aitmiş gibi duruyor.
 </p>
 <p class="metin">
  Tokmağı vurup dalıyoruz bu gizemli mekana. Kapıdan girer girmez Bereket Ana karşılıyor gülümseyerek. Kafede değil de bir müzedeyiz sanki! Asma katın altındaki duvardan tarih fışkırıyor. Duvarın üçte birini kaplayan rölyefte Çift Kartal, Hitit Güneşi, Sümer Tanrısı'nı kısaca tüm Anadolu uygarlılarını görmek mümkün. Yalnızca mumların aydınlattığı loş mekanda antik bir hava hakim. Yeniye dair hiçbirşey bulamazsınız. Herşey eski. Aman yerlere dikkat! Bir tarihe basabilirsiniz. Yaşanmış bir tarihe... Çünkü buradaki her eşyanın ortak bir özelliği var, o da günün birinde birileri tarafından kullanılmış olması. İstanbul'daki benzer birçok mekanın aksine antik, otantik kelimeleri bu mekanda tam karşılık buluyor.
 </p>
 <p class="metin">
  Mesela henüz traktör yokken sapla samanı ayırmaya yarayan döven; bir Anadolu köyünden, harman yerinden alınıp getirilmiş. Hâlâ ekin kokuyor... Haççe ninenin üç kuşaktır hamur yoğurduğu bakır leğeni, al yazması, buz gibi suların doldurulduğu testiler, yarım asırlık bir pasaport... Hepsinin yaşanmış bir hikayesi var. Sanat tarihçisi Süda Özkol, Anadolu'nun dört bir yanından birer birer toplamış bütün eşyaları. Asıl niyeti antik eşya ticareti yapmakmış ama eskiye olan hayranlığı ağır basmış, kıyamamış... Özkol'un antika tutkusu nedeniyle kentlerde de dolaşmadığı izbelik yerler, uğramadığı hurdacı kalmamış. Terkedilmiş bodrumlarda, hurdacı depolarında kedi büyüklüğündeki farelerle az karşılaşmamış!.. Çocuğu gibi gördüğü mekanın dekorasyonunu da tek başına yapmak zorunda kalmış. Tadilat sırasında duvar ustasından elektrikçisine kadar herkesle kavga etmiş. Duvardaki rölyef de ilk yapıldığında böyle değilmiş. Bereket Ana'yı güldürebilmek için eline aldığı çekiçle günlerce uğraşmış.
 </p>
 <p class="metin">
  Ahşap zemini tam ortadan taş bir yol ikiye ayırıyor. Kapıdan itibaren döşenen taşların üzerinde İstanbul'un sembolü laleler var. Ahşap sandalyeli masaların arasından geçen taşyolun bitimindeki merdivenlerden zemin kata ve asma kata ulaşılıyor. Asma kattaki mutfak, bir köy evinin mutfağı gibi döşenmiş. Duvara asılan elek, kaşıklık, gaz lambası...
 </p>
 <p class="metin">
  Aslında burası eskiden köşkmüş. Sonra yerine apartman dikmişler. Son olarak bir kuruyemişçi deposu olmuş. Bir ara yanmış... Bu hale getirmek hiç de kolay olmamış. Yedi ay süren dekorasyonun ardından açılabilmiş Pusula Antik Cafe, Kültür&amp;Sanatevi.
 </p>
 <p class="metin">
  Cafe des Phares gibi
 </p>
 <p class="metin">
  Fakat sıradan bir antik kafe&amp;restorandan çok farklı bir özelliği var. Hani Fransız'ların "Cafe—philo" (philosophy / filozofi) Felsefe Kahveleri dedikleri türden. Paris'in Bastille semtindeki "Cafe des Phares"den bir farkı yok. Hafta içi kahve içilen, hafif yemekler yenen bir çeşit kahve / lokanta olarak faaliyetini sürdüren "Cafe des Phares"i pazar günleri sabahın erken saatlerinde dolduran değişik yaş ve meslek gruplarından yüzü aşkın Parisli felsefe tartışmaları yapıyor. Pusula'da da aynı şekilde felsefe başta olmak üzere istediğiniz konuyu tartışabiliyorsunuz. Fakat tartışma günleri konunun uzmanının gelebileceği güne göre değişiyor.
 </p>
 <p class="metin">
  Bu toplantılara katılmak isteyenlere giriş serbest. Oturduğu sürede istediğini içip, yiyor... Yediğinin içtiğinin parasını ödüyor. Filozof kahvesinin konukları tartışma konuları hakkında öneri getirebiliyor. Mesela siz gidip sanat tarihi ya da UFO'ları tartışmak isteyebilirsiniz. Bu talebinizi ilettikten sonra konunun uzmanlarına ulaşılarak Pusula'ya davet ediliyor. İlan edilen tarihte gelip tartışmaya katılabiliyorsunuz. Pusula'da neler tartışılmış neler... Mesela geçen Ramazan'da Tarihçi Cemal Kutay'la tarihi tartışmalar yapılmış. İyi bir gözlemci olan Şair—Yazar Suna Yakın, Türkiye'nin ilk sümeroloğu Muazzez İlmiye Çığ gelen konuklardan sadece bir kaçı. Psikiyatriden ekonomiye kadar neler tartışılmış neler... Konular ve konuklar değişebiliyor ama Süda Özkol, tıpkı Paris kafelerinde olduğu gibi felsefe toplantılarının belli bir periyodda sürmesinden yana. Seviyeli tartışmaların yapıldığı mekanın ünlü müdavimleri de var. Öğrenebildiğimiz isimlerden biri Cem Karaca. Bir filozof kahvesi diyebileceğimiz Pusula'nın diğer entel kafelerden farkı da bu işte. Entel kahvelerde sadece birbirine dost—yakın entel kişiler buluşup, kendi aralarında sohbet ederken burası herkese açık. Kapalı gruplar söz konusu değil. Yanınızdaki iskemlede bir ünlü oturuyor olabilir.
 </p>
 <p class="metin">
  Şöyle bir düşündüğümüzde aslında bizim "kıraathane" diye adlandırılan kahvelerimizin Cafe—philo'lardan bir farkı yok. Sait Faik, kıraathanelere "...Siz birer tembel yatağı değil, birer bağımsız üniversitesiniz. Üniversiteden daha bağımsızsınız" derdi. Gerçekten de öyleymiş. Salâh Birsel'in "Kahveler Kitabı"ndan öğrendiğimize göre, Beyazıt Camii'nin Aksaray'a bakan kapısı altında bulunan Küllük Kahvesi kimleri konuk etmiş, ne tartışmalara şahit olmuş... Faruk Nafiz Cumhuriyet'in Onuncu Yıl Marşı'nı Küllük Kıraathanesi'nde yazmış. Ama marşın sadece, "Türküz, Cumhuriyet'in göğsümüz tunç siperi/Türk'e durmak yaraşmaz, Türk önde, Türk ileri" dizeleri onun. Gerisini Behçet Kemal Çağlar'a bırakmış.
 </p>
 <p class="metin">
  Taş plaklar çalınıyor
 </p>
 <p class="metin">
  Pusula'da eğlence de unutulmamış. Türk Sanat Müziği geceleri düzenleniyor. Vedat Çetinkaya Grubu, Ataköy Musiki, Yeşilköy Musiki üyelerinin uğrak yeri. Müziği ise genel havasıyla uyumlu. DVD ve CD Player kullanılmıyor. Eğlence günlerinin dışında ortama uygun olarak taş plaklar çalıyor. Eski Türk sanat müziği, klasik batı müziği, Zeki Müren'in taş plakları var.
 </p>
 <p class="metin">
  Etkinlikler söyleşilerle sınırlı değil tabii ki... Ortak olmak isteyenlerin "Abla birkaç masa atalım da daha fazla müşteri çekelim" dediği alt katı sergi ve gösteri salonuna çevirmiş. Burada dialı söyleşiler yapılıyor. Ressam Süha Semerci'nin, fotoğraf sanatçısı İsa Çelik'in eserleri burada sergilenmiş. Bedri Rahmi Eyüboğlu Grubu ile iki kez 'Yazma Şenliği' ve Kastamonu El Dokuma Sanatları Sergisi açılmış. Gerekli izinler alınırsa resim ve tiyatro kursları da açılacak. Gezginler Kulübü üyesi olan Özkol, 10—12 adet paket gezi programı hazırlamış. İlk etapta pazar günleri daha sonra Cuma—Pazar günleri, Pera, Galata, Mevlevihane, Sultanahmet... gezisi planlanıyor. Kapkaççıların saldırısı sonucu iki kolunun kırılması bile Özkol'un hızını kesememiş.
 </p>
 <p class="metin">
  Şimdi isterseniz mönüye bir göz atalım. Mutfak olarak Türk mutfağı mönüsüne sahip. Çorba kazanında o gün ne pişmişse günün çorbası adı altında sunuluyor. İki çeşit salata var. Sebzeler yandaki manavdan, pazardan günlük alınıyor. Ana yemeklerde ise Antep dolma, mantı, içli köfte, spagetti, pizza, tavuk kanadı gibi çeşitler var. Her hafta veya hergün bir yöresel yemek çıkarılması düşünülüyor. Önümüzdeki günlerde vejetaryen ve rejime yönelik mönüler de çıkacak. Yemeklerde donmuş yağlar asla kullanılmıyor. Ekolojik ürünler de satılıyor. Mesela deprem sonrası oluşan strese iyi gelen bir bitkisel çay hazırlamışlar. Talep edenlere ikram ediliyor. Umarız bu çaya ihtiyacınız olmaz.
 </p>
 <p class="metin">
  Sabah 10:30'da servise başlayan Pusula, akşam 24.00'e kadar açık. 100 kişilik oturma düzenine sahip Pusula, haftasonları ve bayramlarda da açık. En büyük sıkıntıları ise Turizm işletme belgelerinin olmaması. Bu nedenle turistler başta olmak üzere birçok insan için hayatın yeni başladığı gece geç saatlerinde çalışması yasak. Fiyatlara gelince... Salatalar 1 milyon 250 bin lira. Ana yemeklerin en pahalısı 2 milyon 500 bin lira. Tatlılar ise 1.5 milyon. Pusula'da herşeyiyle doyurucu bir yemek yemenin bedeli 6 milyonu geçmiyor. Ama dalgalı kur politikası fiyatları değiştirir mi bilemiyoruz!
 </p>
 <p class="metin">
  Şu anda çoğu Paris'te olmak üzere, bütün Fransa'da yüzü aşkın Cafe—philo bulunuyor. Brüksel, Bonn, Cenevre ve Londra'da da bazı kahveler benzer düzenlemelere gitmiş. Hatta Jacques Chirac'ın, bu tür kahvelerin Fransız kültürünü simgelediğini düşünerek, benzer kahvelerin Güney Amerika ülkelerinde de açılmasını teşvik amacıyla "misyonerler" grubu oluşturduğu bile iddia ediliyor. 1992 yılında başlayan modayı siz de yakından takip etmek isterseniz taa Paris'e kadar gitmenize gerek yok. Bakırköy İskele Cadddesi'ndeki Pusula'ya uğramanız yeterli. Tabii dışarı çıktığınızda korna sesleri size nerede olduğunuzu hatırlatana kadar. Aklınızın bir köşesinde bulunsun.
 </p>
 <br/>
 <center>
  <a class="anaorta" href="http://web.archive.org/web/20020423064359/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/327/haberler/1.htm), [web.archive.org (arşiv bağlantısı)](http://web.archive.org/web/20020423064359/http://www.aksiyon.com.tr:80/2001/327/haberler/1.htm)
