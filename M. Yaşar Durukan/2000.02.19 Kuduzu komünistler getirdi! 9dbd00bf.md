# Kuduzu komünistler getirdi!

*M. Yaşar Durukan 2000.02.19*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İstanbul başta olmak üzere Türkiye'yi saran Ortaçağ hastalığı kuduzun failleri belli oldu: Komünistler!
  </font>
 </div>
 <div id="newsText">
  <font class="detail-text">
   Bu ilginç iddianın sahibi merkezi Londra'da bulunan Dünya Hayvanları Koruma Örgütü (World Society for the Protection of AnimalsWSPA) Türkiye Temsilcisi Birgül Rona. Aynı zamanda Türkiye Hayvanları Koruma Derneği Başkanı olan Rona, bugün devletin bile hâlâ nereden geldiğini bilmediği kuduzun eski doğu bloku ülkelerinden Türkiye'ye "ihraç" edildiğini saptamış. İhraç kelimesi biraz abartılı gibi gelse de gerçek bu. Çünkü neredeyse komünist ülkelere has bir hastalık haline gelen bu ilkel tehlike, Türkiye'ye bavulla girmiş.
   <br/>
   <br/>
   Rona'nın son 11 yıllık dönemi kapsayan araştırması Türkiye'de kuduzun, komünizmin yıkılmasından sonra patladığını ortaya koyuyor. Çünkü Avrupa'nın birçok ülkesinde kuduz neredeyse tamamen yok edilirken komünist bloku ülkelerde korkunç boyutlardaydı. Fakat demirperde sayesinde bu ülkeler dünyaya kapalı olduğundan bu Ortaçağ hastalığı da büyük ölçüde kendi coğrafyalarında tutulabiliyordu. Salgın o kadar artmıştı ki, kuduz komünist ülkelerle anılır hale gelmişti.
   <br/>
   <br/>
   Komünizm değil, kuduz geldi
   <br/>
   <br/>
   1989'da demirperde kalkınca olanlar oldu... Bu sefer Avrupa'daki komünizm korkusunun yerini kuduz korkusu aldı. Avrupa ülkelerinin sıkı önlemleri sayesinde korkulan olmadı ama piyango Türkiye'ye çıktı. Böylece kuduz, 90'lı yıllardan itibaren bavul ticareti için gelen turistlere sonuna kadar açtığımız kapılarımızdan girdi ülkemize.
   <br/>
   <br/>
   Önceleri bavul ticareti için gelen turistler zamanla bavullarında ev hayvanları da getirmeye başladılar. Hayvanların Türkiye'de iyi para kazandırdığını gören turistler, bu işi ticarete dönüştürdü. Artık eski doğu blokundan bavul ticareti için gelen hemen her turist bavulunda birkaç tane de ev hayvanı getiriyordu. Özellikle Romanya, Rusya, Polanya, Macaristan, Gürcistan gibi ülkelerden gelen bavulcuların yaptığı hayvan ticaretinin boyutları o kadar genişledi ki, bugün Eminönü ve Kadıköy'deki hayvan pazarları ile sayıları birden bire artan hayvan shoplarındaki hayvanların büyük bir bölümü bavullarda geldi. Birgül Rona, bu işin ne kadar rahat yapıldığını anlatmak için örnek olarak İstiklal Caddesi ve Bağdat Caddesi'nde fiyatları 215 dolardan satılan yavru köpekleri gösteriyor.
   <br/>
   <br/>
   "Hayvan giriş çıkışının bu kadar rahat olduğu bir başka ülke yoktur" diyen Rona, hastalıklı hayvanların bir bölümünün de gümrük kapılarından resmi yollarla ülkeye sokulduğunu anlatıyor. Yasalara göre kapılarda mutlaka veteriner bulunması ve yurda giren ya da çıkan hayvanların menşe şahadetnamelerinin, hayvanın geldiği ülkeden alınan sağlık raporunun, aşılarının tamam olup olmadığını gösteren belgelerin eksiksiz olması gerekiyor. Ancak havaalanları dahil hiçbir kapıda veteriner bulunmadığı için normal görevlilere uyduruk belgeler gösterilerek her türlü hayvanın Türkiye'ye sokulması mümkün. Avrupa ülkelerine belgeleri eksik olduğu takdirde bir kuş bile giremezken Türkiye'ye ayılar bile rahatça girebiliyor. Rona belgeleri eksik olduğu halde kapılardan geçirilerek Antalya ve diğer turistlik yerlere kadar götürülen ayıların bunun kanıtı olduğunu belirtiyor. Hatta geçtiğimiz yıllarda bir kargo uçağı ile çantalarda getirilen yüzlerce papağan ve maymun Atatürk Havalimanı'nda tesadüfen yakalanmıştı.
   <br/>
   <br/>
   Patlama yılı 1993
   <br/>
   <br/>
   Üçüncü dünya ülkelerinde görülebilecek bu ihmalin faturası 1993 yılından itibaren çıkmaya başlayacaktı. İlk olarak Türkiye'de hiç görülmeyen ya da çok düşük miktarlarda olan evcil hayvan hastalıkları ortaya çıktı. Kanlı ishal, barınak öksürüğü, paraiflanza, bordotella, bordoseptika, koksidios bu virüs ve parazit hastalıklarından bazıları. Peki ya kuduz? Komünist ülkelerde korkunç boyutlarda olan kuduzdan hiç ses seda yoktu. Bu ülkelerden çeşidi ve sayısı bilinmeyecek kadar hayvan girişi olduğu halde Türkiye'de kuduz olmaması imkansızdı. Araştırmacıların şaşkınlığı fazla sürmedi. İstanbul'da yıllardır değişmeyen yüzde 40'lık kuduz oranı, bavul ticareti hacmiyle doğru orantılı bir şekilde kamuoyundan habersiz artmaya başlamıştı. Aslında buna patlama demek daha doğru olacak. Tarım Bakanlığı'na bağlı olarak faaliyet gösteren Pendik Veteriner Kontrol Araştırma Enstitüsü'ne gönderilen hemen her örnekte kuduza rastlanıyordu. Sabit oran 1993'te ilk kez yüzde 43'e yükseldi. Bundan sonra da tırmanış durdurulamadı ve 1994'te yüzde 52'ye, 1995'te yüzde 64'e, 1996'da yüzde 73.75'e, 1997'de yüzde 81.37'ye, 1998'de yüzde 88.39'a, 1999'un 11 aylık döneminde de yüzde 96.6'yla zirveye ulaştı. Bu ürkütücü tablo İstanbul'da insanlar peşpeşe kudurarak ölmeye başlayınca kamuoyuna yansıdı.
   <br/>
   <br/>
   Enstitü'nün son 10 yıldaki kuduz vakalarının hayvan türlerine göre dağılımını içeren bir başka istatistik ise, Türkiye'de hele İstanbul'da vahşi hayvan kuduzunun olamayacağını gösteriyor. Çünkü Avrupa'daki kuduzun kaynağı vahşi hayvan kuduzu olup doğadan geliyor. Oysa İstanbul'da vahşi hayvan barındıracak bitki örtüsü de bulunmuyor. Örneğin 1999'un 11 ayına ait verilere göre, kuduz vakalarının yüzde 82'si köpeklerde, yüzde 9.5'i kedilerde, yüzde 6.2'si sığırlarda, yüzde 1.7'si de koyun ve keçilerde görülmüş. Bu dönemde at ve eşeklerde kuduza rastlanmazken vahşi hayvan sınıfına giren çakallardaki oran sadece 0.6 olarak gerçekleşmiş. Son on yıla bakıldığında ise kuduz vakaları çakallarda yüzde 4, tilkilerde yüzde 1 oranında kaydedilmiş. Bu veriler kuduzun doğadan gelmeyip ithal edildiğinin en önemli kanıtı.
   <br/>
   <br/>
   İkinciliğe yükseldik
   <br/>
   <br/>
   Türkiye bu ithalat sayesinde altı yıl içinde istatistiklerde doğu bloku ülkeleri arasındaki yerini aldı. Bugün bu ülkelerden Dünya Sağlık Örgütü'ne (WHO) bildirilen evcil hayvan kuduz vakası 2 bin 313. Bu rakamlara doğadaki bilinen 3 bin 730 vahşi hayvan kuduzu dahil değil. Ülkelerin başında en fazla bavul ticareti yaptığımız Rusya, Polonya, Macaristan geliyor. Rusya'da köpek, kedi ve sığırlarda olmak üzere toplam bin 409, Polonya'da 210, Macaristan'da 118, Litvanya'da 90, Slovakya'da 67, Letonya'da 64, Estonya'da 47, Beyaz Rusya'da 44, Hırvatistan'da halen 38 resmi kuduz vakası var. Avrupa Birliği ülkelerinin tamamında ya kuduz yok ya da birkaç taneden ibaret. Türkiye son rakamlara göre komünist ülkelerden ithal ettiği kuduz sayesinde bu yıl 'Kuduz Top 10' listesinde 231 vaka ile üçüncülükten ikinciliğe yükselmiş durumda.
   <br/>
   <br/>
   Peki şimdi ne olacak? WSPA Temsilcisi Birgül Rona'nın söyledikleri oldukça ürkütücü. Rona, bugün bazı çevrelerin savunduğu gibi kuduzu yoketmek için İstanbul'daki bütün köpekleri öldürmenin artık hiçbir anlamı olmadığını söylüyor. Çünkü, Eminönü ve Kadıköy'deki hayvan pazarlarında bulunan demirperde ülkeleri menşeli hastalıklı hayvanlar kısa sürede kuduzu aynı boyutlara ulaştıracak potansiyele sahip. İstanbul'da yüzde 96.6'ya ulaşan kuduz oranına bakıldığında insanın aklına şöyle bir soru geliyor: "Bugünün Türkiye'si için komünizm mi yoksa kuduz mu daha tehlikeli?"
   <br/>
   <br/>
   email: mydurukan@yahoo.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5864-kuduzu-komunistler-getirdi.html), [web.archive.org (arşiv bağlantısı)](http://web.archive.org/web/20130106075659/http://www.aksiyon.com.tr:80/aksiyon/haber-5864-kuduzu-komunistler-getirdi.html)
