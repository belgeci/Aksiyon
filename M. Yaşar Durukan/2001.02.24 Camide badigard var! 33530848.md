# Camide badigard var!

*M. Yaşar Durukan 2001.02.24*

<div>
 <p class="spot">
  Konserlerde, defilelerde  görmeye alıştığımız özel  güvenlik görevlilerini  artık bir dergahın kapısında  ya da bir cami avlusunda  görürseniz şaşırmayın.  Bundan böyle maneviyat  önderlerinin cenazelerinde de onları göreceğiz
 </p>
 <p class="metin">
 </p>
 <img border="0" src="/web/20010713184730im_/http://www.aksiyon.com.tr/2001/325/resimler/Cami.jpg"/>
 <p class="metin">
  Onları genellikle eğlence mekanlarının, alışveriş merkezlerinin önünde ya da ünlülerin hemen bir adım arkasında görmeye alışmıştık. Bu sefer dini mekanlarda karşımıza çıktılar. Avustralya'da geçirdiği elim bir trafik kazasında Alemlerin Rabbi'nin "dön" emrine icabet ederek Hakk'a yürüyen Prof. Dr. Esad Coşan ve damadının cenaze töreni için gelenler, dergah kapısında ve cami avlusunda özel güvenlik elemanları tarafından karşılanınca hayli şaşırmışlardı. Belki de ilk kez bir güvenlik firması bir cenaze töreninin güvenliğini sağlıyordu.
 </p>
 <p class="metin">
  Peki birçok kişiyi şaşırtan bu ilginç uygulama gerekli miydi? Güvenlik uzmanlarına göre, profesyonelce düşünülmüş ve başkalarına da örnek olması gereken bir uygulama. Önlemlerin öncelikli amacı; törenin sabote edilmesini engellemek, mevtayı rahatsız etmemek ve orada bulunan önemli kişileri korumaktı. 10 binlerce, kişinin katıldığı tören, alınan önlemler sayesinde olaysız tamamlandı.
 </p>
 <p class="metin">
  Humeyni'nin cenazesi..
 </p>
 <p class="metin">
  Fatih Camii'ndeki törende önlemler daha çok çevre güvenliği ve tabutun korunması üzerinde yoğunlaşıyordu. Çünkü bu tür törenlerde en büyük tehlikeyi, törene katılanların çok sevdikleri önderlerini son yolculuğuna uğurlarken tabutuna dokunmak istemeleri oluşturuyor. Binlerce insanın tabuta doğru hücum etmesi, birçok kişinin ezilerek yaralanmasına, tabutun devrilmesine neden olabiliyor. Tıpkı 3 Haziran 1989 tarihinde vefat eden İran'ın Şii lideri Ayetullah Humeyni'nin cenaze töreninde yaşananlar gibi. Törende onbinlerce insanın Humeyni'nin kefeninden parça almak istemesiyle çıkan izdiham sonucu, cenaze tabuttan düşmüştü. Korkunç izdiham sırasında ölen olmamış fakat çok sayıda kişi ezilerek yaralanmıştı.
 </p>
 <p class="metin">
  Konserlerde de aynı durum geçerli. Çok sevdikleri sanatçılara dokunmak, yakından görebilmek için hücum eden hayranları onların ezilme tehlikesi geçirmelerine bile neden oluyor. Bu yüzden sanatçılar kolay kolay seyirciler arasına inmek istemiyor. Konser alanlarındaki tehlike cami avluları için de geçerli. Fakat bugüne kadar hiçbir güvenlik önlemi alınmadığı için böylesine kalabalık cenaze törenlerindeki izdihamlara her defasında şahit oluyoruz. Koluna kırmızı bandaj sarıp meydana çıkan iyi niyetli görevlilerin çabası ise her defasında sonuçsuz kalıyor, caydırıcı olmuyor.
 </p>
 <p class="metin">
  VIP koruma şart
 </p>
 <p class="metin">
  Bu tür törenlerde güvenlik önlemlerinin diğer bir amacı da önemli kişileri korumak. Yüzbinlerce mensubu bulunan topluluğun önde gelenlerinin iştirakiyle tören güvenlik açısından daha da önem kazanıyor. Böylesi törenlerde bu kişilere yönelik bir saldırı korkunç bir provokasyona yol açar. Açık hedef haline gelen bu şahısların mutlaka iyi korunması gerekiyor. Çünkü tehlikenin nereden, nasıl ve ne zaman geleceğini asla bilemezsiniz. Türkiye gibi en ufak kıvılcımın büyük yangınlara sebep olduğu, provekasyona açık bir ülkede iseniz bunları gözardı etmemeniz gerekiyor. Eğer bunun düzenlenecekse cami avlusu da çoğu kere bir saldırı için adres olabiliyor. Prof. Coşan'ın oğlu Nurettin Coşan için törende VIP koruma tahsis edilmemişti. Ama yakın çevresindeki güvenlik elemanlarının gözleri rahmetli Esat Efendi'nin oğlu ve cemaatin önde gelenlerinin üzerindeydi.
 </p>
 <p class="metin">
  Abarttığımızı düşünenler için tarihe bir gözatmak yeterli. Mesela İslam tarihinde bilinen ilk cami cinayeti bundan 1340 yıl önce işlendi. İslam'ın 4. Halifesi Hz. Ali, camide sabah namazı sırasında Abdurrahman B. Mülcem isimli bir kişinin saldırısına uğramıştı. Zehirli hançerle ağır şekilde yararlanan Hz. Ali, 26 veya 28 Ocak 661'de şehit edilmişti. 21 Temmuz 1905 tarihinde ise Abdülhamid Han, cuma namazını kılmak için gittiği Yıldız Camii cuma selamlığında Ermeni teröristlerin bombalı saldırısına uğramıştı.
 </p>
 <p class="metin">
  İsmailağa cinayeti
 </p>
 <p class="metin">
  Aslında çok da eskilere gitmeye gerek yok. 17 Mayıs 1998 tarihinde Mahmut Ustaosmanoğlu Hocaefendi'nin damadı Hızır Ali Muratoğlu Hoca, İsmailağa Camii içinde uğradığı silahlı saldırı sonucu öldürülmüştü. Asıl hedefin Mahmut Hocaefendi olduğu söylenen sarıklı, cüppeli, sarı sakallı profesyonel saldırganın izine rastlanamadı. Bu olay üzerine Mahmut Hocaefendi ve cemaatin önde gelen altı ismi için önlemler alınmıştı. Sekiz kişilik tim tarafından korunan Mahmut Hoca ile yakınlarına kurşun geçirmez yelekler giydirilmiş, Mahmut Hoca'nın imamlık yaptığı cuma ve vakit namazları sırasında İsmailağa Camii'nin avlu girişlerinde iki, namaz kılınan bölümün kapılarında ise üçer kişi nöbet tutmaya başlamıştı. Tüm bu önlemler karanlık güçler hedefine ulaştıktan sonra alındı.
 </p>
 <p class="metin">
  Doruk Güvenlik Genel Müdürü Hayrettin Ünverdi, çok yoğun teorik ve pratik aşamaları tamamlamış, çevrenin dikkatini çekmeden, korunanın kimliğini gizleyerek, tehlike oluşmadan sezgileriyle tedbirlerini alabilen elemanları sayesinde benzer birçok saldırıyı önleyebileceklerini söylüyor. Ünverdi, ünlü bir kişinin cenaze töreninin nasıl korunması gerektiğini şöyle anlatıyor: "İlk önce risk analizi yaparız. Alınan sonuçlara göre güvenlik modelleri geliştirip uygulamaya başlarız. Bizim için törenin yapılacağı caminin yapısı, büyüklüğü önemli. Giriş—çıkış kapıları önemli. İki gün önceden gidip bir krokisini alırız. Adamları nereye yerleştireceğimizi belirleriz. Cenazeye katılacak tahmini kişi sayısına göre güvenlik elemanı tahsis ederiz. 15—20 bin kişinin katılacağı bir tören için benden 10 tane adam isterlerse olmaz. Cenaze namazının kılınacağı yerde bariyer sistemiyle öncelikle bir VIP ve basın bölümü ayrılır. Görevimiz VIP'yi ve basını rahat ettirmektir. VIP tehdit altında olabilir. O kalabalıkta kim vurduya gidebilir. Bu nedenle en önemli kişi için 3—4 kişilik bir tim hazırlarız."
 </p>
 <p class="metin">
  Konser gibi cenaze töreni
 </p>
 <p class="metin">
  Ünverdi, onbinlerce kişinin katıldığı bir cenaze töreninin güvenliğini ise bir konser güvenliğine benzetiyor: "Cenaze namazından sonra tabut musalla taşından alınıp götürülmesi sırasında 'bariyer sistemi' ya da 'zincirleme sistem' yapıp cenazeyi aradan geçirmek lazım. Nasıl bir sanatçı konser alanına alırken eğer insanların içinden geçmek zorundaysanız; 10 bin seyirci vardır ama 40 tane güvenlikçi 'zincir düzeni'ne geçer ve patika gibi yol yapar sanatçı da onların arasından geçer. Cenazede de camiden çıkıp arabaya gidene kadar böyle bir sistem uygulamak şart."
 </p>
 <p class="metin">
  Hayrettin Ünverdi, hiç kimsenin kalkıp böyle bir cenaze töreni, mevlit gibi organisazyonlarda güvenliğe bütçe ayırmadığından yakınıyor. Fakat insanların acılı günlerinde düşük bir bütçe ile hizmet edebileceklerini söylüyor.
 </p>
 <p class="metin">
  Coşan ailesi tarafından bizzat talep edilen özel güvenlik hizmetinin ne kadar isabetli olduğu şimdi daha iyi anlaşılıyor. Mutlaka bir suikast beklentisiyle güvenlik hizmeti talep edilmesi gerekmiyor. Özel güvenlik, hemen her zaman bir arbedeye dönen izdihamlı cenaze merasimlerinin, dini törenlerin bir düzene sokulması için şart. Doğumgünü partilerinden konserlere, ödül törenlerine, defilelere kadar tüm organizasyonların güvenliği için hizmet veren özel güvenlikçilerin dini mekanlarda da görev alması huzur verici. Ayrıca cemaatlerin bu davranışı bilinenin aksine şeffaflaştıklarının bir göstergesi oluyor.
 </p>
 <br/>
 <center>
  <a class="anaorta" href="http://web.archive.org/web/20010713184730/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/haberler/4.htm), [web.archive.org (arşiv bağlantısı)](http://web.archive.org/web/20010713184730/http://www.aksiyon.com.tr:80/2001/325/haberler/4.htm)
