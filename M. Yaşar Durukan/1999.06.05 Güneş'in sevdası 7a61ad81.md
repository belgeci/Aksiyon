# Güneş’in sevdası

*M. Yaşar Durukan 1999.06.05*

<div>
 <p>
  <font>
   11Ağustos Çarşamba günü öğleden sonraki saatler için kimselere randevu vermeyin. Çünkü bu tarihte yüzyılın en büyük randevusu var.
   <br/>
   <br/>
   ‘Ay’la ‘Güneş’in yarım kalan son buluşması gerçekleşiyor...
   <br>
    <br>
     Dünyada yaklaşık 300 milyon kişi, Nostradamus’un da yüzyıllar öncesinden haber verdiği(!?) kozmik gösteriyi havadan, karadan ve denizden izlemeye hazırlanıyor. Ünlü Marco Polo gemisi bu önemli gök olayı için Karadeniz’e tur düzenliyor. Yunanistan kıyılarından kalkacak olan gemi önce Kuşadası’na uğrayacak, tutulma günü ise Karadeniz’e geçecek. Tutulma hattı boyunca hareket edecek olan gemideki meraklılar tutulmayı Cide (Kastamonu) sahiline kadar kesintisiz izleyecekler.
     <br>
      <br>
       Avrupa’dan kalkacak bir Concorde uçağı ise, tutulma hattı boyunca uçarak tutulmayı takip edecek. Uçakta bulunanlar, yerdekilere göre daha şanslı olacak. Çünkü tutulmayı 7 dakika boyunca izleyebilecekler. Oysa yerdeki en uzun tam tutulma süresi 2 dakika 33 saniye ile Romanya’da meydana gelecek.
       <br>
        <br>
         Neden Türkiye?
         <br/>
         <br/>
         Bu tarihi olayı doğanın sürprizine bırakmak istemeyen binlerce “tutulma avcısı” ise, NASA’nın da önerisini dikkate alarak Türkiye’ye doğru yola çıktı bile. Sekiz yıllık uydu verilerine dayanılarak yapılan; bulutluluk, basınç ve yağış istatistiğine göre tutulmanın izlenebilme olasılığı İngiltere’nin güneyinde yüzde 45, Fransa’da yüzde 40, Avusturya’da yüzde 53, Romanya’da yüzde 63 iken, Türkiye’de yüzde 70—86. Bu oranın yüksekliği Türkiye’yi diğer ülkelere göre daha çekici hale getiriyor. Ayrıca, ‘Ay’ın gölgesi Türkiye saati ile 12:30’da önce İngiltere açıklarında okyanus üzerine düşecek. Ancak bu saat İngiltere’de sabahın erken saatlerine denk geliyor. Henüz karanlık olduğu için tutulma tam anlamıyla gözlenemeyecek. Aynı durum diğer Avrupa ülkeleri için de aynı. Güneş, tutulma saati olan 14.30’da Türkiye’nin tam üzerinde olacak. Güneş bu anda İran, Pakistan ve Hindistan üzerinde iken akşam saatlerine rastladığından tutulma buralardan da tam anlamıyla izlenemeyecek. Bu nedenle tam tutulma için en ideal yerin Türkiye olduğu saptandı. Tutulmanın tamamının karadan gözlenebilmesi de büyük bir avantaj.
         <br/>
         <br/>
         Bu nedenle Amerika, Japonya ile Avrupa’da yayınlanan haber ve bilimsel yayın yapan medya, haberlerinde Türkiye’yi öneriyor. Dünyanın en çok satan uzay dergisi Sky&amp;Telescope, yer verdiği haberlerde tutulmayı izlemek için okurlarını tarihi Harput Kalesi’nde buluşmaya çağırıyor. Yine seyahat acenteleri tarafından verilen reklamlar da Türkiye turlarının yoğunluğu dikkat çekiyor. İnternette uzay dergileri ve tur düzenleyen firmaların Güneş tutulmasıyla ilgili hazırladığı binlerce veb sayfasında Türkiye’den övgüyle bahsediliyor.
         <br/>
         <br/>
         Gözlem parkları hazır
         <br/>
         <br/>
         Geri sayım devam ederken 100 bin turistin gelmesi beklenen Türkiye’de bilimsel ve turistik bütün hazırlıklar da tamamlandı. Boğaziçi Üniversitesi Kandilli Rasathanesi ve Deprem Araştırma Enstitüsü Güneş Fiziği Laboratuvarı astronomları tarafından yapılan inceleme sonucunda Çorum, Sivas, Elazığ ve Batman’da gözlem parkları kuruldu. Son 50 yılın istatistiklerini inceleyen astronomlar özellikle Batman’da tutulma günü havanın yüzde 99 bulutsuz olacağını belirtiyorlar.
         <br/>
         <br/>
         Tutulma hattında yer alan Bartın, Kastamonu, Çorum, Merzifon, Amasya, Turhal, Tokat, Sivas, Elazığ, Diyarbakır ve Cizre’de tam bir olağanüstü hal durumu yaşanıyor. Valilik, belediye ve turizm il müdürlüklerinin oluşturduğu komiteler, hummalı bir çalışma içinde. Mevcut otel ve pansiyonların kapasiteyi karşılamayacağı anlaşılınca resmi kuruluşların misafirhaneleri, dinlenme tesisleri ile öğrenci yurtları da hazır hale getirildi. Böylece yatak kapasiteleri her ilde ortalama 5 binin üzerine çıkarıldı. İhtiyaç duyulması halinde isteyen vatandaşlar evlerini pansiyona çevirebilecek.
         <br/>
         <br/>
         Turistlerin rahat gözlem yapabilmeleri için Güneş Fiziği Laboratuvarı astronomlarının belirlediği noktalar gözlem parkı olarak düzenlendi. Seyahat acenteleri tarafından açık arazilerden okul bahçelerine hatta evlerin çatılarına varana kadar pek çok yer parsellendi. Gözlemcilerin içme suyundan elektrik ihtiyacına kadar bütün ayrıntılar düşünülmüş. Hatta Sivas’ın Organize Komitesi’nin hazırladığı gözlem alanında ihtiyaç duyulan hizmetler arasında “Gözlem parkında sessizliğin sağlanması” bile yer alıyor.
         <br/>
         <br/>
         Sivas ve Batman’da üsleniyorlar
         <br/>
         <br/>
         Tutulma avcıları genellikle, 12 gözlem noktasından ikisinde, Sivas ve Batman’da üsleniyor. Sivas’ta bugünden kesinleşen rezervasyon sayısı 3 bin. Yüzde 80’ini Japonlar, geriye kalanları Amerikalı ve Avrupalı turistler oluşturuyor. Yatak kapasitesi 7 bine çıkartıldı. Talebin karşılanamaması durumunda özel pansiyonculuk yapılarak bu sayı 10 bine yükseltilecek. Nem oranı çok az ve tamamen güneşli olan Batman’da bin 200 kişilik Japon ve Amerikalı turist rezarvasyon yaptırdı. Mevcut yatak kapasitesi tamamen doldu. Talebe göre kapasitenin artırılacağı Batman’a 5 bin yabancı gözlemcinin gelmesi bekleniyor. Kastamonu’da çoğu Japon ve Amerikalı 400 turist rezarvasyon yaptırdı. Finlandiyalı turistler olumsuz propaganda nedeniyle rezervasyonları iptal ettiler. Tarihi Kastamonu evlerinin pansiyon olarak kullanılması düşünülüyor. Kastamonu Konağı otel ve restoranta dönüştürülecek. Amasya’da 500 yabancı rezarvasyon yaptırdı. Toplam kapasite 5 bine çıkarıldı. Tokat’ta 100 kişi rezarvasyon yaptırırken yatak kapasitesi 700’e çıkarıldı. İstanbul Üniversitesi ile Gürcistan Uzay bilimleri Enstitüsü gözlem merkezi kuruyor. Diyarbakır’a ise Ay’ın yerine APO’nun gölgesi düştü. Avrupa’daki “Türkiye’de savaş var” propagandası nedeniyle bu ile yapılacak bazı turların iptal olduğu bildirildi. Seyahat acenteleri ise, özellikle Japon ve Amerikalı turistlerin olumsuz propagandaları hiç dikkate almadıklarını belirtiyorlar.
         <br/>
         <br/>
         Türkiye’deki hazırlıklar tamamlanırken bugüne kadar dünyanın çeşitli ülkelerinden 25 bin rezarvasyon yapıldı. TÜRSAB yetkilileri, iyi bir tanıtım ve organizasyonla 100 bin turistin gelebileceğini belirtiyor. Tutulma hattında yer alan illerde ise, bugünden kesinleşen rezervasyon sayısı 5 bin. Turistlerin yüzde 90’ını Japonlar ve Amerikalılar oluşturuyor. Seyahat acenteleri, temmuz ayından itibaren büyük bir akın başlayacağını belirtiyor. Her turistin asgari 2 bin dolar harcayacağı varsayılırsa 50 bin turistin 100 milyon dolar döviz bırakması bekleniyor. Üstelik milyonlarca dolarlık tanıtım bütçelerine bile ihtiyaç olmadan 2.5 dakikalık bir gök olayı için bu rakam hiç de fena değil doğrusu. Üstelik bu rakamlara ülkemizin kıyı kentlerinde bulunan ve tutulmanın gerçekleşeceği tarihte günübirlik olarak tutulma hattına gelecek turistler dahil değil.
         <br/>
         <br/>
         Yüzyılın randevusu için amatör astronomların yanısıra bilim adamlarının da durağı Türkiye olacak. ABD, Rusya, Kazakistan, Japonya, İsviçre, Slovakya, İsveç, Gürcistan gibi ülkelerden çok sayıda profesyonel astronom, bu olayı Türkiye’den izlemek istediklerini bildirerek, ortak çalışma önerdi. Çünkü tam Güneş tutulması sırasında yapılabilecek bilimsel deneyler oldukça önemli. Üstelik bilim adamlarının bu gözlem ve deneyleri yapması için her zaman imkan olmuyor. Önceki yıllarda Sibirya’da gerçekleşen tutulma eksi 50 derecedeki soğuk nedeniyle gözlenememişti. Soğuktan korunmak için uzay elbiseleri giyen bilim adamları, makinaları donduğu için sadece bir kare fotoğraf çekebilmişler.
         <br/>
         <br/>
         Bilimsel değeri büyük
         <br/>
         <br/>
         Kandilli Rasathanesi Güneş Fiziği astronomlarından Doç. Dr. Atila Özgüç, 11 Ağustos’taki tam Güneş tutulmasının bilimsel önemi hakkında şu bilgileri veriyor:
         <br/>
         <br/>
         “Güneş’in bir elmas yüzük halini aldığı tam tutulma sırasında, sadece bu anda görülebilen Korona (Taç) tabakası ortaya çıkar. İşte Güneş tutulmasında bilimsel olarak kıymetli olan, incelenmesi gereken olay bu. Çünkü parlaklığı çok az olan taç tabakası normal şartlarda dürbünle dahi görülemez. Bu tabakanın fiziksel özellikleri her yıl, her gün değişir. Korona’nın büyüklüğü değişkendir. Güneş’in çok uzaklarına kadar hatta dünyaya kadar bile uzandığı olabilir. Onun için astronomlar Güneş tutulmalarını kaçırmak istemezler. Fotoğraflar çekip fiziksel ve kimyasal özelliklerini araştırmaya çalışırlar.”
         <br/>
         <br/>
         NASA televizyonu, Japonya’dan bazı internet siteleri, haber ajansları ve televizyonlar tutulma olayını tüm dünyaya naklen yayınlamaya hazırlanıyor.
         <br/>
         <br/>
         Birbirinden değerli bilim adamları hazır Türkiye’ye gelmişken bir de sempozyum düzenleyecekler. 13—15 Ağustos tarihleri arasında İTÜ Maçka binasında gerçekleşecek sempozyumda, bilim adamları, gözlemden elde ettikleri verileri değerlendirecekler.
         <br/>
         <br/>
         Bilim adamları her ne kadar bu ilginç gök olayının bilimsel yönünü araştırsa da Güneş tutulması eski çağlardan beri kehanete dayalı yorumlara tabi tutulmuş. Ortadoğu, Asya ve Avrupa’da Ay ve Güneş tutulması, hükümdarın öleceğine, ordunun yenileceğine, kıtlığa ve salgın hastalıklara yorulmuş. Bu nedenle eskiler, tutulma anında kendilerini kötülüklerden koruyacaklarına inandıkları için teneke çalıp, havaya ateş açarlarmış. Bu inanç ülkemizin bazı bölgelerinde yaygın bir şekilde geçerliliğini koruyor. Bazı astrologlara ve inanç sistemlerine göre de bu tutulma kıyametin habercisiymiş.
         <br/>
         <br/>
         Ancak geçmişte bu gök olayı her zaman kötüye yorulmamış. 11 Ağustos’taki tutulmanın izleneceği Sivas’ta M. Ö. 565 yılının 28 Mayıs’ında meydana gelen Güneş tutulması Medler ve Lidyalılar arasındaki savaşı sona erdirmiş. İki ordunun askerleri savaş meydanında “Tanrılar savaşmamızı istemiyor” diyerek barış ilan etmişler. Sivas Turizm İl Müdürü Vahap Sümbüloğlu, 20. yüzyılın son Güneş tutulmasının da 21. yüzyıla girerken devam eden savaşların duracağının bir habercisi olmasını temenni ediyor. Dileriz bu temenni gerçek olur.
         <br/>
         <br/>
         Eğer siz de bu gizemli anı yaşamak istiyorsanız şimdiden yerinizi ayırtın. Yoksa bir sonraki buluşma için 2006 yılına kadar beklemeniz gerekebilir.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 86 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=15566), [web.archive.org (arşiv bağlantısı)](http://web.archive.org/web/20060513175454/http://www.aksiyon.com.tr:80/yazdir.php?id=15566)
