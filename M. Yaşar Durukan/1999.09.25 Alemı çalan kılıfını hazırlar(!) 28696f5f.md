# Alemı çalan, kılıfını hazırlar(!)

*M. Yaşar Durukan 1999.09.25*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Aralık ayının soğuk bir kış gecesi.. Fatih sokaklarında sessizce ilerleyen gölgelerin hedefi Hırkai Şerif Camii. Soluklarını tutarak kesme küfeki taşı ile örülmüş abidevi kapılardan camiyi kuşatan avluya süzüldüler.
  </font>
 </div>
 <div id="newsText">
  <font class="detail-text">
   Restorasyon için kurulan iskeleyi kullanarak caminin güneydoğusundaki Hırkai Şerif Dairesi'nin kubbesine tırmandılar. Kimliği meçhul şahıslar, kubbedeki tarihi alemi çaldıktan sonra sırra kadem bastılar.
   <br/>
   <br/>
   Ertesi gün İstanbul'un manevi atmosferinde çok önemli bir yere sahip olan bu camideki eksikliği bir kişi farketmişti. Bu kişi caminin karşısındaki Ensart Apartmanı'nın 6 numaralı dairesinde oturan eski eczacı Mustafa Cemal Bayındır'dı. 19 yıldır her sabah penceresinden baktığında gözüne ilk ilişen caminin bu değerli parçasının artık yerinde olmaması Mustafa Bayındır'ı oldukça rahatsız etmişti. Ancak Vakıflar Genel Müdürlüğü kontrolünde sürdürülen restorasyon nedeniyle alemin sökülmüş olacağını düşünerek beklemeye başladı. Aradan günler, haftalar geçmesine rağmen ne dernek yetkililerinden ne de cami görevlilerinden alemin akıbeti hakkında bilgi alamaması Mustafa Bayındır'ı iyice çileden çıkardı. Daktilonun başına geçen duyarlı vatandaş, validen emniyet müdürüne, belediye başkanından vakıflara kadar ilgili bütün birimlere gönderdiği dilekçe ile durumu haber verdi.
   <br/>
   <br/>
   Müftülük: Çalınmadı
   <br/>
   <br/>
   Küçük bir bürokrasi turunun ardından cevap Bayındır'a tam 22 gün sonra ulaşır. Fatih İlçe Müftülüğü antetli kağıda yazılan 15.07.1999 tarih ve B.02.1.DİB.4.34.53.00 /133903 sayılı 'resmi' yazıda aynen şöyle deniliyor:
   <br/>
   <br/>
   "Müftülüğümüze bağlı Hırkai Şerif Camii'nin çatı onarımının yapıldığı bir dönemde özel idare kubbesinin ortasında bulunan alemin çalındığı hususu ilgili dilekçenizde belirtilmektedir.
   <br/>
   <br/>
   Bu itibarla 06.12.1998 tarihinde çalındığı bildirilen alemin müftülüğümüz murakıplarınca incelemesi yapılmış ve çalışan işçilerin kontrolü altında bulunduğundan alemin çalınmadığı ortaya çıkmıştır.
   <br/>
   <br/>
   İlgi ve alakanızdan dolayı teşekkür ederiz."
   <br/>
   <br/>
   "İkaz" konulu yazının altında o dönemde Fatih Müftüsü'nün yerine vekalet eden Eminönü Müftüsü Fazlı Can'ın imzası yeralıyor. Yazıyı okuyan vatandaş Mustafa Bayındır her ne kadar üsluptaki laubaliliğe ve "özel daire" yerine "özel idare" denilmesine canı sıkılmışsa da, alemin çalınmadığını öğrenince içi ferahlamış bir şekilde yerine takılacağı günü beklemeye başlamış.
   <br/>
   <br/>
   Oysa müftülüğün yazısından önceki bir tarihte cami imamı tarafından polise alemin çalındığı resmen bildirilmiş. Peki alem gerçekten çalındığı halde müftülüğün resmi yazısında neden ısrarla "çalınmadı" deniliyordu? Bu soruyu yazının altında imzası bulunan Eminönü Müftüsü Fazlı Can'a sorduk. Müftü Can, Fatih Müftülüğü murakıbının konuyu kaymakamlık onayıyla tahkik ettiğini, böyle bir şey olmadığını rapora bağladığını belirterek, "Böyle bir yazı var. 'Biz bunu daha önce tahkik ettik, inceledik böyle bir durum sözkonusu değildir' dediler. Ben de, tahkikat sonucu bu ise vatandaşa cevap verelim dedim. O cevabı imzalamışım" diyor.
   <br/>
   <br/>
   Murakıp tehdit mi edildi?
   <br/>
   <br/>
   Müftünün sözlerinden sonra Fatih Müftülüğü Murakıbı Emin Bey'e ulaşıyoruz. Murakıp Emin Yiğit, soruşturmayı kendisinin değil başka bir murakıbın yaptığını belirterek, "Beyana göre çalınmadığını, vakıfların işçilerinin aldığını zannetmiş. Ama öyle değilmiş, çalınmış" diyor. Buna rağmen resmi yazıda niçin çalınmadığının yazıldığını sorduğumuzda "Aceleye gelmiş" diyerek, yanlışlığın yazıyı yazan memurun beceriksizliğinden kaynaklandığını iddia ediyor.
   <br/>
   <br/>
   Soruşturmayı yapan murakıpla görüşmek istediğimizi söyleyerek adını sorduğumuzda Emin Yiğit, "Adını ne yapacaksın? Emekli oldu gitti" diyerek yardımcı olmaktan kaçınıyor. Israrlı sorularımız devam edince Murakıp Emin Bey son olarak, "O arkadaşımız da belki bir yerlerden tehdit almıştır falan... Enlemesine bir araştırma yapamadı. Kendisini ben de göremedim. Görürsem soracağım" diyor. Fatih Müftülüğü Murakıbı Emin Yiğit'in bu sözleri, belki de soruşturmanın seyrini değiştirecek nitelikte. Adı açıklanmayan emekli murakıbın, tabii varsa, şu anda Balıkesir'de bulunduğu bildiriliyor.
   <br/>
   <br/>
   Tüm bunlar olurken polisin gerçekleştirdiği operasyonlarda hırsızlar yakalanıyor, çalınan alem de Vakıflar Bölge Müdürlüğü'nün Saraçhane'deki müzesine teslim ediliyor. Hatta hırsızlara tatbikat bile yaptırılmış. Polis, alemin müzeden teslim alınabileceğini bildirmesi üzerine Hırka-i Şerif Derneği ve Camii görevlileri Vakıflar Bölge Müdürlüğü'ne başvuruyor. Ancak, Vakıflardaki yetkililer genel müdürlüğe yazı yazılması gerektiğini belirterek alemi vermiyor.
   <br/>
   <br/>
   Vakıflar Bölge Müdürlüğü görevlileriyle görüştüğümüzde bu trajikomik hikaye daha da ilginç hale geliyor. Bir görevli, alemi ancak müftülüğe verebilececeklerini bu nedenle cami görevlilerine teslim etmediklerini söylüyor. Başka bir görevli ise, "Hırkai Şerif'in alemi çalınmamış, yaygara çıkarmışlar" diyor. Cami ve müftülüğün bile artık alemin çalındığını kabul ettiğini, polisin hırsızları yakaladığını söylediğimizde görevlinin kafasının iyice karıştığı ses tonundan anlaşılıyor. Yine Vakıflar Bölge Müdürlüğü'nden bir yetkili ise, kendilerine birden fazla alemin ulaştığını ancak bunların arasında Hırkai Şerif Camii'ninkinin bulunup bulunmadığının ya da hangisinin bu camiye ait olduğunun belirlenemediğini söylüyor.
   <br/>
   <br/>
   Doğrusunu söylemek gerekirse bizim de kafamız karıştı. Anlaşılan Topkapı soygunuyla hedef büyüten İslam Eserleri Mafyası daha yükseklere tırmanacak. Ama bu sefer Vakıflar'ın restorasyon iskelesini değil, sahipsiz bıraktığımız tarihimize karşı olan saygısızlığı, umursamazlığı kullanacak.
   <br/>
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-5394-alemi-calan-kilifini-hazirlar.html), [web.archive.org (arşiv bağlantısı)](http://web.archive.org/web/20140717224544/http://www.aksiyon.com.tr:80/aksiyon/haber-5394-alemi-calan-kilifini-hazirlar.html)
