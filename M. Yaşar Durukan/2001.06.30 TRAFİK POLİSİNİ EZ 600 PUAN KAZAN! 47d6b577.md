# TRAFİK POLİSİNİ EZ; 600 PUAN KAZAN!

*M. Yaşar Durukan 2001.06.30*

<div>
 <p class="spot">
  Çocuklar arasında tutulan  Carmageddon isimli bilgisayar  oyunu tam bir trafik canavarı  yetiştiriyor. Oyunda puan  kazanmak için yayaları, trafik  polislerini ve köpekleri ezmeniz  gerekiyor. Her ezdiğiniz yaya size  300 kredi kazandırıyor. Trafik  polisi ezdiğinizde ise bunun iki  katını alıyorsunuz. Vatana millete  hayırlı olsun!
 </p>
 <p class="metin">
 </p>
 <img border="0" src="/web/20020214001403im_/http://www.aksiyon.com.tr/2001/343/resimler/trafik.jpg"/>
 <p class="metin">
  Erkek çocuğu olup da bilgisayar ya da atari oyunlarını ama özellikle araba yarışlarını sevmeyen yoktur herhalde. Henüz bilgisayar yokken kimbilir kaç kez okulu astığımız olmuştur atari salonlarına gitmek için. Cep harçlıklarıyla alınan jetonlarla startı verilen ralliler, hava kararana dek sürerdi. O eşsiz yarışların büyüsünü akşam eve geç kaldığımız için çekilen kulağımızın acısı bile bozamazdı. Yarışa rüyalarımızda devam ederdik. Atari salonlarında başlayan ralliler bugün bilgisayar ekranlarında sürüyor. Kazık kadar adam olsak da henüz finiş çizgisini göremedik. Çekmecenin arka kısımlarına gizlediğimiz CD'yi patron toplantıya girer girmez  çıkarıp kaldığımız yerden devam etmeyenimiz yok gibi. Yıllar geçse de değişmeyen tek şey kurallar. Kurallar hep aynı; yarışı kazanmak için en iyisi sen olacaksın. Trafik kurallarını ihlal etmemek ve herkesten hızlı olmak zorundasın.
 </p>
 <p class="metin">
  Ne yazık ki, yıllar sonra birileri oyunbozanlık yapmış ve yarışın kurallarını değiştirmiş. Daha doğrusu kuralları olmayan yeni bir oyun kurmuş. Bugün hemen hemen bütün çocukların favorisi arasında yer alan bu oyun için düşündürücü, belki de 'ürkütücü' demek daha doğru olur.
 </p>
 <p class="metin">
  Köpekleri de ezebilirsin!
 </p>
 <p class="metin">
  Carmageddon isimli bu oyunda tek kural var o da kuralsızlık. Oyun, puan toplayıp toplanan puana göre galeriden daha büyük, daha pahalı bir araba satın alabilme temeli üzerine kurulmuş. Oyunda öyle yarış pistinde doğru dürüst gitmek, hız yapmak puan kazandırmıyor. Bir şehir merkezinde geçen yarışta puan alabilmek için öldürmeniz gerekiyor! İster inanın ister inanmayın ama kurallar böyle. Önünüze çıkan bütün yayalara çarpmanız gerekiyor. Mesela yolda hızla giderken karşıdan karşıya geçmekte olan bir yaya gördüğünüzde ezip geçmeniz gerekiyor. Eğer otoyolda önünüze yaya çıkmıyorsa o zaman kaldırıma çıkıp kaldırımdaki yayaları birer birer ezmeniz gerekiyor. Her ezdiğiniz yayanın nasıl parçalandığını görebiliyor, çıkardığı acılı sesleri duyabiliyorsunuz. Başardığınız bu iş için fondan bir alkış sesi duyuyor, ezdiğiniz her yaya için 300 krediyle ödüllendiriliyorsunuz. Çarpacağınız yayaların bayan, erkek, yaşlı ya da çocuk olması hiç önemli değil. Puan almak için tereddüt etmeden ezmelisiniz.
 </p>
 <p class="metin">
  Tam bir trafik canavarısınız ve hızla ilerliyorsunuz. Peki sizi durduracak kimse yok mu? Elbette var. Trafik polisleri. Ancak polis de olsa sizi durdurmasına izin vermiyorsunuz. Karşınıza çıkan trafik polisini de ezip geçebilirsiniz. Çünkü oyun ezdiğiniz her trafik polisi için size 600 kredi veriyor. Yayaların iki katı! Kanun adamını da ezip geçtikten sonra artık sizi kimse durduramaz. Sokak köpeklerini bile ezebilirsiniz. Öldürmenin şekli de önemli. Bir trafik kazası gibi çarparak öldürürseniz sadece 300 kredi alıyorsunuz. Mesela kovalayarak çıkmaz sokakta sıkıştırdığınız bir köpeği zorlu bir şekilde ezip üzerinde bir de patinaj çekmek 2 bin 400 kredi kazandırıyor. Bu ilginç oyunda ağaçları devirmek, trafik işaretlerini ezmek de serbest. Oyunun sonunda topladığınız krediye göre galeriden daha büyük bir araba satın alıp yeniden yollara çıkabiliyorsunuz.
 </p>
 <p class="metin">
  Fakat çocukların hasta olduğu bu oyunla ilgili uzmanlar pek de iyi şeyler söylemiyor. Carmageddon isimli oyundan bahsettiğimizde Danışman Psikolojik Hizmetler Merkezi'nden Psikolog Alanur Özalp'in ilk tepkisi, "Böyle bir oyun olduğundan emin misin?" şeklinde oldu. Çocukların insan öldürmesi, polis öldürmesi hatta hayvan öldürmesinin kabul edilemeyecek olaylar olduğunu vurgulayan Psikolog Özalp, hele bunlardan dolayı çocuğa puan verilmesinin, alkış tutulmasının çok rahatsız edici, çok ürkütücü bir olay olduğunu söylüyor. Psikolog Özalp'e göre, çocuklar yarın ehliyet aldığında bu oyundan olumsuz etkilenmemesi mümkün değil. Çünkü oyunda hayatın kuralları olan trafik kuralları bir angarya gibi gösteriliyor. Hatta yolda bir hayvan görürse üzerine rahatlıkla sürebilecek, hatalı bir yere park eden araca çarpabilecektir. Oyunun asıl tehlike boyutu ise, yapabilirsin, yaparsan kazanırsın gibi şartlanmalarla insanlıkla ilgili değer yargılarını da yok edecek boyutunun olması.
 </p>
 <p class="metin">
  Hemen yasaklanmalı
 </p>
 <p class="metin">
  Benzeri oyun ve filmlerden dolayı Amerika'da çocuklardaki öldürme, saldırı olaylarının arttığına dikkat çeken Psikolog Özalp, büyüklerin kulağına küpe olacak şu uyarılarda bulunuyor: "İnsanların yanı sıra savunmasız olan köpekleri ezmek de çok ağır bir olay. Doğaya zarar vermek de çok kötü bir olay. Bir de polis, devleti ifade ediyor, resmi kurumları ifade ediyor. Bizim sosyal yaşantımızdaki kuralları, düzeni ifade ediyor.  Dört tane büyük tehlike var önümüzde; bunlar da çocuklara bir oyunun içinde verilebiliyor. Bu oyun büyükler için bile kabul edilemez. Böyle bir savunma da yapamazlar bu oyunu hazırlayanlar. Onun için ben bir psikolog olarak bu oyunu bir mantık değerlendirmesine koyamadım."
 </p>
 <p class="metin">
  Peki ne yapılmalı? Uzman Psikolog Alanur Özalp, sözkonusu CD'nin hemen toplatılmasını, gerekli yasakların getirilmesini ve bu tür oyunlara  karşı çok hassas davranılmasını istiyor.
 </p>
 <p class="metin">
  Türkiye Trafik Kazalarını Önleme Derneği (TTKÖD) Başkanı Hitay Güner de böyle bir oyunun piyasada satıldığını öğrendiğinde kulaklarına inanamadı. İnsanların yaptıkları hareketlere şartlanarak yönlendiklerini anlatan Güner, trafik kültürünün zayıf olduğu ülkemizde bu oyunun çocuklar üzerinde kötü bir şartlanmaya yol açacağı uyarısında bulunuyor. Güner, dernek olarak sözkonusu CD'yi Emniyet Genel Müdürlüğü Trafik Güvenlik Kurulu'na göndereceklerini, yasaklanması için de ilgili bakanlıklar nezdinde teşebbüse geçeceklerini söyledi.
 </p>
 <p class="metin">
  Büyüklerin haberdar olmadığı bu oyundan aslında hemen her çocuğun oyun CD'si arşivinde bir tane mevcut. Üstelik her yerden de rahatlıkla temin edilebiliyor. Uzmanların uyarılarını dikkate alıp çocuğunuzun oyun CD'lerine şöyle bir göz atmayı unutmayın. Her 90 saniyede bir kaza olduğunu, her 38 dakikada bir vatandaşın yaşamını yitirdiğini de.
 </p>
 <br/>
 <center>
  <a class="anaorta" href="http://web.archive.org/web/20020214001403/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/343/haberler/2.htm), [web.archive.org (arşiv bağlantısı)](http://web.archive.org/web/20020214001403/http://www.aksiyon.com.tr:80/2001/343/haberler/2.htm)
