# tAButta Avrupalıyız!

*M. Yaşar Durukan 2000.05.20*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa Türkiye'den yıllardır demokrasiden insani yaşam seviyesine kadar birçok alanda standardını yükseltmesini bekliyor. AB'ye üyelik serüvenimiz neredeyse yarım asrı buldu ama Avrupa seviyesini hâlâ yakalayamadık.
  </font>
 </div>
 <div id="newsText">
  <font class="detail-text">
   Geçen sürede ne kişi başına düşen milli gelir oranı ne de eğitim seviyemiz istenen seviyeye geldi...
   <br/>
   <br/>
   Fakat hükümetlerin yıllardır diriler için yapamadığını İstanbul Büyükşehir Belediyesi'ne bağlı Mezarlıklar Müdürlüğü ölüler için yapıyor. İstanbul'un 20 milyon nüfuslu mezarlıkları batıdaki örneklerini aratmayacak hale geldi. Üstelik bu kentte ölenler, ebediyete AB standartlarında (!) yolcu ediliyor.
   <br/>
   <br/>
   AB'ye uyum süreci kapsamında yürütülen çalışmaların başında "Cenaze Servisi" hizmeti var. Allah gecinden versin ama bir yakınınızı kaybederseniz 188'i tuşlamanız yeterli. Gerisine karışmayın... 24 saat hazır bekleyen cenaze ekibi, kısa süre sonra kapınızı çalacaktır. Acılı halinizle resmi işlemler için koşturmanıza da gerek yok. Çünkü sokağınıza kadar gelen cenaze arabasında imamın yanı sıra bir de doktor bulunuyor. 'Gömü İzin Belgesi' oracıkta düzenleniyor.
   <br/>
   <br/>
   Evden cenaze servisi
   <br/>
   <br/>
   Evinizden alınan cenazeniz, sizin gelmenize gerek kalmadan doğru Mezarlıklar Müdürlüğü gasilhanesine götürülüyor. Özenle yıkanan cenazeniz, ilaçlanıp kefenlendikten sonra güzel kokular sürülerek defin zamanına kadar soğuk hava bölümüne konuluyor. Yıkama işlemi de artık eskiden olduğu gibi çıplak elle yapılmıyor. Cenaze yıkayıcısı, ağzına maske takıp, ellerine ameliyat eldiveni ve özel giysisini giymek zorunda. Yıkayıcılar çeşitli enfeksiyonlara karşı her ay muayeneden geçiriliyor.
   <br/>
   <br/>
   Sabah oldu ama uzaklardan gelecek yakınlarınız hâlâ görünürlerde yok. Hiç sorun değil. Bir telefonla gömü tarihini erteletebilirsiniz. Üstelik her geçen gün için hastanelerdeki gibi ücret de ödemezsiniz. Definin yapılacağı mezarlığa geldiğinizde sizleri takım elbiseli, yaka kartlarında adısoyadı ve unvanı yazılı görevliler karşılıyor. Kılınan namazın ardından cenazeniz önceden kazılan mezar yerine doğru yola çıkarılıyor. Mevtanın oldukça kalabalık olan dostlarıyla çiçekli yoldan matemli bir asmosferde yürürken, kapalı devre sistemden Kur'anı Kerim yayını yapılıyor.
   <br/>
   <br/>
   ...Ve sıra o ana geldi. Ayrılık vakti. İçinizi dayanılması güç bir acı kaplıyor. Kalbinize, ruhunuza hitap edecek, acınızı azaltacak sözler duymaya o kadar ihtiyacınız var ki o an... AB uyum projesi içinde bu önemli ayrıntı da düşünüldü. İmamların kafasına göre okuduğu Cenaze Tezkiye Metinleri'ne bir standart getirildi. Mezarlıklar Müdürlüğü bunun için bünyesindeki 90 imamın katıldığı bir yarışma düzenledi. İlahiyatçıların değerlendirdiği yarışma sonucunda en iyi üç metin birleştirilerek standart Cenaze Tezkiye Metni oluşturuldu. Bundan böyle İstanbul Büyükşehir Belediyesi birimlerindeki imamlar bu metnin dışında başka bir metin okuyamayacak. İstanbul Müftülüğü'nün de beğendiği standart metinde dokunaklı ifadeler yer alıyor. Meftanın acılı yakınlarını teskin eden, huzur veren bu metin düzgün bir Türkçe ile okunduktan sonra defin işlemi gerçekleştiriliyor.
   <br/>
   <br/>
   Bu düzenli ve sade merasim sona erdiğinde, sizden hiçbir ücret talep edilmiyor. İsterseniz bağış yapabiliyorsunuz. Sadece görevliler acılı anınızdan yararlanarak sizden para koparmaya çalışan din simsarları olup olmadığını tesbit etmek ve şikayetlerinizi öğrenmek amacıyla 11 sorudan oluşan bir anket formu dağıtıyor. Birkaç gün sonra da evinize İstanbul Büyükşehir Belediye Başkanı Ali Müfit Gürtuna imzalı, üzerinde "Ebedi hayata intikal eden yakınınıza Cenabı Allah'tan rahmet, sizlere de sabrı cemil niyaz ediyorum" yazılı taziye kartı ulaşıyor. Bu kart İstanbul'daki mezarlıklara defnedilen kimselerin yakınlarına düzenli olarak gönderiliyor.
   <br/>
   <br/>
   Mezarlıklar Müdürlüğü, bünyesinde görev yapan imamlara da bir standart getiriyor. İmamlar mutlaka İngilizce öğrenecek, bilgisayar kullanacak, interneti bilecek. Bunun için kurs hazırlıkları başladı bile. Sesi güzel hocalar arasında bir de Mevlüt Ekibi kuruluyor. Bu ekip, ilahilerin bestelerini, güftelerini gözden geçirmek üzere her pazartesi ve çarşamba günü bir araya geliyor.
   <br/>
   <br/>
   Çeşitli kurumların geleneksel etkinlikleri gibi Mezarlıklar Müdürlüğü de etkinliklere başlıyor. Bunlardan ilki 1001 Hatim merasimi. Depremde hayatını kaybeden ve geçmişte İstanbul'da ölenlerin ruhlarına hediye edilmek üzere 1001 hatim indirilecek. 14 Haziran'da da düzenlenecek törenle duası yapılacak. Bu etkinliğin gelenekselleştirilmesi planlanıyor.
   <br/>
   <br/>
   Mezarlık timi kuruldu
   <br/>
   <br/>
   Mezarlıklar için en büyük sorun olan güvenlik ve temizlik konuları da özelleştirme yoluyla çözüldü. Yapılan ihaleyi Kent, Set ve Uçar isimli firmalar kazandı. Artık 8 milyon metrakarelik alanı kaplayan 200'den fazla mezarlıktaki 20 milyon civarındaki mevta huzur (!) içinde yatacak. 260 kişiden oluşan silahlı güvenlikçiler, 24 saat nöbet tutacak. İnsanların psikopatlar ve mezar hırsızlarının yüzünden tek başına gidemediği mezarlıklar artık daha güvenli. Hatırlanacağı gibi 1996 yılında ünlü işadamı Vehbi Koç'un naaşı Zincirlikuyu'daki mezarından çalınmış, yapılan operasyonlar sonucu bulunmuştu.
   <br/>
   <br/>
   Mezarlıkların aydınlatma sorunu da çözüldü. Ünlü isimlerin yattığı Zincirlikuyu ve Karacaahmet başta olmak üzere bütün mezarlıklara büyük projektörler yerleştirilerek en ücra köşeleri bile aydınlatıldı. Çevre düzenleme ve temizlik çalışmaları ise bütün hızıyla sürüyor. Geçtiğimiz günlerde İstanbul'a gelen Dünya Belediyeler Birliği yetkilileri mezarlıklardaki incelemeden sonra çalışmalara hayran kalmışlar. Mezarlıklar Müdürü S. Ahmet Olgun, dünyanın önemli kentlerindeki belediyelerle mezarlıklarla ilgili proje alışverişinde bulunuyor. Bazı mezarlıklarda incelemelerde bulunmak üzere Amerika'ya gitmeyi planlayan Olgun, "Mezarlıklarımızı uyku sarayları haline getireceğiz" diyor.
   <br/>
   <br/>
   Çok yakında bütün mevtalara ait bilgiler de bilgisayar ortamına aktarılıyor. Şu ana kadar 1937'den 1966 yılına kadar gömülenlerin bilgileri yüklendi. Altyapı çalışması tamamlandığında bütün bilgiler internete aktarılacak. Artık yıllar önce ölmüş bir yakınınızın nerede gömülü olduğunu bir tuşa basarak öğrenebileceksiniz.
   <br/>
   <br/>
   Görünen o ki ölülerimiz çoktan AB standartlarını yakalamış bile. Darısı dirilerin başına...
   <br/>
   <br/>
   email: mydurukan@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6179-tabutta-avrupaliyiz.html), [web.archive.org (arşiv bağlantısı)](http://web.archive.org/web/20130929091214/http://www.aksiyon.com.tr:80/aksiyon/haber-6179-tabutta-avrupaliyiz.html)
