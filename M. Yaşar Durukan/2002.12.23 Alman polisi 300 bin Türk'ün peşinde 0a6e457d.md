# Alman polisi 300 bin Türk'ün peşinde

*M. Yaşar Durukan 2002.12.23*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Hükümet yeni kaynak için gurbetçilerin kapısını çalmayı planlarken, Alman maliyesi daha erken davrandı. Türklerin evlerine birbiri ardına baskınlar düzenleyen mali polis, yastık altında para, havale dekontu ve banka cüzdanı arıyor. 300 bin Türk vergi kaçakçılığıyla suçlanıyor. 5 yıl hapis ve yüksek para cezalarıyla tehdit edilen gurbetçilerin haklarını araştırdık.
  </font>
 </div>
 <div id="newsText">
  <font class="detail-text">
   Hannover'de kasvetli bir akşamüstü... Alman mali polisi, geniş çaplı bir operasyon için son hazırlıklarını tamamlıyor. Her biri, yılda, vergilendirilmemiş bir milyon markı ortaya çıkaran gözüpek mali polisler, bu sefer sanıldığı gibi kara para operasyonuna gitmiyor. Hedefleri ne bir iş merkezi ne de bir banka şubesi. Operasyon için haritada işaretlenen yer işçi Türk ailelerinin yaşadığı bir mahalle. Olağanüstü yetkilerle donatılmış Alman mali polisi, hava kararır kararmaz ellerindeki listelere göre, Türklere ait evlere şok baskınlar düzenliyor. Vergi kaçakçılığı ile suçladığı Türklerin evlerini didik didik eden mali polis, yastık altında para, hesap cüzdanı ve havale dekontu arıyor. Elde ettiği dokümanlara el koyan polis, Türklerin yaşadığı başka mahallelere gitmek üzere bölgeden ayrılıyor. Polisin elindeki liste hayli uzun. Tam 300 bin Türk'ün daha evine baskın düzenlenecek!
   <br/>
   <br/>
   Daha önce görülmemiş polisiye tedbirlerle kıskaca alınan Türkler, vergi kaçakçılığıyla suçlanıyor. Dünyanın hiç bir yerinde bu kadar çok sayıdaki vatandaşı bir anda potansiyel suçlu durumuna düşürülen bir başka ülke olmasa gerek. Üstelik 300 bin Türk, suçlu ilan edilmekle kalmayıp 5 yıla kadar hapis ve para cezalarıyla cezalandırılmak üzere aranıyor. Suçlarıyla ilgili belgeleri tamamlananlar hakkında birbiri ardına davalar açılıyor. Alman Maliyesi, her ne pahasına olursa olsun Türkleri mahkum etmekte kararlı görünüyor.
   <br/>
   <br/>
   Organize bir suçmuş gibi yansıtılan bu olaylar, gurbetçilerin tasarruflarını değerlendirme yönteminden ibaret. Almanya'dakiler başta olmak üzere yurtdışındaki Türkler, bizzat üst düzey yetkililerin de yönlendirmesiyle 1977 yılından bu yana paralarını Türkiye Cumhuriyeti Merkez Bankası'na yatırıyor. 12 milyar Euro'yu bulan bu rakam Türk ekonomisine ilaç gibi geliyordu. Bugünkü rakamlarla ihracat gelirimizin neredeyse yarısına yakın bu rakamı böylesine kolay elde etmek, IMF başta olmak üzere yabancı piyasalardan yüksek faizlerle para dilenmekten daha iyiydi. bu nedenle her hükümet döneminde gurbetçilerin tasarruflarını Merkez Bankası'nda değerlendirmeleri için teşvik edici paketler açıldı. Mesela Alman bankalarının faizleri yüzde 6 iken Merkez Bankası yüzde 12 faiz veriyordu. Hem hasretini çektikleri vatanlarına katkıda bulunmaktan hem de kazançlarını çoğaltmaktan hayli memnun olan Türklerin büyük bir kısmı, 22 yıldan bu yana paralarını Merkez Bankası'na yatırdı. Oysa bu kazançların Almanya'da vergilendirilmesi gerekiyordu ama bu yapılmadı. Mevduat sahipleri de bilgilendirilmedi. Hatta Almanya'da görev yapan Türk avukatlardan öğrendiğimiz kadarıyla dönemin Merkez Bankası yetkilileri, kapı kapı dolaşarak Türklerden paralarını Merkez Bankası'na yatırmalarını isterken hiçbir problem olmadığını söylemişler. Bu yöndeki açıklamalar o zamanki Türk gazetelerinin Almanya baskılarında da yer almış.
   <br/>
   <br/>
   Merkez Bankası'nda köstebek mi var?
   <br/>
   <br/>
   Türkler devlet güvencesinde tasarruflarını değerlendirmenin huzurunu yaşarken 9 Temmuz 2000  tarihinde Alman polisi ve vergi uzmanları, Türkiye Cumhuriyeti Merkez Bankası'nın Frankfurt ve Berlin temsilciliklerine baskın düzenledi. İddialara göre baskın bir Türk'ün, Merkez Bankası'nda hesap açtıran Türklerin gelirlerini beyan etmediklerini ihbar etmesi üzerine gerçekleşmiş, çok sayıda dosyaya da el koymuştu. Fakat Merkez Bankası olaydan ancak iki gün sonra bu baskını yalanladı. Yapılan açıklamada, bir Türk vatandaşının ihbarı üzerine Frankfurt Maliyesi'ne bağlı vergi denetim elemanlarının, temsilciliği ziyaret ederek, ihbar mektubundaki hususlarla ilgili bilgi sordukları belirtilmişti. Ne ilginçtir ki, yalanlanan baskından sonra 300 bin Türk vergi kaçakçısı durumuna düştü. Merkez Bankası avukatı da olaydan sonra yaptığı açıklamada, Türklerin vergi kaçakçısı durumuna düşmelerinden kendilerinin sorumlu olmadığını açıklamıştı. Bu açıklamasının ardından avukatın işine son verildi. Bu arada Merkez Bankası Frankfurt Temsilciliği de, yaptığı açıklamada, vergi dairesi uzmanlarının, vergi incelemesi için bankanın temsilciliğine geldiklerini kabul ediyor ama herhangi bir evrakın alınmadığını kaydediyordu.
   <br/>
   <br/>
   Bu olaylardan sonra polisin nokta baskınları, sanki Merkez Bankası'ndan bir köstebeğin listeleri alman polisine verdiği şüphelerini gündeme getirdi. Merkez Bankası'nın yalanladığı bu ihbarcı Türk'ün gerçekten olup olmadığı bugüne kadar netlik kazanmamıştı. Fakat, Essen'de görüştüğümüz Türkiye Araştırmalar Merkezi Başkanı Prof. Dr. Faruk Şen, "İşine son verilince Merkez Bankası'nın eski avukatı bu ihbarı yaptı" diyor. Yani bu esrarengiz Türk Merkez Bankası'nın avukatı! Prof. Şen, sözkonusu avukatın adını açıklamıyor. Başka bir kaynak, olayla ilgili olarak baş harfleri S. ve A. olan iki avukat ismi veriyor. Bu kişilere ulaşamadığımız için isimlerini tam olarak veremiyoruz.
   <br/>
   <br/>
   Kapıyı mali polis çalarsa...
   <br/>
   <br/>
   Türkiye'de, gurbetçinin dövizini çekecek yasal düzenlemeler konuşulurken, Almanya'daki Türkler belki de son 40 yılın en büyük sosyoekonomik çöküşünü yaşıyor. Çünkü önceki olaylarda gurbetçiler yalnızca 35 bin markını batırırken, bu sefer birçok kişi 3040 yıllık birikimlerinin tamamını Merkez Bankası'na yatırdı. Bu da yetmiyormuş gibi Alman bankalarından kredi çekip, eşinin, dostunun servetini yatıranlar oldu. Şimdi huzursuzluk, tedirginlik ve korkunun hakim olduğu gurbetçi evlerinin kapısını Merkez Bankası yetkilileri değil, Alman Maliyesi çalıyor. Onların talep ettiği paralar da bir servet değerinde. Vergi daireleri Türkler'den, Merkez Bankası'ndan elde ettikleri faiz gelirlerinin vergisiyle, bu süre içerisinde çalışmadıklarını ve hiçbir varlıkları olmadığını beyan ettikleri için ödenen sosyal yardım miktarlarını geri istiyor. Türkler bu paraları faizleriyle kuruşu kuruşuna ödemek zorunda kalırlarsa birçoğunun ömrü bu parayı tekrar kazanmaya bile yetmeyecek. 5 yıla kadar hapis cezası ve sınır dışı  tehditleriyle karşı karşıya bulunan Türkler köşeye sıkışmış durumda.
   <br/>
   <br/>
   Alman Maliyesi, gerek baskınlar, gerekse başka yöntemlerle elde ettiği bilgiler ışığında birbiri ardına davalar açarken, biz de Türklerin Alman hukuku karşısındaki durumlarını, devam eden örnek davaları, muhtemel sonuçlarını araştırdık. Alman yasasındaki boşluklar, ikili anlaşmalar incelendiğinde ciddi bir hukuki destekle, gurbetçilerin Alman vergi dairelerine karşı sıkı bir mücadele verme imkanları bulunuyor.
   <br/>
   <br/>
   Mehmet amcanın davası
   <br/>
   <br/>
   Hannover Güney Vergi Dairesi'ni dava eden 45 yaşındaki Mehmet D. isimli Türk vatandaşının açtığı dava, tüm gurbetçiler için örnek teşkil ediyor. Önce Hannover Güney Vergi Dairesi, Mehmet D.nin 19902000 yılları arasında Türkiye Merkez Bankası'ndan yaklaşık 300 bin Euro faiz geliri elde ettiğini ileri sürdü. Vergi dairesi, bu iddiasını, Mehmet D.den alarak el koyduğu 15 Merkez Bankası kredi mektubuna  dayandırıyor. 10 yıl için kendisinden yaklaşık 100 bin Euro vergi borcu isteyen vergi dairesini mahkemeye veren Mehmet D. ise ilginç neticeler elde etti. Mehmet D.nin başvurusu üzerine Hannover'deki Aşağı Sakyonya Eyalet Maliye Mahkemesi, Merkez Bankası mağdurlarına ilişkin ilk kararı alan mahkeme oldu. Merkez Bankası olayında alınan "ilk karar" olması nedeniyle emsal teşkil edecek karara göre, mağdurlardan 19902000 yıllarını kapsayan 10 yıllık dönem için geriye dönük olarak vergi isteyen Alman vergi daireleri, 199095 yıllarını kapsayan vergi kaçakçılığı suçlamasında delil gösteremedi. Bunun nedeni ise, vergi dairelerinin sadece son beş yıllık vergi beyannamelerini arşivlerinde tutmaları, daha öncekileri ise imha etmeleri. Bu durum karşısında Mehmet D.nin itiraz dilekçesi, "acil durdurma kararıyla" 199095 yıllarını kapsayan dönem için haklı bulundu. Mahkeme, ayrıca Merkez Bankası faiz gelirlerinin vergiden muaf olduğuna ilişkin defalarca yayınlanan gazete haberlerinin de kanıt olarak asıl mahkemede gösterilebileceğini bildirdi. Mahkeme, asıl davada bu haberlerin Almanca çevirilerinin dosyaya konmasını kararlaştırdı. Alman hukukçular ise, "Eğer Merkez Bankası mağdurları, banka tarafından yanlış bilgilendirildiğini kanıtlarsa bankayı tazminata mahkum edebilir" diyor.
   <br/>
   <br/>
   Ancak Mehmet D.nin davası burada bitmiyor. Önümüzdeki aylarda ana dava görülecek. Mehmet D., mahkemenin kararı uyarınca, 199095 yılları için 42 bin Euro'yu ana dava görülene kadar bir banka hesabında tutacak, ancak vergi dairesine ödemeyecek. Mahkemenin kararında ayrıca, Merkez Bankası mağdurlarının "bilerek ve kasten" vergi kaçakçılığı suçu işlemediklerinin, vergi beyannamelerinde Merkez Bankası faiz gelirlerini bildirmeyerek "ihmale sebebiyet verdikleri"nin altı çiziliyor. Hukukçular bu cümleyi, Merkez Bankası mağdurları aleyhinde ceza davası açılamayacağı ve ancak sivil davalarda yargılanabilecekleri şeklinde yorumluyor. Almanya'da sivil davalarda hapis cezası verilmiyor. Hukukçuların yorumları ana davada da kabul görürse, gurbetçilerin beş yıla kadar olan hapis cezalarından da kurtulabilme imkanı bulunuyor. Fakat ikinci davadan sonra Mehmet D.nin 19952000 yılları için vergi dairesine yaklaşık 50 bin Euro olan vergi borcunu hemen ödemesi gerekiyor.
   <br/>
   <br/>
   Mehmet D.nin avukatı Adnan Menderes Erdal, bu acil kararı izleyecek olan ve önümüzdeki aylarda görülecek ana davada, Türkiye ile Almanya arasında 1987 yılında imzalanan "Çifte Vergilendirmeyi Önleme Anlaşması"na dayanarak diğer yıllar için de itirazını sürdürecek. Av. Erdal, bu anlaşma gereğince Merkez Bankası gelirlerinin tamamen vergiden muaf olduğunu ve 19952000 yılları arasındaki 5 yıllık dönem için de vergi istenemeyeceğini söylüyor. "Alman Maliyesi ne pahasına olursa olsun bu paraları almak istiyor. Benim vazifem de bir kuruş  ödetmemektir" diyen Erdal, davayı kazanma ihtimallerinin yüzde 70 olduğunu söylüyor. Yine de Almanya'dan Türkiye Merkez Bankası'na para yatıranların evlerini vergi kaçakçılığı suçlamasıyla basan ve Merkez Bankası mağdurlarının korkulu rüyası haline gelen vergi daireleri, Aşağı Sakyonya Eyalet Maliye Mahkemesi'nin bu kararıyla ağır yenilgi aldılar. Bu da Türkiye'den destek göremeyen gurbetçileri cesaretlendirdi. Av. Erdal, daha önce de Solingen davasının avukatlığını yapmıştı.
   <br/>
   <br/>
   Alman hukukçular: 34c için bastırın
   <br/>
   <br/>
   Alman hukukçu ve uluslararası vergi hukuku uzmanları ise, gurbetçileri içine düştükleri durumdan kurtaracak daha farklı bir formül öneriyor. Savunulan kurtuluş yolu Alman Vergi Yasası'nın 34c maddesine dayanıyor. Alman uzmanların adeta cımbızla bulup çıkardığı Alman Vergi Yasası'nın 34. maddesinin c bendi 5. fıkrasında şöyle deniliyor: "Eyalet üst vergi kurumları veya görevlendirilen vergi daireleri Federal Maliye Bakanlığı'nın onayı ile dış ülkelerde elde edilen ve Almanya'da vergiye tabi bir dış ülkede elde edilen gelirin vergisinin alınması büyük sorunlar çıkarıyorsa veya toplumsal nedenlerden alınmaması daha uygun görülüyorsa, bu vergiyi fiks bir miktar alarak talep edebilir veya tümünün talebinden vazgeçebilir."
   <br/>
   <br/>
   Bu olay yüzbinlerce kişiyi ilgilendirdiği için toplumsal bir konu. Uzmanlar, "En önemlisi bu insanlar kandırılarak vergi kaçakçısı durumuna düşürüldü. Yani asıl sorumlu Merkez Bankası ve Dresdner Bank. Bu nedenle de 34c maddesinin uygulanması mantıklı olur" diyor. Merkez Bankası olayında mağdurlar, mahkemeye sunacakları gazete kupürleri ile yanlış bilgilendirildiklerini ispatlayabiliyor. Alman uzmanlar, "Yeterli siyasi baskı yapılırsa ya af çıkar ya da her mağdur fiks bir ücret ödeyerek sorundan kurtulur" diyor. Hatta bu iş için sayıları yüzbinlerle ifade edilen mağdurların küçük bir bölümünün bir araya gelmesi, Türkiye'nin de destek olmasıyla sorun çözülebilir. Gurbetçiler bu konuda örgütlenmedikleri için az da olsa Türkiye Göçmenler Birliği (TGB) ve Avrupa Türkleri Dayanışma Derneği (ATDD) çatısı altında toplanıyor. TGB'nin üyeleri daha çok Merkez Bankası mağdurlarından, ATDD'ninkiler ise holdingzedelerden oluşuyor.
   <br/>
   <br/>
   Ne var ki, gurbetçiler hapis ve astronomik para cezalarıyla tehdit edilirken, Türkiye'nin sorunun üzerine yeterince eğilmediği gözleniyor. Bu durum gurbetçilerde tamir edilmesi güç bir hayal kırıklığına neden olmuş. Alman mali polisi, Türklerin peşini kolay kolay bırakmaya niyetli görünmüyor. Ayrıca Almanya'da vergi kaçırmanın cezai takibatı, beş yıl boyunca mümkün oluyor. Zamlı vergi tahsilatının zaman aşımına uğraması da on yıl alıyor.
   <br/>
   <br/>
   Yakında yastık altındaki paralarını istemeye gidecek olan hükümetin gurbetçiye finansal paketin yanı sıra, hukuksal ve psikolojik danışmanlık paketi de götürmesi gerekiyor. Çünkü gurbetçiler sosyal bir çöküş yaşıyor. Yakında ikinci vatandan intihar ve cinnet haberleri duyulabilir. Hükümetin elini çabuk tutmasında fayda var.
   <br/>
   <br/>
   GURBETÇİYE SAPANCA GÖLÜ'NÜ DE  SATMIŞLAR
   <br/>
   <br/>
   Boğaz Köprüsü'nü satan, İstanbul'un manzarasını ücretlendiren uyanıkları ancak Türk filmlerinde görür, filme konu olan olayların komediden öteye gidebileceğine, Deli Dumrul'ların da sinema perdesinden dışarıya çıkabileceğine hiç ihtimal vermezdik. Yeşilçam'ın senaristleri ya gerçek hayattan esinlendi ya da birileri bu filmleri gerçeğe uyarladı. 60'lı yıllardan itibaren AlmanyaTürkiye hattında yaşanan trajik banker vakaları bu filmleri aratmayacak türden. İktidar değişimiyle birlikte, ekonominin kaynak arayışına çare olarak görülen Alamancılar'ın gündeme gelmesiyle, banker vakaları yeniden anımsandı. Fakat gün yüzüne çıkmamış öyle olaylar var ki, ekonomi tarihimizde mutlaka yer alması gerekiyor. Bunlardan en ilginç olanı, 80'li yılların ikinci yarısında geçiyor. Bursa'da, Kırşehir'de, Eskişehir'de, Sakarya'da Avrupa ayarında köyler kurulacağı vaadiyle paralar toplanmış. Öyle çok talep gelmiş ki, araziler kapış kapış gidiyor. Uyanık müteahhitler, buldukları her karış toprak parçasını parselleyip parselleyip satmaya başlıyor. Sakarya'da satılacak arsa kalmayınca, koskoca Sapanca Gölü'nü de 'arsa niyetine' parselleyip satıyor. 42 kilometrekarelik göl, gurbetçiler arasında pay ediliyor. İşin kokusu çıkmaya başlayınca paniğe kapılan gurbetçiler Sakarya'ya gelerek, ellerindeki haritalarla arsalarını aramaya başlıyor ama bulamıyorlar. Parsel, pafta numaralarını karşılaştırdıklarında ise arsa yerine göl satın aldıklarını ancak anlıyorlar.
   <br/>
   <br/>
   Katkıda bulunanlar: Oğuzhan Gökmen, Belgin Mungan
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action?newsId=11062), [web.archive.org (arşiv bağlantısı)](http://web.archive.org/web/20130115130319/http://www.aksiyon.com.tr:80/aksiyon/newsDetail_getNewsById.action?newsId=11062)
