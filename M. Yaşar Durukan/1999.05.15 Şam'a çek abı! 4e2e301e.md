# Şam’a çek abı!

*M. Yaşar Durukan 1999.05.15*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      İstanbul otobüsü Antakya Otogarı’na varır varmaz saatine bakarak ön kapıdan telaşla inen takım elbiseli adam, çıkış kapısında bekleyen sarı renkli taksilerden birine atladı.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060503144252im_/http://www.aksiyon.com.tr/resim/232/12.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Arapça tabelalı ama Hatay plakalı taksinin arka koltuğunda aceleyle açtığı bond çantasından çıkardığı pasaportunu ve vizesini kontrol etti. Belgelerinin tamam olduğundan emin olunca; tekrar saatine baktı ve kontağı çevirip dikiz aynasından gideceği yerin bildirilmesini bekleyen şoföre şöyle seslendi: “Şam’a çek abi!”
   <br>
    <br>
     Sizin yolunuz da bu taraflara düşerse Antakya’daki Suriye Taksi’ye ‘alo’ demeniz yeterli. 365 gün 24 saat aralıksız hizmet veren uluslararası taksiler sizi Ortadoğu’da istediğiniz noktaya güvenle ulaştırıyor. ONCA Dış Ticaret ve Turizm Limited Şirketi’nin 1983 yılında Suriye ile ulaşım alanında imzaladığı anlaşmaya göre kurulan Suriye Taksi, isteyen herkese sınır ötesi yolculuk imkanı sağlıyor.
     <br>
      <br/>
      İlk sefer Laskiye’ye...
      <br/>
      <br/>
      Firma yetkilisi ve durağın işletmecisi Coşkun Öner’in verdiği bilgiye göre, ilk sefer bundan sekiz yıl önce Suriye’nin kıyı kentlerinden Laskiye’ye gerçekleştirilmiş. Antakya—Laskiye seferi başarıyla tamamlanınca hemen ardından Antakya—Halep hattı açılmış. Müşteriler, uluslararası taksi taşımacılığını yadırgamışlar ilk başlarda. Daha önce yaşanan muhtelif olaylardan dolayı korkudan gitmek istememişler. Bu önemli sorunu da yolculara ücreti Türkiye’de değil de Suriye’de ödemelerini önererek aşmışlar.
      <br/>
      <br/>
      Talep arttıkça Suriye’deki durak sayıları da artırılmış. Şam, Laskiye, Halep duraklarının yanı sıra Humus’ta da bir irtibat bürosu açılmış. Lübnanlı ve Suudi Arabistanlı taksicilerle yapılan anlaşmayla bugün Antakya—Beyrut ve Antakya—Amman seferi bile gerçekleştiriliyor. Dört araçla başlayan seferler bugün 23 araçla yapılıyor. Anlaşma gereği seferler karşılıklı gerçekleşiyor. Suriye tarafında Nakkabe isimli bir firma bulunuyor. Türk ve Suriyeli taksiciler iki tarafta birbirlerinin duraklarını kullanabiliyor. Şam’daki duraktan Türkiye’ye yolcu getiren bir Suriye taksisi, Antakya’daki durakta bekleyerek yolcu alıp dönebiliyor.
      <br/>
      <br/>
      Yolcuların yüzde 90’ı Suriyeli
      <br/>
      <br/>
      Suriye Taksi’nin yolcularının yüzde 90’ını Suriyeliler, geriye kalan kısmını da Lübnan ve diğer Arap ülkelerinin vatandaşları oluşturuyor. Türk vatandaşlarının ilgisi ise çok az. Şoförler bunu her iki ülkenin karşılıklı vize uygulamasına bağlıyor. Çünkü Antakya’daki bir vatandaşın Suriye’ye gidebilmesi için Ankara’ya kadar gidip vize alması gerekiyor. Ürdün, Suudi Arabistan, Fas, Tunus, Cezayir vatandaşları ise vizelerini gümrükte alıyor. Şoförler ve esnaflar yetkililerden, 1980 öncesinde olduğu gibi Türk ve Suriye vatandaşlarına da gümrükte vize verilmesini istiyorlar.
      <br/>
      <br/>
      Ancak bürokratik engeller ve zaman zaman gerginleşen politik ilişkiler, ortak tarihi paylaşan iki ülke vatandaşları arasındaki dostluğu etkilemiyor bile. En kritik zamanlarda dahi iki ülke arasında adeta ‘barış seferi’ yapan Suriye Taksi, APO krizi çıktığında da seferleri aksatmadan sürdürmüş.
      <br/>
      <br/>
      İlk başlarda birkaç yolcuyla seferlere başlayan Suriye Taksi'ye gösterilen ilgi her geçen gün artıyor. Bugün kış aylarında günde ortalama 20 yolcudan ayda 600 kişiyi taşıyor. Yaz aylarında özellikle haziran—eylül döneminde bu sayı katlanıyor. Arap turistlerin Akdeniz sahillerine akın ettiği yaz aylarında günde 50, ayda ise bin 500, bin 600 yolcu taşıyorlar.
      <br/>
      <br/>
      Antakya–Şam: $ 130
      <br/>
      <br/>
      Ücretler de oldukça cazip. Antakya’ya 120 kilometre mesafede bulunan Halep ve Laskiye için kişi başına ücret 600 Suriye Lirası (4 milyon Türk Lirası). 530 kilometre uzaklıktaki başkent Şam 130 dolar. Antakya—Beyrut arası ise 120 dolar. Fakat gümrüklerdeki bazı uygulamalar ücretleri artırıyor. Türk kapısı saat 17:00’den sonra geçiş yapan Türk araçlarından 2 milyon 400 bin lira mesai ücreti alıyor. Bu uygulama cumartesi—pazar, resmi—dini bayramlarda tüm gün geçerli. Suriye araçlarından ise 15 dolar alınıyor. Aynı uygulama Suriye kapısında da var.
      <br/>
      <br/>
      Tamamı Arapça bilen şoförler, Suriye’den getirdikleri müşterilerine rehberlik hizmeti de sunuyor. Özellikle yaz tatilini geçirmek üzere aileleriyle gelen Suriyeli veya Lübnanlı turistler bu nedenle gezileri boyunca aynı taksiyi kullanıyor.
      <br/>
      <br/>
      Şoförlerin anlattıklarına bakılırsa müşteriler Suriye Taksi’den çok memnun. Bunu bir de yolcuların ağzından duymak istedik ve duraktan hareket etmek üzere olan taksinin kapısını açarak, içindeki Suriye yolcusuna bir problem olup olmadığını sorduk. El—Esad Hospital’da kadın doğum uzmanı olarak çalıştığını belirten doktor, bu uygulamayı çok beğendiklerini ve ailesiyle birlikte uzun yolculuklara çıktığında Suriye Taksi’yi tercih ettiğini söyledi.
      <br/>
      <br/>
      Suriye Taksi’de günün ikinci müşterisi ise İnko Endüstri İnşaat firmasından Sait Çokay isimli şantiye şefiydi. Firmasının Hama Bitkisel Yağ Fabrikaları, Halep Deterjan Fabrikası ve Henkel Lübnan Ortaklığı’ndaki inşaat işlerini takip etmek üzere yola çıkan Çokay, iş takibinde zaman tasarrufu sağladığı için taksiyle gitmeyi tercih ettiğini belirtiyor. Suriye Taksi’nin devamlı müşterilerinden olan Çokay, “Bizim saat kaçta nerede olacağımızı bilmemiz gerekiyor. İstediğimiz saatte gideceğimiz yere bizi ulaştırma garantisi verdikleri için taksiyi tercih ediyorum” diyor.
      <br/>
      <br/>
      Atalarımız “Yolcu yolunda gerek” demiş. Ne diyelim? Biz de “Haydi hayırlı yolculuklar” diyerek ikinci taksiyi de uğurladıktan sonra, Coşkun Öner’le kaldığımız yerden devam ediyoruz.
      <br/>
      <br/>
      Çantacılar kazıklanmış
      <br/>
      <br/>
      Turistlerden sonra Suriye Taksi’nin ikinci sıradaki müşterilerini ‘Çantacı’ olarak bilinen bavul ticareti yapan esnaflar oluşturuyor. Önceleri günübirlik gelen çantacılar, şimdi taksiyle mesafe 6 saatten 2 saate düşünce, bir günde birkaç sefer yapmaya başlamışlar. Suriye Taksi’nin seferlerine başlamasıyla birlikte çantacıların sayısında patlama olmuş adeta. Domates salçası, bisküvi, şekerleme türleri, bal, kot pantolon, deri ceket, cam ürünleri, süs eşyaları, ışıldak, battaniye ve sabun gibi ürünleri alan çantacılar, günde yüzbinlerce dolarlık ciro yaptırmış Antakya esnafına. Esnaflar satışlarının yüzde 70’ini çantacılara yapmış. Şoförler Urfa’dan gelen sesli battaniyelerin, Con’s kot pantolonların, Paşabahçe ürünlerinin Suriye’de çok tutulduğunu söylüyor.
      <br/>
      <br/>
      Ancak son bir yıldır çantacılar gelmiyormuş. Öner “Sebebini bir türlü anlayamadık” diyor fakat Laleli’deki Ruslar gibi Antakya’da da Arapların kazındıklarını söylemeden geçemiyor.
      <br/>
      <br/>
      Duraktaki taksiler her zaman yolcu taşımıyor, kuryelik de yapıyorlar; Şam’da ihaleye giren bir işadamının bankadan alınacak teminat mektubunu ya da Beyrut kapısında kalan bir tır şoförünün istediği evrakı birkaç saat içinde ulaştırıyorlar.
      <br/>
      <br/>
      Suriye Taksi, gün geliyor yıllar önce dikenli tellerle ayrılan hayatları da birleştiriyor. Nice gelinler getirmiş taksiler, art arda dizilip komşu ülkeden. Gün olmuş acıyı da taşımışlar bir ülkeden öbürüne.
      <br/>
      <br/>
      Çeşitli bürokratik engellere rağmen seferlerini aksatmadan sürdürüyor Suriye Taksi. Eğer siz de bu yaz tatilinizi Ortadoğu’da bir yerlerde geçirmeyi düşünüyorsanız Suriye Taksi’yi arayabilirsiniz. Böylece hem maceralı bir tatil geçirirsiniz, hem de taksiyle sınır ötesi yolculuk yapmanın ayrıcalığını yaşayabilirsiniz.
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=15643), [web.archive.org (arşiv bağlantısı)](http://web.archive.org/web/20060503144252/http://www.aksiyon.com.tr:80/detay.php?id=15643)
