# İmam-Sen

*M. Yaşar Durukan 1998.12.12*

<div>
 <p>
  <font>
   İmam—cami—sendika... Bu üç kelime bundan birkaç yıl öncesine kadar ancak esprilerde yanyana gelebiliyordu. Ama artık espri gerçek oldu: İmamlar sendika kurdu.
   <br/>
   <br/>
   Merkezi İstanbul olarak belirlenen sendikanın adı; ‘Türkiye Din Görevlileri Sendikası’. Kısaca İmam—Sen olarak da isimlendirilen sendika, kuruluş dilekçesini İstanbul Valiliği’ne verdikten sonra tabelasını Eyüp Kalenderhane Caddesi’ndeki 8 numaralı binanın kapısına çaktı. Genel başkanlığa da Eyüp Müftülüğü’ne bağlı Şevki Bey Camii İmamı Av. Ahmet Yıldız seçildi. Böylece, dünyanın ilk müstakil din adamları sendikası olma özelliğini taşıyan bir sendika resmen kuruldu.
   <br>
    <br>
     “Karanlığa mum yaktık”
     <br>
      <br>
       İmamların, daha doğrusu din görevlilerinin sendikalaşma serüveni Mart 98’de başladı. Bu tarihte İstanbul’da biraraya gelen Din Görevlileri Dernekleri, Din Görevlileri Platformu’nu oluşturdu. Dokuz ay süren çalışmadan sonra imamlar sendikalarını kurarak toplumun örgütlüler safına geçti.
       <br>
        <br>
         İmamlara sendikal bir hareket içine girmeleri için “İsyan etmeyen memurun insanlığından şüphe duyarım” sözünün sahibi olan mesut Yılmaz’ın başbakan olduktan sonra yayınladığı sendikal haklarla ilgili malum genelgesi cesaret vermiş.
         <br/>
         <br/>
         Haklı taleplerini sendikal çatı altında daha iyi dile getirebileceklerini vurgulayan Genel Başkan Avukat—İmam Ahmet Yıldız, sendikanın kuruluş amacını, Konfiçyüs’ün “Karanlığa küfredeceğine bir mum yak” sözünü zikrettikten sonra “Devamlı ücret adaletsizliğinden, sosyal hakların yetersizliğinden şikayet etmek yerine bir mum yakmak istedik. Bu sendikanın karanlığa karşı yakılmış bir mum olduğuna inanıyoruz” şeklinde dile getiriyor. Başkan Yıldız, sendikayı kurarken 1961 yılından beri takip ettikleri —kendi deyimiyle— işçi kardeşlerimizin mücadelesinden de etkilendiklerini itiraf ediyor.
         <br/>
         <br/>
         90 bin üye
         <br/>
         <br/>
         İmam—Sen’in hedefi yurtçapında 72 bin 124 camide örgütlenmek. Yıldız’ın verdiği bilgiye göre sendika, Diyanet İşleri Başkanlığı merkez ve taşra teşkilatlarındaki imamından müezzin kayyımına, Kur’an Kursu öğretmenine, şoföründen kalorifercisine, ahçısına, bahçıvanına, hatta cenaze yıkayıcısına kadar bütün personelini kapsıyor. 80 bin civarında olduğu tahmin edilen personelin yüzde 90’ına ulaşıldı. Bu sayının 70 binini imam ya da müezzin oluşturuyor. Sendika Diyanetin yanı sıra belediyeler ve Sağlık Bakanlığı’na ait işyerlerinde de örgütlenebilecek. Buralardaki cenaze hizmetleri ve din hizmeti veren birimlerindekilerin de üye olmasıyla toplam sayının 90 bine ulaşması planlanıyor. Müftüler ise üye olamıyor.
         <br/>
         <br/>
         Şubat’ta ilk genel kurulunu yapacak olan İmam—Sen İstanbul’u pilot bölge olarak seçti. Bütün ilçelerde örgütlenmesini tamamlayan sendika daha şimdiden 5 bin üye kaydı yaptı. Anadolu’da ise her ilde bir şube, ilçelerde ise temsilcilikler açılacak. Türkiye Din Görevlileri Dernekleri aracılığıyla zaten örgütlü bulunan imamlar, şubelerin açılmasıyla birlikte buralara toplu halde üye olarak kısa sürede örgütlenmeyi tamamlayacak. Şu anda bütün illerde, ilçelerin ise yüzde 70’inde dernek şubesi bulunuyor.
         <br/>
         <br/>
         Taksim’e yürürüz
         <br/>
         <br/>
         90 bin üyeli bir sendikanın yapacağı eylemler ve elde edeceği kazanımlar tartışmasız. Ancak imamlar, misyonları gereği —şimdilik— pek eylemden yana gözükmüyor gibi. Temsilcileri oldukları manevi değerlere bir zarar gelmesinden ya da yanlış anlaşılmaktan korkan imamlar, izinsiz toplantı, gösteri yürüyüş gibi eylemler yaparak polisle karşı karşıya gelmek istemiyorlar. “Polisle çatışmayı kendi misyonumuza yakıştırmıyoruz” diyen imamlar, daha çok diyalog yoluyla meseleleri dile getirerek mesafe almaya çalışacak. İmamlar, “Ama gerektiğinde tepkimizi veya desteğimizi de dile getirmekten geri durmayız” derken, Başkan Yıldız eylemlerin çerçevesini şöyle çiziyor: “Eylem elbette olacaktır. Mesela (izinli olmak kaydıyla) İstiklal Caddesi’nden Taksim’e yürürüz. İzinsiz bir eylem yaparak, camiamızı sıkıntıya sokan eylemlerin içinde olmayacağız.”
         <br/>
         <br/>
         Türkiye Din Görevlileri Sendikası’nın kimliği gereği üyelerinin hakkını ararken siyasi partilerle ilişki kurup kurmayacağını sorduğumuzda Başkan Yıldız, bütün siyasi partilerin yanında olacaklarını söylüyor. Bunun gerekçesini de şöyle açıklıyor: “Çünkü bizim arkamızdaki cemaat bütün siyasi partilere mensuptur. Mensuplarımızın hakkını aramak için hiçbir partinin tabelasına, siyasi görüşüne bakmadan gider görüşürüz.”
         <br/>
         <br/>
         Grev mi dediniz!
         <br/>
         <br/>
         İşte en çok merak edilen konuya, grev konusuna geldik. İmamlar grev yaparsa neler olur? Ezan mı okumazlar? Yoksa cenaze namazını mı kıldırmazlar? Ya da caminin kapısına kilit mi vururlar?
         <br/>
         <br/>
         Henüz bu soruların hiçbirinin açık bir cevabı yok. “Görevimiz bunu kaldırmaz” diyen imamlar, şimdilik grev sözcüğünü telaffuz etmekten uzak duruyor. Ama diğer memur sendikalarına grevli toplu sözleşme hakkının mutlaka verilmesini savunuyorlar. Ancak kendilerinin yapacağı grevi ‘kendi kalelerine gol atmak’ olarak niteleyerek faydadan çok zarar getireceğini savunuyorlar. Başkan Yıldız’ın “Ya üyeler grev isterse” şeklindeki sorumuza yanıtı kesin: “İstemezzzz.”
         <br/>
         <br/>
         İmamlardan biri ise şakayla karışık “Mesela iş yavaşlatma eylemi için akşam namazında Yasin’i okuyabiliriz” diyor.
         <br/>
         <br/>
         Belli ki imamlar, görevlerinin nazikliğinden olsa gerek yapılacak eylemlerin türü konusunda henüz çok geniş bir açıklama yapmaktan kaçınıyor.
         <br/>
         <br/>
         Başkan Yıldız, sendikalarının sadece üyelerinin haklarının değil (mesela İtalya konsolosluğuna siyah çelenk koymak gibi) toplumsal meselelerin de takipçisi olacağını ifade ediyor.
         <br/>
         <br/>
         Sendikaya tam destek
         <br/>
         <br/>
         İmamların sendikal hareketine çalışma yaşamından tam destek geldi. KESK, KAMU—SEN, MEMUR—SEN imamları çatıları altına davet ederken, işçi konfederasyonları DİSK, TÜRK—İŞ ve HAK—İŞ memur konfederasyonlarıyla birlikte imamların hak arama mücadelesine destek sözü verdiler.
         <br/>
         <br/>
         İmamlar, çalışan kesimden aldıkları desteğe hiç şüphesiz arkalarındaki cemaat (yani halk) desteğinin de katılacağına inanıyor. Böylece memurların 1908 yılında II. Meşrutiyet’in ilanından sonra başlayan ve son dokuz yıldır etkili bir şekilde sürdürdükleri sendikal hak ve özgürlükler mücadelesi geniş bir yelpazeye yayıldı. Demokratik toplumların vazgeçilmez unsurlarından biri olan örgütlenme bilinci her alanı kapsamış oldu.
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <!---------
						<p align="justify" style="margin-top: 8px; margin-bottom: 8px">
						<font face="Verdana" color="#000000" style="font-size: 8pt">
						(Bu yazı 65 kez okunmuştur)</font>
						</p>
---------->
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=16298), [web.archive.org (arşiv bağlantısı)](http://web.archive.org/web/20060513175623/http://www.aksiyon.com.tr:80/yazdir.php?id=16298)
