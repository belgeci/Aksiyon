# Adam okuma, Yanlış yapma,

*M. Yaşar Durukan 2001.04.14*

<div>
 <p class="baslik">
  YOKSA...
 </p>
 <p class="spot">
  Uyuşturucu dünyasının kanunları aynı trafik kuralları gibi. Dünyanın her yerinde aynı. Kolombiya, Meksika, İstanbul... Hiç farketmez. Kurallara uymayanlar cezalandırılar. Kurallar ve cezası çok açıktır: Yanlış eşittir ölüm
 </p>
 <p class="metin">
 </p>
 <img border="0" src="/web/20020113171803im_/http://www.aksiyon.com.tr/2001/332/resimler/Adam.jpg"/>
 <p class="metin">
  Narkotikçilerin operasyonunda ele geçen küçük patronlardan biri uyuşturucu baronu Carlos'un adını okuyunca trafik kuralları devreye girer. Patronu kurtarmak için "her şey" yapılır. Duruşma çıkışı itirafçının bindirileceği polis otosu altına yerleştirilen C-4 ile havaya uçurulur. Böyle bir saldırıyı hissettiği için yaşamayı başaran itirafçı, bu sefer de çok iyi korunduğu polis merkezinde, son duruşma öncesi kahvaltısına koyulan zehirle öldürülür. Meksikalı yerel polis memuru Manolo Sanchez, öğrendiği bilgileri DEA ajanlarına okumaya kalkınca; bilinmeyen bir yere götürülür. Mezarı kazdırılır ve ensesine sıkılan tek kurşunla öldürülür. Uyuşturucu dünyasının kuralları aynı trafik kuralları gibi evrenseldir. Dünyanın her yerinde aynı analama gelir. Kolombiya, Meksika, İstanbul... Hiç farketmez. Amerika'daki uyuşturucu dünyasının mafya ve devlet taraflarından dikey kesitler sunan "Traffic" filmi bunun en açık örneği.
 </p>
 <p class="metin">
  Film, dünya uyuşturucu trafiğinde hatırı sayılır bir konuma sahip Türkiye'de gösterime girdiği günlerde, bu trafik içinde yer almış veya âlemi yakından bilen kişilere ulaştık. Bu kişilerle üretilen zehirin 'imalattan halka' ulaştırılmasını sağlayan kuryeler ve 'trafik kuralları' üzerine konuştuk. Edindiğimiz bilgilere göre, kuryelik uyuşturucunun taşınmasında vazgeçilmeyen yöntemlerden birini oluşturuyor. Sosyal yapıya verdiği hasar açısından dünyadaki en zararlı maddeyi taşımak için kullanılan kuryeler, yine beyaz dünyasından seçiliyor. Genellikle bayanlar tercih ediliyor
 </p>
 <p class="metin">
  İçeceği eroini bulmak için hırsızlık ve fuhuştan sonra yapacak bir şeyi kalmayan bağımlılar ilk sırada yeralıyor. Eroin için evini, arabasını, servetini yiyen, sıfırı tüketmiş kişilere açıkça teklif ediliyor kuryelik. Paraya çok ihtiyacı olan kişiler de ağa düşürülecekler listesinde yer alıyor. Fakat 'akıllılık' edip daha çok para kazanmak isteyenler de gönüllü olarak kuryeliği tercih edebiliyor. Tabii ki, öncelikle çok acımasız kuralların göze alınması gerekiyor.
 </p>
 <p class="metin">
  Eroin yerine şeker!
 </p>
 <p class="metin">
  Kurye adayı, başvurudan sonra bir 'güvenlik soruşturması'na tabi tutuluyor. Ailesi, ev adresi, telefonlarına varana kadar herşeyi araştırılıyor. Uzun bir süre yakın takibe alınıyor. Kimlerle konuştuğu, nerelere girip çıktığı belirleniyor. İkna olunursa çalışmaya başlanabiliyor. Eğer işe başladıktan sonra yanında onların tanımadığı biri varsa işkenceyle konuşturuyorlar. "O kimdi. Niçin yakınımıza getiriyorsun?" diye hesabını soruyorlar. Kurye, devamlı yalnız dolaşmak zorunda. Yaşamı artık hep tehdit ve gözetim altında sürecek. Bu yüzden başına bir şey geldiği zaman anında hepsinin haberi oluyor. İşin kurallarını da peşin peşin okumayı ihmal etmiyorlar: "Bak bizim kurallarımız böyle, bunları yapabileceksen gel". Zaten tek kural var; yanlış eşittir ölüm.
 </p>
 <p class="metin">
  Şimdi sıra ilk seferde. Kuryeye, içerisinde un veya şeker konulan paket verilerek yola çıkarılıyor. İlk sefer üç arabayla gerçekleştiriliyor. Yolda paket kuryeden alınıp diğer araca geçiyor. Eğer yolda operasyon düzenlenirse kuryenin ajan ya da başka bir grubun adamı olduğu anlaşılıyor. Narkotik ele geçirdiği paketleri açtığında eroin yerine un ile karşılaşınca hiçbir işlem yapamıyor. Adam "Evime un götürüyorum" diyerek yoluna devam ediyor.  Bu durumda kurye güvenirlik testini geçemediği için yaşam hakkını kaybediyor. Eğer teslimat güvenli bir şekilde gerçekleşirse kuryenin güvenirliği artıyor. En az 4-5 defa aynı senaryo tekrarlanıyor. Kuryeye güvenilirse gerçek mal veriliyor. Ama hiçbir kurye yalnız yola çıkmıyor. Malın sahibi kuryenin hemen arkasında veya bir koltuk arkasında oturuyor. Her sefer aynı şekilde gerçekleşiyor. İşin kuralı böyle. Hiçbir eroinmana asla arkanı dönmeyeceksin!
 </p>
 <p class="metin">
  Aşk, kilocuyu bile kör eder!
 </p>
 <p class="metin">
  Ancak 'kilocu' ile kurye arasında bir duygusal ilişki varsa bu kurala çok nadir de olsa uyulmayabiliyormuş. 'Aşkın gözü kördür' diye boşuna dememişler.  Bu kadar çok zor güvenmelerinin nedeni ise piyasada iki senedir her 3 içiciden 2'sinin ajan olarak çalışıyor olmasından kaynaklanıyormuş.
 </p>
 <p class="metin">
  Trafik bazan aksayabiliyor. Bu da ihbarcılar ve ajanlar sayesinde gerçekleşiyor. Ajanlar bu alemde dördüncü sınıf insan olarak nitelendiriliyor.
 </p>
 <p class="metin">
  Ajanlar da kendi arasında ayrılıyor. Sadece devlete çalışanlarla,  hem devlete, narkotiğe çalışıp, hem kendisi de satan, içenler var. Bir de krize girdi mi tedavi karşılığında isim verenler var. Bu kişiler kendine yanlış yapan kimse onu yakıyor. Hem de hiç düşünmeden. Uyuşturucu âleminde birinci sınıfı polisler, ikinci sınıfı büyük babalar, üçüncü sınıfı ise içiciler oluşturuyor.
 </p>
 <p class="metin">
  Eğer yaşamı garanti altında ise bir operasyonda en büyük pay ihbarcının. Diyelim ki, 20 kilo, 50 kilo mal yakalanacak. Oraya 4 ekip gidiyor. Her polise yakalanan malın değerinden yüzde 20 düşüyor. Ama bir de X şahıs var, yani ihbar eden şahıs.  Ona da yüzde 20 düşüyor. Her polis de ayrıca yüzde 5 veriyor ihbarcıya.
 </p>
 <p class="metin">
  Ama ciddi bir problem var. Operasyon sonrası X şahıs, mal sahibiyle yüzleştiriliyor. Arkası sağlam değilse en fazla iki gün sonra bir yerde leşini(!) buluyorlar. Trafik kuralları... Tabii tutup gırtlağını sıkarak, kafasına kurşun sıkılarak öldürülmüyor ihbarcı. Faili meçhule gitmiyor. Tutuyorlar bir yerde yüksek dozda mal veriyorlar damardan. Altın vuruştan gitti! İntihar etti! Bu süsle üstünü kapatıyorlar. Ve kimse bunun üstüne düşmüyor. Nasıl olsa içici, kolları delik deşik diyorlar... Gazetelerdeki "aşırı dozdan öldü", "altın vuruş yaptı" haberlerinin bazılarının perde arkasında aslında bir hesaplaşma yatıyormuş. Bir de ağzından vurulanlar var. Onlar babalar arasındaki, mafya arasındaki hesaplaşma türü. Konuştun veya malı aldın gittin, parayı getirmedin anlamına geliyor.
 </p>
 <p class="metin">
  Görünüşte bu âleme girdiysen harbi delikanlı olacaksın gibi anlam çıkıyorsa da durum öyle değilmiş meğer. Eroin varsa işin içinde delikanlılık, harbilik, dürüstlük diye birşey yok. Anlayacağınız babalar, parasının derdinde. Kimin evladı zehirlenmiş, önemli değil onlar için. Ama içiciler de içeceğinin peşinde. Şu kadar satarsam, şu kadar yaparsam, şu kadarım bedavaya hesabını yapıyor.
 </p>
 <p class="metin">
  İşi bırakmak istersen...
 </p>
 <p class="metin">
  Riski bu kadar fazla olan bu işin ücreti de fena değil. 1 kilonun 100-150 gramı kuryenin. Kurye bunu sattığı gibi içebilir de. Eroinman için mal para yerine geçiyor zaten. 1 gramı 10 milyon.
 </p>
 <p class="metin">
  Kuryeler her zaman kiloluk taşımazlar. Ufak kuryeler de var. Bunlar içiciler. 10 gram filan alıyor. Satıcı bunlara güveniyor, veriyor. Sana 4-5 gün zaman veriyor. Bunu sat, parasını getir diyor. Paranın ya da malın geriye dönüşü olmazsa cezası öldürmeye kadar gidiyor.
 </p>
 <p class="metin">
  Eğer bu âleme girdiyseniz, işi aldıysanız; işten ayrılmak öyle kolay değil. Hatta hiç mümkün değil denilebilir. Sonuç ölüm. İçerken de ölüm, büyük işlere girdiğin zaman da sonu ölüm. Çıkmak istersin bırakmazlar. Sonuç hep ölüm! Bir kuryenin işi brakmasına izin verilmemesinin en büyük nedeni çok şey biliyor olması. Küçük ve zayıf da olsa bir tek ihtimal var. Bunun için babadan talimat gelmesi gerekiyor. Önce babayla görüşebilen hatırlı birini bulmak gerekiyor. Baba, o kişinin gerçekten eroini bırakmak istediğine kanaat getirirse ve çok güvenilir olduğu kanaatine varırsa belki "Peşini bırakın" diyebilir. Yoksa yaşatmazlar. Sonuçta hep kan kan kan. Hep ölüm, kan... Yani bu dünyada bütün yollar ölüme çıkıyor. Bir eroinmanın ifadesiyle "Eğer bir cümlenin ilk kelimesi eroinse; o cümlenin son kelimesi ölümdür." O karanlık yola girdiyseniz, trafik kurallarına da uymanız gerekiyor.
 </p>
 <br/>
 <center>
  <a class="anaorta" href="http://web.archive.org/web/20020113171803/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/332/haberler/2.htm), [web.archive.org (arşiv bağlantısı)](http://web.archive.org/web/20020113171803/http://www.aksiyon.com.tr:80/2001/332/haberler/2.htm)
