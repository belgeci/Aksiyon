# Böyle imam gördünüz mü?

*M. Yaşar Durukan 2001.02.24*

<div>
 <p class="spot">
  Sanalları gerçeklerinden daha popüler oldu. İnternetteki Laz İmam, ağıza alınmayacak küfürler ederek vaaz verirken, Konyalı asabı bozuk imam Feyzullah Çamur, roketatarla minareden terör estiriyor. Bir buçuk milyar insanın dini temsil eden imamlarla böyle alay edilmesine imamlar razı değil. Haklarını helâl etmiyorlar
 </p>
 <p class="metin">
 </p>
 <img border="0" src="/web/20010713185035im_/http://www.aksiyon.com.tr/2001/325/resimler/Boyle.jpg"/>
 <p class="metin">
  Onları Türk filmleri sayesinde 'ırz düşmanı, sahtekâr, üçkağıtçı' olarak tanıdık. Gazetelerden 'keçi hırsızı' olduklarını öğrendik. 'Sanal vaaz' kasetlerinden ağızlarının ne kadar bozuk olduğunu işittik. Son olarak bir web sayfasındaki çizgi filmde, eli kanlı birer terörist olabileceklerini gördük. Bu itici tiplerin en doğru(!) eşgalini ise karikatüristlerimiz çiziyor: Kocaman göbeğini örtmeye yetmeyen yemyeşil bir cüppe. Başında mezar taşını andıran bir sarık. Kan çanağı gözler, hemen üstünde kalın kaşları var. İğrenç sakalının içindeki kıpkızıl ağzını her açtığında, tek tük dişlerinin arasından tükürükler savrulur. Büyük bir beni olan burnu ise genellikle aşağı doğru eğik...
 </p>
 <p class="metin">
  İmamlar! Evet, evet imamlardan, —bir kesimin— yaygın olan hitap şekliyle 'sahtekar imamlar'dan bahsediyoruz. Bugüne kadar yolda bir imamla karşılaşma şansı olmamış bir çok insanın kafasındaki imam fotoğrafı işte böyle. Bizim imamlar papazları, rahibeleri tiye alan Hollywood'da bile bu kadar imaj kaybına uğramazdı herhalde.
 </p>
 <p class="metin">
  Hele yoğun bir ilgi gören Yılmaz Erdoğan'ın Vizontele filminde kronik bir imam tiplemesi var ki böyle birisinin imam olması kanunlar ve dini emirler açısından mümkün değil. Bağnaz, tutucu ve yeniliklere kapalı bir imam zamanın her diliminde olabilir ama kronik bir kekeme ne namaz kıldırabilir ne de vaaz verebilir. Çocuklara Kur'an alfabesi öğretmesi de mümkün değildir. Herşeyden önce toplum bunu reddeder. Senaryoyu yazanlar en azından cuma namazına gitseler böyle bir tipin ancak hayallerde olabileceğini anlayabilirlerdi!
 </p>
 <p class="metin">
  Şeytani bir tavır!
 </p>
 <p class="metin">
  Peki neden polis, doktor, öğretmen değil de imamlar? İmamları çatısı altında toplayan Türkiye Din Görevlileri Sendikası (Dingör—Sen) Genel Başkanı İmam—Avukat Ahmet Yıldız'a göre, rantı daha yüksek. İmama, İslam'a çatanın önü açılıyormuş! Yıldız, bu tavırı çok eskilere dayanan 'şeytani' bir tavır olarak niteliyor: "Yani ben üstünüm, o alçaktır, geridir... Kimliğinde Müslüman yazan insanların dün peygambere bunları yapan dinsiz insanların yaptıklarıyla benzemesi üzücüdür. Garip bir benzerliktir. İnsanların saygı duyduğu din görevlilerini en çirkin şekilde karikatürize etmekten zevk alanlar aslında kendi iç dünyalarını, içlerindeki hastalıkları, kafa ve gönül çöplüklerini resmediyorlar."
 </p>
 <p class="metin">
  "Alay, hakaret, küçümseme, hor görme yabancı olduğumuz bir şey değildir" diyen imamlar bu durumdan aslında rahatsız olmadıklarını söylüyorlar. Peygamberlere yapılan kötü muameleleri hatırlatan Yıldız, peygamberlerin vârisi oldukları, ifa ettikleri için onlara yapılanların kendilerine yapıldığını söylüyor. Hatta "Adamlar Hz. İsa'yı çarmıha germişler, bize az bile yapıyorlar" diyor.
 </p>
 <p class="metin">
  Hakkımızı helal etmiyoruz
 </p>
 <p class="metin">
  Fakat peygamberler kadar hoşgörülü olamayacaklarını belirtmekten de geri durmuyor imamlar. Dingör—Sen Başkanı Yıldız, imamların haklarını helal etmelerinin sözkonusu bile olamayacağını vurguluyor. Yıldız, "Benim değerlerim, görevim, din sözkonusu olunca helallık vermem beni mesuliyet altına sokar. Helal edilmesi sözkonusu değildir. Dinime karşı işlenen suçları affetmem mümkün değildir" diyor. Helallığın yanlışı yapanın gelip özür dilemesi durumunda düşünülecek bir konu olduğunu da belirterek açık kapı bırakıyor.
 </p>
 <p class="metin">
  İmamlığın yanı sıra avukat olan Dingör—Sen Başkanı Ahmet Yıldız, imamların hakkını yedirmemekte kararlı. "İmamların böyle haksız yere aşağılayacak şekilde karikatürize edilmesi karşısında Dingör—Sen tepkisini ortaya koyacak. Hatırlatacağız ama sessiz kalmayacağız. Bundan böyle sesimizi kamuoyu nezdinde duyuracağız. Hakkımızı mahkeme yoluyla arayacağız. Bugüne kadar 657 bizi konuşturmuyordu ama bugün sendika var, bu yanlışları artık dile getireceğiz" diyor.
 </p>
 <p class="metin">
  Peki imamların hiç yanlışı yok mu? 70 bin dolayındaki imamın içinde karikatür dergilerindeki tiplerle örtüşen imamlar  mevcut değil mi?  İmamlardan bu soruya net bir yanıt alamıyoruz. Yıldız, "Ağzı bozuk olanını duyduk ama bu kadar küfürbazı da olmaz. Türkiye'yi dolaşsanız karikatürlerdeki gibi bir imam kesinlikle bulamazsınız. Aranırsa belki bulunur ama genelde yoktur. Ben görmedim" diyor. İmamlar, din tacirleriyle kendilerinin kesinlikle karıştırılmamasının gerektiğinin altını çiziyorlar.
 </p>
 <p class="metin">
  İmaj olayından dolayı oldukça dertli olan imamlar, bugüne kadar en az bir karikatür dergisini bile ziyaret edip "Bizi neden böyle çiziyorsunuz?" diye sormamışlar. Nedenini sorduğumuzda bize soruyla karşılık veriyorlar: "Onlar çizmeden önce acaba benziyorlar mı diye gelip bakmışlar mı?" Aynı soruyu biz de muhataplarına sormak istedik. İlk durağımız hemen her sayısında bir imam tiplemesi yayınlayan Leman dergisiydi. Adını bir imamdan alan sokakta (İmam Adnan Sokak!) faaliyet gösteren dergiden kimseye ulaşamadık. İmamlarla ilgili tepkiye yolaçan karikatürlere yer veren gazetelere, çizgi filmlere yer veren web sayfalarına... mail gönderdik, not bıraktık ama nafile. Konuşmaktan kaçındılar.
 </p>
 <p class="metin">
  Bu arada yeni gösterime giren Vizyontele filmindeki 'Kekeme İmam' karakteri de imamların yarasına adeta tuz bastı. İmamlar önümüzdeki günlerde Dingör—Sen öncülüğünde bir 'imaj turu'na çıkmaya hazırlanıyor. Geç kalınmış bir tur ama umarız elleri boş dönmezler.
 </p>
 <br/>
 <center>
  <a class="anaorta" href="http://web.archive.org/web/20010713185035/mailto:yasardurukan@hotmail.com">
   yasardurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/325/haberler/5.htm), [web.archive.org (arşiv bağlantısı)](http://web.archive.org/web/20010713185035/http://www.aksiyon.com.tr:80/2001/325/haberler/5.htm)
