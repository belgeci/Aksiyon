# Bohem hayatlar sokağı 74 numara

*M. Yaşar Durukan 2002.03.09*

<div>
 <p class="spot">
  Asmalımescit'in bir zamanlar İstanbul'un kültürel hayatındaki önemini herkes bilir. Bu sokakta bulunan 74 numaranın da çok özel bir yeri vardır. Buna rağmen bu eski ve görkemli yapı artık  kimsenin merakını celbetmiyor.  Oysa bu binanın öyküsü de oldukça ilginç. Bir dönemin "hakiki bohemler"inin yaşadığı bu mekanı ziyaret edip, geçmişin izlerini bulduk
 </p>
 <p class="metin">
 </p>
 <img border="0" src="/web/20020329160058im_/http://www.aksiyon.com.tr/2002/379/resimler/bohem.jpg"/>
 <p class="metin">
  Asmalımescit... İstanbul Beyoğlu'nda sanat ve tarihi yaşatan ender mahallelerden biri. Adını, II. Beyazıt döneminde cadde üstüne inşa ettirildiği için Asma Mescidi diye şöhret kazanan bir mescitten almış. Bu cıvıl cıvıl semti bilenler, bilmeyenlere anlatırken sanat galerileri, antikacıları ve cafe'lerinden bahseder. Bir döneme damgasını vuran "bohem hayatı"ndan ise birkaç cümle ile sözedilir. Fakat 19. yüzyılın ilk çeyreğinden sonraki İstanbul'un kültürel hayatını Pera ve Galata olarak ikiye ayıran Asmalımescit —namı diğer İntermezzo— Sokak'tan pek bahsedilmez.
 </p>
 <p class="metin">
  Pera ve Galata'yı iki ayrı kutup kabul edersek, Asmalımescit Sokak üstlendiği misyon nedeniyle üçüncü bir kutuptu desek yeridir. Hele Fikret Adil'in Beyoğlu'ndaki bohem hayatını anlattığı "Asmalımescit 74" adlı kitabının ismini aldığı 74 numaranın da çok özel bir yeri vardır. Buna rağmen bu eski ve görkemli yapı da pek kimsenin merakını celbetmiyor. Oysa bir dönemin "hakiki bohemler"inin yaşadığı bu mekan kayda değer izler taşıyor. 74 numara, bütün yazarların, sanatçıların uğrak yeri idi. Fikret Adil'in ve 74 numaranın namı  memleket sınırlarını da aşmıştı. Stephen Spender, Andre Malraux... Marinetti'den Michaux'ya, Tennesse Williams'tan Yves Gandon'a, Jean Cocteau ve Jean Marais'den Serge Lifar'a  kadar İstanbul'u ziyaret eden birçok Batılı ünlü sanatçının ilk durağıydı. Pera'dan önce buraya uğramak gelenek olmuştu.
 </p>
 <p class="metin">
  İlginç hayatlar...
 </p>
 <p class="metin">
  Yıllar önce yaşanmış hayatlara dair birkaç iz bulmak ümidiyle gezmek isterseniz Asmalımescit'i, İstiklal Caddesi'ni boydan boya katetmeniz gerekiyor. Güneş görmeyen, dolambaçlı, rutubetli sokaklara açılan o heybetli, bir o kadar da metruk evlerin sıralandığı sokak, Tünel'e yakın bir yerde Asmalımescit Sokak tabelasıyla karşılıyor ziyaretçilerini. Ancak hatıralarda anlatıldığı gibi gramofon çalmıyor artık bu evlerde. Simitçi, zerzavatçı, sütçü naralarını da işitemiyorsunuz. O dönemleri hatırlatan bir tek tramvay dandanları kalmış.
 </p>
 <p class="metin">
  Fikret Adil'in kitabı "Asmalımescit 74"  ismini taşıyordu ama günümüz Asmalımescit'inde sokağın son binasının numarası 72! Telaş etmenize gerek yok; meşhur 74 numaralı bina burası, sadece numarası değişmiş. Eskiyi solumuş bu yapı, yıldızsız bir otel olarak hizmet veriyor artık.
 </p>
 <p class="metin">
  Dışında "Hotel Baron" yazan kapıdan girince loş ve daracık merdivenleri tırmanıyorsunuz yukarıya çıkmak için. Birinci kattan sonra merdivenler bitiyor. Kapıları camlı dört odanın açıldığı bir sofa karşılıyor sizi. Yukarı katlara çıkmak için kitapta bahsedilen Macar hizmetçiye seslenmeniz de gerekmiyor çünkü merdivenin başındaki cemakanlı kapı artık yok. Otel görevlilerinin şu anda boş olduğunu söylediği o meşhur çatı katında bundan 60—70 yıl önce yeşil boyalı olan kapılar krem rengine boyanmış. Üzerinde hararetli edebi tartışmaların yapıldığı alaturka minderlerden, sedirden ve duvarlardaki sanatkarane  resimlerden de eser yok tabii ki. Fakat yine de Oscar Wilde'ın Dorian Gray eserinden hararetle bahsedildiğini duyar gibi oluyor insan. Kapıyı tekrar kapatırken dikkat etmek gerekli çünkü tavanlar çok alçak. Necip Fazıl da az vurmamış kafasını bu tavan arasında.
 </p>
 <p class="metin">
  Gerçek bohemler
 </p>
 <p class="metin">
  Fikret Adil'in Macar gazeteci arkadaşı Bandi ile kaldığı tavan arasındaki odasının iki metre genişliğinde dolap gibi bir yeri varmış. Alaturka bir köşe olarak hazırlanmış bu yer, bir perde ile kapanır ve tamamen ayrı bir yer olurmuş. Necip Fazıl bu köşeyi çok sevdiği için hemen her akşam gelip orada kalırmış. Necip Fazıl ve diğer ahali bu küçük çatı katında iyi eserler üretir, çok kazanır ama bütün kazançlarını bir günde bitirirlermiş. Bir gün yine parasız kaldıklarında bohem ahalisini Necip Fazıl'ın Cumhuriyet'in edebiyat sayfası için verdiği şiirden kazandığı 10 lirası kurtarmış. O dönemde Cumhuriyet'in edebiyat sayfasını yöneten kişi ise Peyami Safa imiş.
 </p>
 <p class="metin">
  Bir gece yine parasız eve döndüklerinde Necip Fazıl, ertesi günü "Hayat" mecmuasına satılmak üzere bir şiir yazmaya koyulmuş. Necip Fazıl, mum yakarak yazısını yazar, hem de ışıkla ısınmaya çalışırmış! "Uzlet bir fener, bense/İçinde yanan bir mum" şiirini de burada yazmış.
 </p>
 <p class="metin">
  Bohem hayata 12 Eylül darbesi
 </p>
 <p class="metin">
  Bugünkü adıyla Hotel Baron'u işleten Hamza Cansever, 74 numaranın hikayesini dinleyip Necip Fazıl'ın da burada kaldığını öğrenince çok şaşırıyor. 74 numara, bundan 50 yıl kadar önce Seyyal Taner'in babası Hasip Bey tarafından yine otel olarak işletilmiş. Daha sonra 20 yıl Hamza Cansever'in akrabaları işletmiş burayı. Son 30  yıldan bu yana da Cansever ailesi işletiyor.
 </p>
 <p class="metin">
  Anlatılanlara bakılırsa 74 numaradaki bohem hayat 1980'li yıllara kadar sürmüş. Ünlü ressam Fikret Mualla uzun yıllar burada kalmış. Resimlerinin büyük bir kısmını yine o meşhur tavan arasında yapmış. Bugün hâlâ güzel sanatlar akademisinden öğrenciler üstadları hakkında bilgi almak için, tablo tüccarları da acaba bir tane bulabilir miyiz diye oteli arada bir ziyaret ediyorlar.
 </p>
 <p class="metin">
  "Bir de madam Despina vardı..." diye iç çeken Hamza Cansever, "Artık yolun sonuna gelindi" diyor. 12 Eylül İhtilali'nden sonra işler durmuş. Bohem hayat Özal döneminde resmen bitmiş. Müşteriler artık eskisi kadar renkli değil. Dünyaca ünlü artistler de yok. Artistler parayı peşin verirmiş. Yazarlar, tanınmış hekimler, sanatçılar da kalmıyor artık.
 </p>
 <p class="metin">
  Müşteriden aldıkları paralar kira, doğalgaz ve elektrik faturalarını bile karşılamıyor. Fakat enteresandır 74 numaradaki gelenek bugüne kadar sürmüş. Hâlâ hiçbir müşteri odasını kilitlemiyor. Bu otele hiç polis girmiyor.
 </p>
 <br/>
 <center>
  <a class="anaorta" href="http://web.archive.org/web/20020329160058/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2002/379/haberler/2.htm), [web.archive.org (arşiv bağlantısı)](http://web.archive.org/web/20020329160058/http://www.aksiyon.com.tr:80/2002/379/haberler/2.htm)
