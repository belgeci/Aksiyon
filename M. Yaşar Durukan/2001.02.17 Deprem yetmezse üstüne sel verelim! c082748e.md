# Deprem yetmezse, üstüne sel verelim!

*M. Yaşar Durukan 2001.02.17*

<div>
 <p class="spot">
  İstanbul'da barajların tehdidindeki yerleşim alanları depremde çifte felaket  yaşayabilir. DSİ 14. Bölge Müdürlüğü "İstanbul'daki Ömerli, Alibey,  Büyükçekmece ve Sazlıdere barajları dolu iken deprem olursa enine çatlak  oluşması halinde yerleşim alanlarını acilen tahliye edin" uyarısında bulundu
 </p>
 <p class="metin">
 </p>
 <img border="0" src="/web/20010719025330im_/http://www.aksiyon.com.tr/2001/324/resimler/Deprem.jpg"/>
 <p class="metin">
  istanbul İl Meclisi bünyesinde bundan tam yedi yıl önce 'Deprem ve Doğal Afetler Komisyonu' adında bir komisyon kurulur. Uzman kişi ve kuruluşların oluşturduğu komisyonun amacı; olası bir afet karşısında alınabilecek önlemleri belirlemek. Beş ay süren titiz çalışma, bir rapor halinde 'ilgililere' sunulur. O tarihten bu yana kapağının bile açılmadığı konusunda yetkililerle bahse girebileceğimiz raporu merak edip okuyoruz. İçinde muhtemel bir deprem ve kurtarma senaryolarıyla ilgili bildik şeyler yazıyor. Hani İstanbul'da 17 Ağustos'tan sonra apar topar yapılmaya çalışılan şeyler...
 </p>
 <p class="metin">
  Fakat raporun 29. sayfasında yazılanlar hayli dikkat çekici. Bugün muhtemel Marmara depremi öncesinde bile pek konuşulmayan bir konudan; barajlardan bahsediliyor. Raporda özellikle Büyükçekmece Barajı üzerinde duruluyor. DSİ I. Bölge 14. Şube Müdürlüğü'nün raporuna dayandırılan bölümde, İstanbul'da 9 şiddetinde (bugün 8 büyüklüğü diye değiştirildi) bir deprem olması halinde barajın yıkılacağı, yerleşim sahasında su seviyesinin 2.50 m'den 4.00 m kotuna kadar çıkacağı uyarısında bulunuluyor. Baraj seviyesinden daha aşağıda bulunan iskan sahasının tahliyesi için barajın koruma seddeleri ve E—5 karayolunun kullanılması planlanmış. Tabii tüm bunlar barajın suları binaları yutmadan yetişilirse yapılabilecek.
 </p>
 <p class="metin">
  Depremin yanında baraj patlamaları halinde taşan suların yükseklik debisinde inşa edilen yapıları tehdit ettiği belirtiliyor ve açıkça uyarılıyor: "İstanbul Üniversitesi'nce yapılan etüdle bu bölgelerdeki yerleşimin Mülki İdare Amirliği ve yöre belediyesinin ortak girişimi ile boşaltılması gerekmektedir. Bu gibi alanların yerleşime kapalı olması zorunluluk arzeder."
 </p>
 <p class="metin">
  Dikine çatlarsa tehlikeli
 </p>
 <p class="metin">
  Tozlu raflarda bekleyen raporda, diğer barajlardan bahsedilmiyor. Merak edip araştırıyoruz. 17 Ağustos depreminden 14 ay sonra yetkililer de merak edip sormuşlar. DSİ XIV. Bölge Müdürlüğü'nün 2 Ekim 2000 tarihli yazısında Ömerli, Alibey, Büyükçekmece ve Sazlıdere barajlarının 8 büyüklüğündeki depreme dayanıklı olarak projelendirildiği ve inşa edildiği belirtiliyor. Büyükçekmece Barajı için 1993'teki raporda 9 olarak verilen şiddet bu raporda 8'e düşmüş! Muhtemel bir depremde olacaklar ise şu cümlelerle ifade ediliyor: "Baraj gövdesi boyunca oluşan çatlakların baraj güvenliği ve stabilitesi açısından önemli bir sakıncası bulunmamaktadır. Baraj gövdesinde enine (dikine) oluşan çatlaklar baraj güvenliği açısından su seviyesine bağlı olarak önem arzetmektedir. Bir deprem anında baraj gövdesinde enine çatlaklar oluşması halinde eğer barajın göl alanında su seviyesi maksimum su kotlarına yakın ise can ve mal güvenliği açısından barajın mansabındaki yerleşim alanlarının acilen tahliyesi gereklidir."
 </p>
 <p class="metin">
  Raporlardaki uyarılar gayet açık. Peki ya önlemler? Önce Büyükçekmece'ye gidiyoruz. Baraja ulaştığımızda gördüğümüz manzaraya inanamadık. Bundan yedi yıl önce "boşaltılsın" denilen alanlarda bırakın boşaltmayı kat artışı bile verilmiş. Koca koca apartmanlar barajın duvarına kadar dayanmış. Evlerle baraj o kadar yakın ki aradan geçen ince bir yol ayırıyor. Afet anında tahliye yolu olarak kullanılması planlanan barajın sol tarafındaki koruma seddeleri üzerine de iki tane bina yapmışlar. Lokanta vs. gibi kullanılıyor. Seddenin bir kısmını da yarıp balıkçı barınağı yapmışlar. Bu da yetmemiş afet anında binlerce metreküp suyun geçeceği alana dolgu yapılmış, üzerine de heykel, spor salonu, tiyatro, park kondurulmuş. DSİ yetkilileri Büyükçekmece Belediyesi ile mücadele etmekten artık yorulmuşlar. Yetkililer, "Boşverin depremi, barajda su seviyesi maksimum kotta iken bir feyezan gelse onu bırakmak lazım. O zaman Büyükçekmece kısmen sular altında kalır" diyor.
 </p>
 <p class="metin">
  Ya diğerleri? Tehlike açıkça belirtilmiş ama Büyükçekmece'de olduğu gibi diğer barajların altında yaşayanların bundan haberleri bile yok. İSKİ, 1997 yılında İstanbul Valiliği, Bayındırlık ve İskan İl Müdürlüğü ile bütün ilçe belediyelerine gönderdiği bir yazıyla uyarıda bulunmuş. Deprem için değil ama yine barajın sularına karşı uyarmış. Yazıda barajların doğal tahliye kanalları olan derelerde en az 25 metrelik kısımlarının acilen başaltılması istenmiş. Ancak bu uyarı yazı hemen hemen bütün belediyeler tarafından dikkate bile alınmadı. Dere olarak bilinen yerlerde bugün mahalleler, köyler, küçük küçük sanayi siteleri var.
 </p>
 <p class="metin">
  Kimin umurunda?
 </p>
 <p class="metin">
  Şimdi ne olacak? Milyonlarca metreküp suyu tutan barajlar, deprem anında enine çatlak oluşursa fay hattından bile tehlikeli olacak. Uzmanlar, saniyede 10 metre gibi inanılmaz bir hıza erişecek suyun çok katlı binaların temellerinin stabilizesini bozarak yıkacağını, suyun yüksekliğine göre oluşacak basıncın bile normal evleri parçalayabileceğini söylüyor. Bir uzman, "Sel yukarıdan aşağı çığ etkisi yaparak geldiğinde binaları bıçak gibi kesecek. Önüne ne çıkarsa yıkıp geçecek, Haliç'e dolduracak" diyor. Büyükçekmece'de de Marmara'ya sürükleyecek.
 </p>
 <p class="metin">
  Barajların altındaki derelerde ne kadar konut bulunduğundan, içinde kaç insan yaşadığından kimsenin haberi yok. Fakat yaklaşık olarak 20, 30—35 hatta 40 metrenin bile altında yapılaşma olmaması gerekir. Aksi halde derelerde 10 metrenin altındaki konutlarda yaşayan insanların (bölgenin topografik yapısına göre) tamamının, daha yukarıda kalanların ise yüzde 50'sinin büyük tehlikelerle karşı karşıya kalacağı tahmin ediliyor.
 </p>
 <p class="metin">
  Her fırsatta "İstanbul depreme hazır" diyen kurumların ise çalışmalarında pek de acele etmedikleri gözleniyor. İstanbul Büyükşehir Belediyesi Zemin ve Deprem Araştırma Müdürlüğü barajlar için henüz yeni bir inceleme başlattı. DSİ yetkilileri, "Afet anında zaten yapılacak birşey yok. Herşey 30—40 saniyede bitiyor. Depremden sonra barajda ağır tahribat meydana gelirse kapakları açmak zorunda kalırız" diyor. İSKİ yetkilileri sessizliğini korurken, afet anında valilik ya da diğer kurumların burada yaşayan insanların kurtarılmasıyla ilgili bir tahliye planı bulunmuyor.
 </p>
 <p class="metin">
  Bu durumda, bölgede yaşayan insanların deprem anında baraj gövdesinde enine çatlaklar oluşmaması ya da barajın dolu olmamasını temenni etmelerinden başka yapacak birşey yok. Barajların depremde yıkılması o kadar kolay değil ama her türlü kötü sürprize hazırlıklı olunması gerekiyor. Mesela Dinar depremi, Erzincan depreminden büyüklük olarak daha küçük olduğu halde şiddeti (dokuz) Erzincan depremine ulaşmış. Ayrıca barajların ne kadarlık bir ivmeye dayanacağı konusunda bilgi verilmiyor. Bu sonuçlar artık bu saatten sonra oradaki insanları fazla ilgilendirmemeli. Bugün depremle olmasa bile yarın bir taşkın felaketiyle hayatlarını kaybedeceklerinin farkına varıp başlarının çaresine bakmalılar. Bizden söylemesi...
 </p>
 <br/>
 <center>
  <a class="anaorta" href="http://web.archive.org/web/20010719025330/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/324/haberler/3.htm), [web.archive.org (arşiv bağlantısı)](http://web.archive.org/web/20010719025330/http://www.aksiyon.com.tr:80/2001/324/haberler/3.htm)
