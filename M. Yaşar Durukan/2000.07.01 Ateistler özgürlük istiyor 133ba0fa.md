# Ateistler özgürlük istiyor

*M. Yaşar Durukan 2000.07.01*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   İmam, Enternasyonal Marşı bittikten sonra yüzünü avludaki kalabalığa çevirerek, "Merhumu nasıl bilirdiniz?" diye sorar. Gözü yaşlı kalabalık hep bir ağızdan "Ateist bilirdik!" yanıtını verir. Bunun üzerine imam tekbir getirerek, cenaze namazını kıldırır...
  </font>
 </div>
 <div id="newsText">
  <font class="detail-text">
   Ne zaman bir ateist ölse hep buna benzer sahneler yaşanıyor bu ülkede. İnsanlar hem Müslüman hem Hıristiyan, ya da hem Hıristiyan hem Musevi olamayacakları gibi hem ateist hem de teist olamazlar. Ancak bu basit mantık kuralı Türkiye'de geçerli olmasa gerek ki, ateist bir ölüye teist töreni yapılıyor. İnanılır gibi değil. Bir ateist öldüğünde yaşamı boyunca reddettiği tanrının evinden, üstelik aynı tanımadığı tanrının sözleriyle uğurlanıyor son yolculuğuna. Oysa bir ateistin istemediği dini töreni onun tanımadığı tanrı da zaten istemiyor. Ayet gayet açık: "Onlardan ölen birinin namazını hiçbir zaman kılma, mezarı başında da durma." (9/Tevbe, 84)
   <br/>
   <br/>
   Öyle ise hem teist hem de ateist inanca aykırı bu töreni yapmak niye? Aklımıza hemen kimliğinde "İslam" yazan her Türk vatandaşının öldüğünde "İslami usullere göre defnedilmesini" isteyen resmi teamüller geldi. Teamüllere göre hayatı dine karşı mücadele ile geçmiş insanlar bile İslama uygun defnedilirmiş. Acaba bu "samimiyetsizlik" hâlâ sürüyor muydu? Mezarlıklar Müdürlüğü'nün bağlı olduğu İstanbul Büyükşehir Belediyesi'ne konuyu sorduk. İlgili kanun maddelerinin yazılı olduğu fakstan anladığımız kadarıyla böyle bir uygulama yok. Bugünkü prosedür özetle şöyle: "Bir Müslümanın bir cenazesi, cenaze yakınlarının aksine isteği olmadığı müddetçe, İslami esaslara göre gömülmektedir. Gayrimüslimlerin cenazeleri ise ait oldukları dini esaslara göre kendi cemaatlerince defin edilmektedir. Sahipsiz cenazeler ise kimliğinin din hanesinde İslam yazıyorsa İslami din kurallarına göre defin edilmektedir."
   <br/>
   <br/>
   İlahiyatçılardan destek
   <br/>
   <br/>
   Müslüman halkın büyük bir çoğunluğu da bir ateist için yapılan dini töreni anlamsız ve gereksiz buluyor. İstanbul Üniversitesi İlahiyat Fakültesi'nden Doç. Dr. Abdülaziz Bayındır, nüfus cüzdanlarına yansıyan inançların bir anlamının olmadığını, ateist birinin istemediği halde cenaze namazının kılınmasının mevtaya hiçbir yararının olmayacağını belirtiyor. Bayındır, "İnanmadığı halde camiye götürmek çok yanlış. O kişinin hatırasına bile hakarettir" diyor.
   <br/>
   <br/>
   İmamlar da ateistlere yapılan 'zulme' tepki gösteriyor. DingörSen Başkanı Av. Ahmet Yıldız, dini merasim istemediğini açıklayan mevtaya ne yakınlarının, ne belediyenin, ne de Diyanet'in müdahalede bulunmasını hak ve özgürlükler açısından doğru bulmuyor. İstanbul Müftüsü Tayyar Taş ise, ölülerin camiye yürüyerek gelmediğini, dolayısıyla camiye getirilen her cenazenin namazını kıldıklarını söylüyor.
   <br/>
   <br/>
   Anlaşılan bu konuda hem teist hem de ateist inanca sahip insanların düşüncesi ortak. Peki neden böyle oluyor? Ateistler neden hâlâ camilerden kaldırılıyor? Herkesin aklından geçen bu sorulara muhatap çevrelerde anlamlı cevap bulamadık.
   <br/>
   <br/>
   Yakınları, dostları Mina Urgan'ın istemediği tören için "Toplumun değer yargıları bazen insanların isteklerinden daha önemli" diyor. Olaya insan hakları çerçevesinden bakan Gazeteci Vivet Kanetti, tam aksini savunuyor. Kanetti'ye göre, "İnsan bir toplumda cenazesinin şeklini tayin etmek gibi meşru, bütün dramatikliğiyle ontolojik bir haktan mahrum kalabiliyorsa eğer, burada 'doğru olmayan'ı, toplumun 'değerlerinde' aramalı. Demek ki o toplum nezdinde, ölülerin 'isteklerinin' hiçbir 'değeri' yoktur. Ölülere hak tanımamakla yaşayanlara hak vermemek ise, aynı 'deredeki yıkanış'tır. Kişinin son yolculuğunu tayin edebilmesi, 'insan hakları' çerçevesinde ele alınarak kutsal sayılmalı Hem devlet, hem toplum, hem kişinin yakınları tarafından. Hayatın bazı anlarında sadece birey konuşur (kendi varlığından sonra bile) ve toplum susar."
   <br/>
   <br/>
   Mina Urgan'ın cenaze törenine katılan Prof. Dr. Hüseyin Hatemi, ateistlerin Türkiye'de cenaze merasimi konusunda hiçbir sıkıntısının olmadığını savunuyor. Almanya'da dini merasim istemeyenlerin kiliseye kaydolmadıklarını, böylece cenaze merasimi de yapılmadığını anlatan Prof. Hatemi, "Bizde de istemeyene zorla cenaze namazı kılma şeklinde bir uygulama yoktur" diyor. Buna örnek olarak Aziz Nesin ve Turan Dursun için ailesinin isteği ile cenaze namazı kılınmamasını gösteriyor.
   <br/>
   <br/>
   Noter tasdikli ateistler!
   <br/>
   <br/>
   Şanar Yurdatapan ise, Hatemi'nin söylediklerinin pratikte gerçekleşmediğini, toplum çoğunluğunun fiili baskısını hissettiklerini söylüyor. Ölümünden sonra açılacak noter tasdikli vasiyetine "Cenazemde imamın cenaze namazımı kaldırmasını istemiyorum" diye yazdıran Yurdatapan, bununla da yetinmeyip işini sağlama alıyor. Dini törensiz gömülmek isteyen bir grup arkadaşıyla anlaşan Yurdatapan, öldükten sonra bedenlerinin tasarruf hakkını birbirlerine devretmenin yollarını arıyorlar. Sanatçı ve arkadaşları müteselsil kefalet benzeri bir formül üzerinde araştırma yapıyor. Böylece gruptan biri ölürse, Mina Urgan gibi istemedikleri halde dini tören yapılmasını diğerleri engelleyecek. Yurdatapan, bedeninin kadavra olarak tıp fakültesine bağışlanmasını istiyor.
   <br/>
   <br/>
   Türkiye ateisti bol bir memleket olarak bilinir ama görüş alacak birkaç hatırı sayılır ateist bulamadık. Bu konuda öncülük etmesi gereken enternasyonal çevrenin önde gelenleri bile "Bizi bu işe karıştırmayın" diyerek konuşmaktan kaçındılar.
   <br/>
   <br/>
   Sonuç olarak toplumda ateistlere karşı herkesin bildiği ama hiçkimsenin söylemediği bir sosyal tepki var. Bu tepki çok daha ileri toplumlarda daha yumuşak oluyor. Bizde ise "Ya sev ya terket" formülü uygulanıyor. Oysa Anayasamızda vicdan özgürlüğü olduğu, insanların dini veya vicdani kanaatlerinden dolayı hiçbir şekilde kınanamayacağı, bunları açıklamak için zorlanamayacağı belirtiliyor. Ancak pratikte öyle olmuyor. Bu durumda devletin, ateistlere gerekli ortam ve imkanları sağlayarak insan hakları alanında samimi bir adım atması gerekiyor. İnançlı insanların samimi açıklamalarına bakılırsa, ateistler için atılacak bu adımdan kimsenin rahatsız olmayacağı inancındayız.
   <br/>
   <br/>
   Sivil cenaze hizmeti
   <br/>
   <br/>
   Peki ateistlerin cenaze sorununu çözdük diyelim. Yüzde 1'lik kısmın içine sıkıştırılan diğer inanç sistemi mensuplarının durumu ne olacak? Vivet Kanetti, bunun için meselenin "ateistler" meselesi olarak adlandırılmaması gerektiğini vurguluyor. Sorunun kesin çözümü için dünyadaki her laik devlette olan bir uygulamayı "sivil cenaze" hizmetlerini öneren Kanetti'nin görüşleri şöyle:
   <br/>
   <br/>
   "Birkaç yazıda Türkiye'de "sivil cenaze" hizmeti gerekliliğinden söz ettim. Dünyadaki her laik devlette bu mevcuttur ve şarttır. Meseleyi "ateistler" meselesi olarak adlandırmak kanımca doğru değil. Her "sivil cenaze" talep edene niçin "ateist" densin? Günümüzde geçmiş çağlara kıyasla, dünyada ve Türkiye'de çok çeşitli birey "duruşları", "inançları" ile karşılaşıyoruz. Ateistler var. Agnostikler var. Ama "şahsi bir inanç", büyük dini kolların dışında özel mistik oluşturmuş olanlar da var. İki farklı dinden gelip de öldüklerinde yanyana yatmak isteyenler var. Şahsi mistisizminde, Uzak doğu, eski Yunan, bu topraklarda veya başka diyarlarda yeşermiş inanç işaretlerini, ruhunu "birlikte" barındıranlar var Budizme, Hinduizme yaklaşmış olanlar, çok tanrılılar dahi var. Genişletebileceğimiz bu listedeki herkesi, "ateistler" tanımı altında toplamak doğru değildir. Her birey, kendi duruşunu kendisi tanımlayabilmeli. İlk esas bu Cemaat dışı "sivil cenaze" gibi genel bir kavram bütün bu olasılıkları içerebilir ama, "tek bir sivil cenaze biçimi" dayatamaz. "Ateist cenaze" tanımı ise, bir kere daha sınırlayıcı ve "baskıcıdır". Ve çağdaş, laik bir ülkede, kişilerin inançları, kökenlerinin ve ailelerinin ait olduğu dinlere göre de tanımlanamaz. (Yunanlıların yüzde 99'u Ortodoks gibi) Bu "tanımlama" bireylere bırakılır ve kimlik belgelerinde de yer almaz.
   <br/>
   <br/>
   Laik bir devlette şart olan, "birey"in kendi arzusu doğrultusunda son yolculuğunu da tayin edebilme hakkı. İsterse gömülmeyip yakılarak da (ve bu hizmeti bugün Türkiye'de devlet veriyor mu?). Örneğin Paris'te Pere Lachaise gibi bir mezarlıkta, birçok inançtan insanlar yanyana yatmaktadır. Kimi taşların üzerinde haçlar, kimilerinde farklı dini simgeler, kimilerinde sadece heykeller yükselir ve orada Müslümanlar, Yahudiler, Hıristiyanlar, Egzistansiyalistler, Budistler, ateistler, Diyonisos'çular ve Marksistler yanyanadır. Dini merasimle, sivil bir özel merasimle gömülmüşler var ama hepsi, aynı mezarlıkta... Bu "ortak" ve herkese açık, yani cematler dışı mezarlık da olabilmelidir bir laik ülkede."
   <br/>
   <br/>
   Neden olmasın ki? Geçenlerde Norveç'te bir grup ateist, Hıristiyanlar'ın çan çalarak, Müslümanlar'ın ezan okuyarak "propaganda" yaptığını belirterek, kendilerine de benzer bir hak verilmesi talebiyle yüksek mahkemeye başvurmuşlar. Yüksek mahkeme laik devlette inananlarla inanmayanlar arasında ayrım yapılmayacağını belirterek ateistlerin talebini kabul etmiş. Ne diyelim? Darısı bizim ateistlerin başına... Umarız ateistlerle başlayacak sivil cenaze hizmeti diğer azınlıklar için de emsal teşkil eder.
   <br/>
   <br/>
   Prof. Dr. Hüseyin Hatemi
   <br/>
   <br/>
   Mina ateist değildi!
   <br/>
   <br/>
   Bazı gazetelerde yazılanların aksine rahmetli Mina Hanımın kendisine cenaze namazı kılınmaması tarzında bir vasiyeti yoktu. Bir Dinozorun Anıları kitabından sonra kendisi ile tanıştım. Bu kitapta da belirttiği gibi kendisi dinozorluğu temel ve değişmez evrensel değerlere bağlı kalma olarak niteliyordu. Ayrıca, değerlerine bağlılık uğruna ölümü göze alan Thomas Moore'u çok sevdiğini hepimiz biliyoruz. Morus'u seven birisinin ve temel değişmez değerleri kabul eden birisinin esasen felsefi anlamda ateist olmasına imkan yoktur. Ateist değildi. Ben bunu kendisine söylediğim zaman tıpkı Aziz Nesin'e benzer şeyleri söylediğimde olduğu gibi çok olumlu tepki aldım. Yine kitabında yazdığı gibi esasen bunu kendisine benden önce İtalya'daki bir tren yolculuğu sırasında Katolik bir papazın da söylemiş olduğunu tekrarlamıştı.
   <br/>
   <br/>
   Kendisinden Resuli Ekrem'e (s.a.v) saygısızlık teşkil edecek hiçbir söz de duymadım. Bir çok kişi gibi bana Resuli Ekrem (s.a.v) hakkında münafıkların uydurduğu bazı isnadlarla ilgili görüşümü sordu. Cevaplarıma da itiraz etmedi. Geçen yıl ilk ve son defa evimizi şereflendirdiğinde kendisine İngilizce Kur'anı Kerim hediye ettim. Onu da memniniyetle ve okumak üzere aldı.
   <br/>
   <br/>
   Kurban Bayramı öncesi atv'deki kurban hakkındaki konuşmamdan çok memnun kaldığını ve işte böyle bir İslam anlayışı istediğini telefonla beyan etti. Bütün bu karineler karşısında kendisine aksine kesin bir vasiyeti olmadıkça cenaze namazı kılınması Müslümanların son bir vazifezi idi. Ben de bu vazifeyi yerine getirdim. Kendisini çok iyi kalpli, kibirsiz, yapmacıksız, kimseye kötülük ve haksızlık yapmak elinden gelmeyen bir insan olarak tanıdım.
   <br/>
   <br/>
   Mina Hanıma gelince kendisinin asla aksine bir vasiyeti olmadığı gibi kızı da rahmetli Atatürk'ün kardeşi rahmetli Makbule Hanım'ın hassasiyetini göstererek cenaze namazı kılınmasını bilhassa istemiştir. Rahmetli Makbule Hanım bazı işgüzarların işine karışarak Atatürk'e cenaze namazı kılınmamasını istemeleri üzerine derhal müdahale etmiş ve ağlayarak "Ağabeyim gavur mu idi, niçin cenaze namazı kılınmasın" diyerek Dolmabahçe Sarayı'nda cenaze namazı kılınmasında çok haklı ve yerinde olarak ısrar etmiştir. Allah ondan ve Mina Hanım'dan sonsuz rahmetini esirgemesin.
   <br/>
   <br/>
   email: mydurukan@hotmail.com
   <br/>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-6292-34-ateistler-ozgurluk-istiyor.html), [web.archive.org (arşiv bağlantısı)](http://web.archive.org/web/20120319005351/http://www.aksiyon.com.tr:80/aksiyon/haber-6292-34-ateistler-ozgurluk-istiyor.html)
