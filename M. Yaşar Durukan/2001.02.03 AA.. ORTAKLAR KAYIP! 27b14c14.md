# AA.. ORTAKLAR KAYIP!

*M. Yaşar Durukan 2001.02.03*

<div>
 <p class="spot">
  Atatürk'ün kurduğu Anadolu Ajansı'nın bugünkü ortaklarının  kimler olduğu, pay senetlerinin kimden kime geçtiği bilinmiyor. Ortaklar ortada olmadığı için hisselerin yüzde 48'ini elinde  bulunduran Hazine'nin dediği oluyor!
 </p>
 <p class="metin">
 </p>
 <img border="0" src="/web/20010215225713im_/http://www.aksiyon.com.tr/2001/322/resimler/AA.jpg"/>
 <p class="metin">
  Anadolu Ajansı, 19 Ocak 2001 Cuma günü 15333519 numaralı haberi servise koyarken olacaklardan habersizdi belki de. Haber 15:27'de ajansın abonesi olan gazete ve televizyonların haber merkezlerine bomba gibi düştü. Habere göre, başta Devlet eski Bakanı Birsel Sönmez ve TEAŞ eski Genel Müdürü Muzaffer Selvi olmak üzere tüm sanıklar rüşvet iddialarına konu olan paraları aldıklarını kabul ediyorlardı. Sanıklar ayrıca Bakan Ersümer'in ihaleleri kazanacak firmalar konusunda baskı yaptığını da iddia ediyorlardı.
 </p>
 <p class="metin">
  Olay haber, aynı anda bir açılışta yan yana oturan A.A'dan Sorumlu Devlet Bakanı Rüştü Kazım Yücelen ile Enerji Bakanı Cumhur Ersümer'e de ulaştığında ise olanlar oldu. Neye uğradığını şaşıran Ersümer'in Yücelen'e ilk tepkisi "Bu nasıl oluyor?" şeklindeydi. Öyle ya... ANAP'ın kontrolündeki bir ajans ANAP'lı bir bakan aleyhindeki bir haberi nasıl servise koyar? Bu ne cürret! İnsan bir sorar yani...
 </p>
 <p class="metin">
  Bakan Yücelen, Ankara'ya döner dönmez A.A. Genel Müdürü Mehmet Güler hakkında ön inceleme başlatılmasına ilişkin yazıyı Başbakanlık'a gönderdi. "Kinle, hırsla yarın genel kurulu toplattıracağım diyebilirdim. Demedim" sözleriyle de ne kadar iyi niyetli olduğunu belli etmeyi ihmal etmedi. Ancak Başbakan Bülent Ecevit, bir gün sonra A.A'nın bağımlı bir kuruluş olmadığını vurgulayarak, başbakanlık müfettişlerince soruşturma açılmasının uygun olmayacağı kanısına varıldığını açıkladı.
 </p>
 <p class="metin">
  A.A. kimin?
 </p>
 <p class="metin">
  Tüm bu yaşananlar A.A. kimin? sorusunu yine gündeme getirdi. Anadolu Ajansı'nın hukuksal yapısı anonim şirket niteliğinde. Fakat ortakların kimler olduğu, pay senetlerinin kimden kime geçtiği belli değil. Ajans'ın bugünkü ortaklarının tesbitine şimdiye kadar gerek duyulmamış!
 </p>
 <p class="metin">
  Atatürk'ün talimatıyla 1 Mart 1925' te "Anonim Şirket" statüsü kazanan Anadolu Ajansı'nın kurucuları herbiri Milli Mücadele'de önemli rol oynamış kişilerden oluşuyordu: Kars Mebusu Ahmet Ağaoğlu, Siirt Mebusu Mahmut Soydan, Mardin Mebusu Yakup Kadri Karaosmanoğlu, Karahisar Mebusu Ruşen Eşref Ünaydın, Bolu Mebusu Falih Rıfkı Atay, Tevfik Koperler ve Yusuf Hikmet Bayur. İlk Genel Müdürü Alaaddin Bey, İstanbul Mümessili E. Hidayet Akımsar, Edirne Mümessili Enver Nurettin ve Başmuharrir de Kemalettin Kamu'ydu.
 </p>
 <p class="metin">
  Hisselerin yarısı fiilen ajansın çalışanı olanlara verilmiş. Kalan yarısı da saygın kişilere dağıtılmış. İlk hissedarlar vefat ettikçe hisseler yakınlarına devroldu. Ancak onlar da ilgilenmedi. Çünkü ajans 20 lira sermaye ile kurulmuş. Bugüne kadar sermaye artırımına gitmemiş. Dolayısıyla kâr da dağıtmıyor. Hissedarlar bir ara ortaya çıktıysa da şirketin kâr dağıtmadığını bir de zarar ettiğini görünce tekrar kaybolmuşlar. Bugün miras yoluyla bu hisselerin kimlere intikal ettiği bilinmiyor. Aslında bir kaç yıl öncesine kadar üç isim biliniyordu. Bunlardan biri yüzde 13.5'lik hisseye sahip olan ajansın mâli müşaviri Aslan Ataman. Ataman'ın verdiği bilgiye göre diğer bilinen isimler yüzde 10 hissesi bulunan Samet Ağaoğlu, yüzde 5 hisseye sahip Fatma Aliye Dülger'di. Ağaoğlu ve Dülger önceki yıllarda vefat etti. Mirasçıları ise ilgilenmiyor. yüzde 25 civarındaki hisselerin sahipleri ise hiç bilinmiyor. Belki de sahipleri bile farkında değil. Bugün ajans hisselerinin geriye kalan yüzde 48'i Hazine'nin elinde. Hazine'nin bugünkü hisseleri eski hissedarlardan Tevfik Rüştü Aras'ın ölmeden önce hisselerini Hazine'ye bağışlamasıyla oluşmuş. Aras'ın payının yüksek olmasının nedeni ise piyasadaki hisseleri toplamasından kaynaklanıyor.
 </p>
 <p class="metin">
  Başbakan Ecevit, "Anadolu Ajansı bağımlı bir kuruluş değildir. Hazine'nin hissesi yüzde 50'nin altındadır" dese de bugün ajans fiilen Hazine'nin. Her ne kadar hissesi yüzde 48 olsa da diğer hissedarlar ortada olmadığı için Hazine en büyük hissedar durumunda. kayıp ortaklar genel kurullara da gelmediği için büyük hissedarın dediği oluyor. Yönetim kurulunu da büyük ortak belirliyor. Bütün yöneticiler de Hazine'nin istediği isimlerden oluşuyor. Dolayısıyla ajans iktidar olan hükümetin kontrolüne girmiş oluyor. Hatta yöneticileri bile siyasi olabiliyor. Bunun için 1960 yılından bu yana yönetim kurulunda yer alan isimlere gözatmak yeterli.
 </p>
 <p class="metin">
  İlk müdahale
 </p>
 <p class="metin">
  Ersümer olayında Anadolu Ajansı'na yapılan müdahale ilk değil, son da olmayacak. Yakın tarihe bir gözattığımızda Anadolu Ajansı'na hükümet müdahalesinin ilk kez Demirel hükümetleriyle başladığını görüyoruz. 1966 yılında kurulan birinci Demirel Hükümeti'nin Maliye Bakanı İhsan Gürsan, üçü Demokrat Parti, biri de AP eski milletvekili olan Yönetim Kurulu'nu şirketin ana nizamnamesinde belirtilen şartlara uymadıkları gerekçesiyle yasal yollarla düşürmüştü. Ajansı geçici bir dönem yönetmek için de Ankara Ticaret Mahkemesi'nce "kayyum heyeti" seçilmiş. Aslında ajansın yönetim tarihi hayli karışık. Mesela 1960 yılında esas mukavelesini yeni ticaret yasasına göre düzenlemediği için hukuki varlığı az daha ortadan kalkıyormuş.
 </p>
 <p class="metin">
  Çok yakın tarihteki hükümet müdahaleleri ise herkesin malumu. Tansu Çiller'in başbakanlığı döneminde 5 Nisan Kararları'nı hükümet açıklamasından önce yazan A.A. muhabirlerini, genel müdüre baskı yaparak işten çıkarması gibi.
 </p>
 <p class="metin">
  İşin bir de mâli boyutu var tabii. Anadolu Ajansı mali yönden Hazine'ye bağımlı. Haber karşılığı olarak Hazine'den aldığı destekle yaşamını sürdürüyor. Ajans son yıllarda büyük atılımlar yapsa da bu bağımlılık sürüyor. Hemen hemen bütün büyük ajaslar devlet desteğiyle yaşıyor. Ayrıca AA'dan edinilen bilgiye göre, 19 Ağustos 1960 tarih ve 10582 sayılı Resmi Gazete'de ilan edilen kanunun 57. maddesine göre ajans devlet malı kapsamında. TCK'ya göre de ajansın personeli memur sayılıyor.
 </p>
 <p class="metin">
  "Bağımlı değil" denilen Anadolu Ajansı'nın durumu ortada. Habercilik başarısı gösteren ajansın bağımlı olup olmadığı yakında anlaşılacak. Üç vakte kadar ajansın başına bir çorap örülmezse Başbakan'ın "Anadolu Ajansı bağımlı değil" ifadesi daha net bir anlam kazanacak. Aksi halde kayıp hissedarlar ortaya çıkıp birleşene kadar ajansın kaderi pek değişmeyecek gibi görünüyor. Bakarsınız kayıp ortaklar bir sürpriz yapıp Mart ayında yapılacak genel kurulda ortaya çıkıverip yönetimi devralırlar!
 </p>
 <p class="metin">
 </p>
 <p class="arabaslik">
  Türkiye'nin Haber Bankası
 </p>
 <p class="metin">
  Anadolu Ajansı, 6 Nisan 1920'de ülkemizin işgal altında olduğu yıllarda, Kuvayı Milliye hareketinin sesini öncelikle Anadolu'ya ve tüm dünyaya duyurma ihtiyacından doğdu.
 </p>
 <p class="metin">
  A.A, Milli Kurtuluş Savaşı sırasında çok önemli görevler üstlendi. Haber bültenleri, telgraf imkanı olan yerlere maniple ile ulaştırılırken, işgal altında yanıp yıkılmış Anadolu'nun uzak köşelerine, at sırtındaki görevliler tarafından taşındı. Ajans'ın yayınladığı bültenler, hem Ankara'daki gelişmeleri Türk halkına duyurarak milli şuurun şahlanmasında etkin rol oynadı, hem de Anadolu ihtilalinin haklı sesini tüm dünyaya duyurdu.
 </p>
 <p class="metin">
  Osmanlı Bankası'ndan temin edilen bir daktilo ve sapiograf adı verilen ilkel bir teksir makinasıyla  yola çıkan Anadolu Ajansı, bugün dünyanın en modern teknolojisine sahip haber ajansları arasında. Dünyanın belli başlı ajansları gibi 24 saat aralıksız haber yayınlıyor. Hergün abonelere ortalama 700 haber ve 100'ü aşkın fotoğraf servisi yapan ajans, Türkiye'nin "Haber Bankası."
 </p>
 <p class="metin">
  Anadolu Ajansı, AP, REU, AFP, DPA, ANSA ve XİNHUA gibi dünyanın önde gelen haber ajansları ile çok yakın işbirliği içinde. Ayrıca 50'ye yakın ülkenin yerel ajansları ile de karşılıklı haber değişimi çercevesinde işbirliği anlaşmaları bulunuyor. Anadolu Ajansı sadece Türkiye'de değil, tüm dünyada doğru ve hızlı haberciliğin saygın kurumlarından biri olmayı başardı. Bugün, Uluslararası haber ajansları arasında en ön sıralarda yer alıyor.
 </p>
 <p class="metin">
 </p>
 <br/>
 <center>
  <a class="anaorta" href="http://web.archive.org/web/20010215225713/mailto:mydurukan@hotmail.com">
   mydurukan@hotmail.com
  </a>
 </center>
 <br/>
 <br/>
 <br/>
</div>

Kaynak: [www.aksiyon.com.tr](http://www.aksiyon.com.tr:80/2001/322/haberler/5.htm), [web.archive.org (arşiv bağlantısı)](http://web.archive.org/web/20010215225713/http://www.aksiyon.com.tr:80/2001/322/haberler/5.htm)
