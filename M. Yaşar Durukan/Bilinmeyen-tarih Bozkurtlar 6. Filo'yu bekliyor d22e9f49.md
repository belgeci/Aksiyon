# Bozkurtlar 6. Filo'yu bekliyor

*M. Yaşar Durukan Bilinmeyen-tarih*

<div>
 <font>
  <img border="0" height="1" src="/web/20030901225812im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="/web/20030901225812im_/http://www.aksiyon.com.tr/resim/41/40.jpg" vspace="5"/>
  </p>
 </font>
 <font class="content">
  İstanbul’da perestroika rüzgarı esiyor. 1980 öncesinin Dev-Genç üyeleriyle ülkücüler, kırk yıl sonra, ‘yine vatan kurtarmak’ için bir araya geldi. Ülkücüler, Deniz Gezmiş’in asılmasından dolayı üzgünler. Amerikan 6. Filo’ya da karşılar. Toplantı saatine az bir süre kala örgüt yöneticileri, birbirlerinin peşi sıra kapıdan içeri girmeye başlıyor. Salondakilerin ortak özelliği solcu olmaları. Daha açık bir ifadeyle bir dönemin hızlı komünistleri. Hatta birçoğu, ‘mevcut anayasal düzeni silahla yıkarak yerine komünizmi getirmek’ için mücadele etmiş. Bu amaçla Suriye ve Lübnan’da gerilla eğitimi almış, bomba atmış, tetik çekmiş...
 </font>
 <p>
  <font class="content">
   Soğuk Savaş döneminin örgütleri bir araya toplandığında İstanbul Ülkü Ocakları Başkanlığı’nın telefonu çalıyor. Telefona bakan kişi bırakılan mesajı ve yazdırılan adresi yetkililere iletiyor. Ardından apar topar Ocak’tan ayrılan reis ve adamları, arabaya binerek, Mecidiyeköy’e doğru hareket ediyor. Toplantının yapılacağı işhanının önüne gelen ülkücüler, hızla yedinci kata çıkıyor. Fakat bu sefer ortada bir tezgah yoktur! Ülkücüler de 1980 öncesindeki gibi tezgaha değil, toplantıya katılmaya gelmiştir.
   <br/>
   <br/>
   Sokaklarda birbirine kurşun sıkan bu insanları 40 yıl aradan sonra bir araya getiren şey yine vatan-millet meselesiydi. Kapalı kapılar ardında geçtiğimiz hafta çarşamba günü yapılan bu toplantı, Annan Planı’na karşı Türkiye’nin elini güçlendirmek amacıyla oluşturulan KKTC ve Rauf Denktaş’a destek girişimlerinin ‘sol’ ayağını oluşturmaya yönelikti. Daha geniş bir çerçeveden bakıldığında bu toplantı aslında ‘ulusal hareket’in bir eylemiydi. Ulusalcılara göre, Türkiye yeniden mütareke yıllarına döndü. Vatan, evlatlarını göreve çağırıyor. Sağdan ve soldan bu çağrıya cevap veren vatanseverler, ‘ulusal miğfer’ altında toplanmaya çalışıyor. Birliktelik tamamlandıktan sonra da, mandacılara ve emperyalistlere karşı ‘ulusal cephe’ açılarak karşılık verilecek. Şimdi bu cephede çarpışacak gönüllüler aranıyor. Son dönemde vatan sevgilerini “Ya sev, ya terk et!” şeklinde sloganlaştıran ülkücülerin böyle bir hareketin dışında kalmaları beklenemezdi. Fakat bir dönemin Marksist-Leninist’leriyle ülkücülerin yan yana gelmeleri sürpriz oldu. Çünkü ülkücülerin bu toplantıya gelmeleri beklenmiyordu. Yakın geçmişte “Vietnam sizin, Türkistan bizim” diyerek kamplara bölünenler bugün aynı vatan için aynı safta yer alıyordu.
   <br/>
   <br/>
   Perestroika hareketi mi?
   <br/>
   <br/>
   Sürpriz buluşmanın bir başka ilginç yanı da ülkücüleri bu toplantıya Kemal Özden’in davet etmiş olmasıydı. Ulusal Sanayici ve İşadamları Derneği (USİAD) Genel Başkanı Özden, bir dönem ülkücüler tarafından kurşunlanmış ama ölmemişti. Özden, toplantı sırasında solculara, İstanbul Ülkü Ocakları Başkanı Levent Temiz’i göstererek; “Bunlar benim kanımı akıttılar...” derken, ulusal cephenin önemini vurgulamaya çalışıyordu. Eski solcularla ülkücülerin buluşması, hiç şüphesiz 1980 yılına kadar sıcak, daha sonra soğuk bir şekilde devam eden savaşın da bittiğinin işaretiydi. Önümüzdeki günlerde Ankara’da yapılacak bir başka toplantının ardından birlikte vatan için sokağa inip eylem yapacaklar. İdeolojide yapılan revizyonların mı değişikliğe, yoksa dış dünyadaki değişmelere bağlı olarak Türkiye’nin değişen milli önceliklerinin mi tarafların ideolojilerinde revizyona yol açtığı, yani hangi etkenin bu tarihi değişime ilk ivmeyi kazandırdığı şimdilik yeterince açık değil. Her iki taraf, karşı tarafın kendi savundukları çizgiye geldiğini iddia etse de, 40 yılın kritiğini yapmaya kalkışmayacak kadar bu yeni oluşuma önem veriyor. Buluşmayı gerçekleştiren USİAD Başkanı Kemal Özden, soğuk savaş dönemindeki her örgütün kendine ait zaafları ve yanlışları olduğunu, hiç kimsenin tertemiz olmadığını söylüyor. Sağ ve solda olan örgütlerin özeleştiri içine girebileceğini belirten Özden, “Görüşmede beklediğimin üstünde bir olgunluk, bir dostluk gördüm. Ülkü Ocağından gelen arkadaşların meselelere bakış açısında çok paralellikler olduğunu ifade etmeyi bir borç sayarım. Toplantıdan önce, Ülkü Ocaklarından bu kadar olumlu, dünya meselelerine bu kadar aklı başında bakabilen bir çizgi çıkabileceğini beklemiyordum. Şu an Türkiye’nin içinde bulunduğu durumla ilgili çok benzer tahlilleri yapıyoruz” diyor. Özden; Türkiye’nin, ulusal çıkarlarının çok tehlikeye girdiği bir noktaya doğru gittiğini, aralarında farklılıklar olan grupların, milli menfaatler temelinde birleşmeye devam edeceğini, siyasi durum ve coğrafyanın bu saflaşmayı zorunlu kıldığını vurguluyor.
   <br/>
   <br/>
   Bu saflaşmanın en sağında yer alan İstanbul Ülkü Ocakları Başkanı Levent Temiz’le, en solunda yer alan eski Marksist-Leninist’lerin çoğunlukta olduğu 68’liler Birliği Vakfı Başkanı Gökalp Eren’e, perestroika’yı (yeniden yapılanma) andıran gelişmeleri sorduk. Gökalp Eren, 1980 öncesinde Dev-Genç içinde yer alan isimlerden biriydi. Dev-Genç’in dağda hak arama yöntemini beğenmeyip partileşme fikirleri etrafında birleşenlerden. İllegal Türkiye Devrimci Komünist Partisi/İnşa Örgütü’nün (TDKP/İÖ) İzmir’deki kuruluş kongresinde ‘Selim’ kod adıyla yer aldı. 1979 yılında Dev-Genç davasında tutuklanıp 12 yıl hüküm giyen Eren için o dönemin istihbarat raporlarında “Yurdumuzda mevcut anayasal düzeni silahlı halk ayaklanması yoluyla yıkarak yerine Marksist-Leninist ilkelere dayalı sosyalizm, yani nihai amacı işçi-köylü diktatörlüğü olan komünizmi kurmak olan TDKP program ve tüzüğünü benimsediği” belirtiliyor. Gökalp Eren’in başkanlığını yaptığı vakıf çatısı altında, o dönemde bombalı eylemlere, askerlerle silahlı çatışmaya, vatandaş ve polislerin öldürülmesi olaylarına adı karışmış ve yurtdışında gerilla eğitimi almış kişiler de var.
   <br/>
   <br/>
   Eski kavgamız işbirliğimize engel değil
   <br/>
   <br/>
   Bugün ulusal cephenin en solunda yer alan Gökalp Eren, 1975-80 döneminde Türkiye’nin bir kan banyosu yaptığını, yetiştirilip siyasetle uğraşmaya heves duymuş evlatlarını kurban verdiğini, en seçkin aydınlarını suikastlerde kaybettiğini, böyle bir ortamda fikir gelişmediğini, çözümsüzlük ve kaosun hakim olduğunu belirtiyor. Eren, o dönemde milliyetçiliğe neden karşı olduklarını şöyle anlatıyor: “Sovyetler Birliği’nin alaşağı edilmesine yönelik kurulmuş bir dünya politikası vardı. Bu ortamda taraflar birbirlerini ağır şekilde suçluyordu.  Türk milliyetçiliği bu nedenle emperyalist Batının kültür milliyetçiliği olarak özel yetiştirilmiştir. Milliyetçilik, Sovyetler’in kuşatılması teorisinin parçası oldu.” İstanbul Ülkü Ocakları Başkanı Levent Temiz ise, Sovyetler dağıldıktan sonra, komünizm adı altında Rus emperyalizminin tüm çıplaklığıyla ortaya çıktığını, buna karşı mücadele verdiklerini söylüyor. Eren, binlerce insanın işkenceden geçtiğini, mahkemelerde yargılandığını ama dışarıdan beslendiklerine dair hiçbir belgenin çıkmadığını belirterek, mücadelelerinin dış destekli olmadığını ifade ediyor.
   <br/>
   <br/>
   Eren, ülkücülerle bir araya gelme nedenlerini “Anlaşabildiğimiz noktaların ortaya konulması, anlaşılamayan noktalarda da diyaloğun önünün açılması noktasında bir yardımı olur diye düşünüyoruz” şeklinde özetliyor. “Geriye dönük kavgalarımız ve henüz geriye dönük çözülmemiş meselelerimizin oluşu bir Kıbrıs, bir Irak savaşı konularında işbirliğimize engel değil” diyen Eren, ‘yoldaş-ülküdaş’ işbirliğini şöyle yorumluyor: “Bugün yeniden o çatışma noktasına doğru gitmek kimseye bir şey kazandırmaz, aksine kaybettirir. Herşey görüldü. O gerginliği taşıdığınız zaman ulusal birliği sağlayamazsınız. Türkiye son 40 yılda 40 binin üzerinde ölü verdi. Bu coğrafyada neyi bölüşemedi bunlar? Kuzey Irak’a bakılırsa 40 yıldır bu bölünmüşlüğün arkasındaki gücün Batı merkezli olduğu net olarak görülür. Yugoslav işgalcileriyle birlikte işbirliği yapan ırkçılar da vardı. Ama birçok milliyetçi, komünistlerle birlikte direniş yolunu da seçti. Yani işbirliği yapanlar da oldu direnenler de. Türkiye bu noktaya doğru geliyor. Türkiye varlık yokluk noktasına doğru gidiyor. Ben birçok İslamcının, birçok milliyetçinin sola karşı şartlanmış kişilerin, grupların bir çoğunun bu pratik içerisinde beklenmedik tavırlar alacaklarını düşünüyorum.”
   <br/>
   <br/>
   Deniz Gezmiş milliciydi
   <br/>
   <br/>
   Ülkücüler de eskiden mücadele ettikleri bu insanlarla bugün aynı milli meseleler için bir arada olmaktan memnun görünüyor. İstanbul Ülkü Ocakları Başkanı Levent Temiz, “Bir farklılık yokmuş aslında aramızda. 1980 öncesinde oturup konuşabilseydik, birilerinin provokasyonu olmasaydı, çatışmazdık. Kan akmazdı. Aynı milletin çocukları birbirlerini öldürdüler. Türk insanı kendi üzerinde oynanan bu oyunların idrakine vardı artık” diyor. Aslında kendilerinin de uzun zamandır böyle bir milli cephenin oluşmasını istediklerini belirten Levent Temiz, solcularla bir araya geldikleri süreci şöyle anlatıyor: “Erol Manisalı, Atilla İlhan gibi hakiki Türk solunu temsil eden insanları takip ediyordum. Adamların milli konularda bizden farklılıkları yok. Biz Kıbrıs meselesinde nasıl hassas davranıyorsak onların da aynı duyarlılıkta olduğunu gördük. Son gelişmeler de Türkiye’de ikinci bir Kuvayi Milliye ruhunun canlanması gerekliliğini ortaya çıkardı.”
   <br/>
   <br/>
   “Birlikte eylem yapacağız”
   <br/>
   <br/>
   Levent Temiz’e göre, Türkiye bağımsızlığını yitirmiş bir ülke. 1918’den daha beter bir durumda. Türkiye bir kırılma noktasına geldi. Artık Türkiye’de Türkiye’yi sevenlerle Türkiye’yi sevmeyenlerin savaşı başlıyor. Soğuk savaş bitti. “Meydanlara da çıkacağız. Birlikte eylemler yapacağız. Bu işin sağı solu olmaz. Sağcısının da solcusunun da yaşayacağı tek yer burası. Bir tarafta mandacılar, bir tarafta ulusalcılar var” diyen Temiz, ulusal cephe konusunda oldukça iddialı. Ülkücü Levent Temiz’in solcularla ulusal çıkarlar doğrultusunda ortak hareket etmenin yanı sıra Deniz Gezmiş ve 6. Filo eylemiyle ilgili ilginç söylemleri var. Temiz, Deniz Gezmiş için “O, bugünkü solcular gibi değildi. O da ulusalcıydı, milliciydi en azından. 30 bin kişinin katili İmralı’da.. O'nun gibi bir ulusalcının asılması yazık olmuş” diyor.
   <br/>
   <br/>
   Tüzel’e kanlı 6. Filo olaylarını da soruyoruz. O da, aynı şartların bugün oluşması durumunda o tarihte solcuların gösterdiği tepkiyi ülkücülerin de vereceğini söylüyor. Peki o gün neler olmuştu? Herşey, 1968’de Demirel’in Kıbrıs’ta yaşanan olayları durdurmak için Türkiye’nin müdahalede bulunabileceği yönünde ciddi bir çıkış yapmasıyla başlamış, Akdeniz’deki Amerikan 6. Filosu, Kıbrıs açıklarında dolaşarak Türkiye’ye gözdağı vermiş, bir yıl sonra da  İstanbul’a gelmek için yola çıkmıştı. Filo henüz İstanbul’a ulaşmadan gerginlik başlamış, sol gruplar protesto için toplanmıştı. İstanbul Valisi Vefa Poyraz, öğrenci liderleriyle görüşerek yasa dışı eylemlerde bulunmamalarını istemiş ve olağanüstü güvenlik önlemleri aldırmıştı. Bu amaçla da 6. Filo’nun demirleyeceği Dolmabahçe sahilinde 3 bin 500 polis ve asker önlem almıştı. 10 Şubat’ta 6. Filo’nun gelişiyle birlikte, altı savaş gemisinden oluşan Türk filosu da Dolmabahçe açıklarında önlem almıştı. Gerginlik nedeniyle Amerikalı subay ve erler saatlerce savaş gemilerinde tutulmuş, sonunda sivil kıyafetlerle karaya ayak basabilmişlerdi. Ancak Amerikalı subay ve erlerin bindiği araçlar sol gruplar tarafından taş yağmuruna tutulmuş, İstanbul sokakları savaş alanına dönmüştü. Taksim mitingi ise 6. Filo’yu protesto eden solcularla sağ görüşlü grupları karşı karşıya getirmişti. Olaylarda 2 kişi ölürken 100 kişi yaralanmıştı.
   <br/>
   <br/>
   Ülkücüler’den 6. Filo’ya: “Go home!”
   <br/>
   <br/>
   İstanbul Ülkü Ocakları Başkanı Levent Tüzel, o zaman sağcıların karşı çıktığı eylem için “Bugün olsa protesto eylemi düzenleriz. Solcular gibi aynı tepkiyi veririz” diyor. O dönemde sağ basın “6. Filo’ya karşı çıkanları gebertmek için and içildi!..” şeklinde yayınlar yapmış, işin içine manevi değerler de katılarak “Allah’ını peygamberini seven vursun” diyerek yönlendirmelerde bulunulmuştu. Bugün gelinen nokta ise şöyle. Eğer 6. Filo Dolmabahçe önlerine demirlese ülkücüler de sokağa dökülüp “Go home!” diyecek. 33 yıl aradan sonra ülkücülerin solcularla aynı saflarda yer alacağını söylemesi bakalım ülkücü camiada ve kamuoyunda nasıl karşılanacak?
   <br/>
   <br/>
   Aslında bu gelişmeler, Türkiye’de sağcılardan çok Türkiye ile stratejik ortaklığı bulunan Amerika’yı düşündürmeli. Irak harekatı öncesi ülkücülerin açık ve net Amerikan karşıtlığının sebeplerinin iyi analiz edilmesi gerekiyor. İstanbul Ülkü Ocakları, bu savaşın Amerika’nın menfaatlerine hizmet edeceğini söyleyerek karşı çıkıyor. Solcular ve ülkücüler, ülkemizin Irak ve Kıbrıs’ta Batı emperyalizmiyle karşı karşıya kaldığı konusunda hemfikir.
   <br/>
   <br/>
   Görünen o ki, 40 yıl aradan sonra iki uç noktadaki siyasal gruplar bugün Türkiye’nin önündeki temel sorunlarla ilgili aynı şeyleri söylüyorlar. Bu yakınlaşma, ülkede cepheleşmeyi körüklemenin revaç bulduğu bir zamanda uzlaşmadan yana olanların sindirilmesini de gerektirebilir. Bu açıdan bakıldığında ulusal cephe provokasyonlara da açık.
   <br/>
   <br/>
   <br/>
   68'LİLER NE DÜŞÜNÜYOR?
   <br/>
   <br/>
   KKTC: 1990 değişimiyle birlikte Batı (AB-ABD) Türkiye’ye bir dayatma yaptı. Sevr dayatması. Yunanistan bahane. Onlar Batı’yı temsilen Anadolu toprağına çıkmıştı zaten. Amaçları Akdeniz’i Türkler’den tecrit etmek. Türkiye’nin Ege ve Akdeniz’deki varlığının sınırlandırılması, kıta Asya’sına hapsedilmesi projesi. 100 yıllık bir projedir. Kıbrıs meselesi de bunun bir parçasıdır.  PKK: 1977-80 sonuna kadar PKK’nın yürüttüğü en ciddi mücadele Türkiye soluna karşıdır. Emperyalizme karşı birlikte mücadele eden Türk ve Kürt önderler öldürülmüştür.
   <br/>
   <br/>
   ABD-IRAK: ABD’nin dünya hegemonyası palanının bir parçası. Bölgedeki bütün yabancı güçler orayı terk etmeli. Bölge halkları kendi sorunlarını birlikte çözmeli. Stratejik ortaklık Soğuk Savaş’la birlikte bitti. Başkasının hegemonya kavgasına asker verilemez.
   <br/>
   <br/>
   IMF: Karşı çıkmadan olmaz.
   <br/>
   <br/>
   AB: Hem ulusal devlet savunulup hem de AB’ye gireceğim denilemez. AB içinde ulus devlet mefhumu yok. AB’nin genel çıkarlarına olacak, küçük devletlerin çıkarları kalmayacak orada.
   <br/>
   <br/>
   DEVLET: Ulusal devletleri parçalayıp, mezheplere hatta dillere göre dağılmış topluluklar oluşturulmaya çalışılıyor. Bosna bunun bir örneğiydi. Benzeri oyun Kafkasya’da oynanmaktadır. Modern toplumlar oluşacak ve modernleştikçe en geriye doğru gidecek ve parçalanacak. Böyle bir şey kabul edilemez. Sağcı arkadaşlar bu parçalanmanın kaynağını kavramaya yakınlar.
   <br/>
   <br/>
   AKP: 40 yıllık Kıbrıs politikasını değiştireceğim diye geldiler; hanyayı Konya’yı gördüler. Gül ve Erdoğan 68 kuşağından gelmiyor. Morisson Süleyman kuşağından geliyor.
   <br/>
   <br/>
   <br/>
   ÜLKÜCÜLER NE DÜŞÜNÜYOR?
   <br/>
   <br/>
   KKTC: Türkiye’nin ulusal güvenliği için, Akdeniz’e hakim olabilmesi için KKTC hayati öneme sahip. Akdeniz’de Kıbrıs, İsrail için çok stratejik bir merkez. Annan Planı uygulanmaya başladığı zaman biz ülkücüler Kıbrıs’ı kan gölüne çeviririz. Aynı Beyrut gibi olur. Kanlı bir eylem yaparız. Buna da kimsenin gücü yetmez. Tayyip Erdoğan’ın da gücü yetmez. Bu işten zarar görür.
   <br/>
   <br/>
   PKK: Bir etnik sorun olarak bakmıyoruz. Kürtlerin köken olarak Türk olduğuna inanıyoruz. Bazı Kürt aşiretleri, Ermeni tehciri sırasında Türkiye’de kalmak için Kürdüm demiştir. Bunların çoğu Kürt değil. Terör örgütünün içinde yer alan insanların çoğu Ermeni kökenli. Bu konuda güvenilir kaynakların ciddi araştırmaları var.
   <br/>
   <br/>
   ABD-IRAK: Bu adamlar büyük İsrail devletini kurma hayali peşindeler. Kürdistanı kurdurmazlar. Bu savaşa Amerika’nın menfaatlerine hizmet ettiği ve Müslümanı Müslümana kırdıracakları için karşıyız. ABD ile ülkemizin menfaatleri için işbirliği yapalım ama dost olmayalım. Uluslararası ilişkilerde dostluk olmaz. Karşılıklı menfaatler vardır.
   <br/>
   <br/>
   IMF: Azgelişmiş ülkeleri sömürebilmek için kurulmuş bir tezgahtır. Dünya Bankası da aynıdır.
   <br/>
   <br/>
   AB: AB’ye girmemiz demek Türkiye’nin bölünüp parçalanması demek. Avrupa Parlamentosu’nun aldığı her türlü karara uymak zorundasınız. Yarın Ermenileri sen kovdun; Van’ı, Ağrı’yı onlara verelim. Biraz daha aşağıda Kürdistan kuralım derler. Biz olaya ekonomik olarak yaklaşıyoruz. Halkı da fazla suçlamamak lazım. Arka arkaya oluşturulan ekonomik krizle halkın milli konulardaki hassasiyetlerini kaybettiriyorlar.
   <br/>
   <br/>
   AKP: Üçüncü Amerikan hükümeti olarak nitelendiriyoruz. Demokrat Parti bir, Özal Hükümeti iki, bu da üçüncüsü.
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=2373), [web.archive.org (arşiv bağlantısı)](http://web.archive.org/web/20030901225812/http://www.aksiyon.com.tr:80/detay.php?id=2373)
