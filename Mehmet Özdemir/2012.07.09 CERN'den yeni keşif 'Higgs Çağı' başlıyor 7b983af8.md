# CERN’den yeni keşif: ‘Higgs Çağı’ başlıyor

*Mehmet Özdemir 2012.07.09*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Avrupa Nükleer Araştırma Merkezi (CERN) 4 Temmuz’da tarihî bir gün yaşadı. 40 yıldır aranan parçacığa dair önemli bir keşif gerçekleşti. Fakat o parçacığın Higgs olduğunu söylemek için biraz daha zaman gerekiyor.
  </font>
 </div>
 <div id="newsText">
  <font class="detail-text">
   <p>
    Bilim dünyasının gözü geçen hafta bir kez daha Avrupa Nükleer Araştırma Merkezi CERN’deydi. ‘Bir kez daha’ diyoruz çünkü Aralık 2011’de de dikkatler aynı yere odaklanmıştı. O zaman gelmeyen müjdeli haber bu kez geldi ve fizik dünyası yeni olduğu kadar heyecanlı bir döneme girdi. Belki de önümüzdeki çağın adı Higgs olacak. Açık konuşmak gerekirse; 40 yıldır aranan ve teoride maddeye kütle kazandırdığı kabul edilen Higgs parçacığı deneysel olarak da yüzde 100 olmamakla birlikte tespit edildi. CERN’deki bilim insanları, 4 Temmuz’da Higgs olma ihtimali çok yüksek yeni bir atomaltı parçacık bulduklarını açıkladı. 126 giga elektronvolt (GeV/c2) kütle bölgesinde keşfedilen parçacığın Higgs olduğunu kesin olarak söylemek içinse araştırmalar devam edecek. Yeni keşfin ne anlama geldiğini CERN’deki ALICE deneyinde çalışan bilim adamlarından Dr. Sedat Altınpınar’a sorduk.
   </p>
   <p>
    <strong>
     <img alt="" height="244" src="http://web.archive.org/web/20130713141441im_/http://medya.aksiyon.com.tr/aksiyon/2012/07/09/mehmet-ozdemir-cern-2.jpg">
      -Geçen yılki sonuç biraz endişe içinde açıklanmıştı ve yüzler gergindi. Bu kez hem coşku vardı hem de yüzler gülüyordu, bunun sebebi ne?
     </img>
    </strong>
   </p>
   <p>
    İlginç, yüz ifadelerindeki değişikliği fark etmemiştim; daha coşkulu bir ortam olduğu kesin. Geçen sene yeni bir parçacığın kuvvetli işaretleri duyurulmuştu; ama bir keşiften bahsetmek için erkendi. Şimdi yeni bir parçacığın varlığından bahsetmek için bilimsel yeterlilik sağlandı. Şöyle bir benzetmeyle anlatayım: Okyanusta dalga yüksekliğini ölçtüğünüzü düşünün. Yüzeyde sürekli dalgalanmalar oluyor; ama siz sıradan olmayan bir dalganın peşindesiniz. Koca okyanus didik didik edildi ve kasım ayında epey büyük bir dalga gözlemlendi. O dalga şimdi tsunami oldu ve artık onun sıradan bir dalga olmadığından eminiz. Fizikçiler seçilen bir dalganın sıradan dalgalara göre farklılığını sigmalarla ölçüyor. Şu anda 5 sigma seviyesine erişildi ve dalganın farklılığı kesinleşmiş oldu. Geçen sene 2 küsür sigma vardı. Tekrar sorunuza dönecek olursak sigmalar arttıkça, fizikçilerin yüzündeki tebessüm artar.
   </p>
   <p>
    <strong>
     -O zaman ‘Higgs yılanının’ kuyruğunu yakaladık diyebilir miyiz? Yoksa karşımıza başka bir sürüngenin çıkma ihtimali var mı?
    </strong>
   </p>
   <p>
    Eger bir Higgs parçacığı varsa kuyruğunu yakalamış olabiliriz. Süpersimetrik teorilere inanırsak Higgs parçacığı tahtını bir ikizle paylaşmak durumunda. İkizlerden birini veya egzotik bir bozon parçacığı da görmüş olabiliriz. Bu durumda Standart Model dediğimiz, şu ana kadar tabiatı ve temel parcacıklarını çok başarılı şekilde tarif eden teorik yapının ötesinde bir fiziğe de kapı açılmış olur. Ancak söylediklerim Higgs’in keşfiyle ilgili temkinli bir yaklaşım. Ben CERN direktörü Rolf Heuer’in sözlerine katılıyorum: “Bu işten anlamayan biri olarak, bulduğumuzu sanıyorum.” Kristof Kolomb gibi, bir kıtanın karşısındayız. Amerika mı Asya mı zamanla anlayacağız. Yeni bir kıta gördüğümüz kesin. Veya okyanus örneğini kullanırsak tsunamiyi gördük, şimdi onu tetikleyen deprem miydi fırtına mıydı, bulmak gerekiyor.
   </p>
   <p>
    <strong>
     -Bazı gazeteler Higgs parçacığının kesin bulunduğunu, bazıları ise yüzde 99,9 oranında yaklaşıldığını yazdı. Doğru olan hangisi?
    </strong>
   </p>
   <p>
    Bu daha önce açıkladığım sigmalarla ilgili bir konu. Takriben söylemek gerekirse, 1 sigma yüzde 68’e, 3 sigma yüzde 99’a ve 5 sigma yüzde 99,9999’a tekabül ediyor. Matematiği biraz iyi olanlar bunun Gauss dağılımıyla ilgili olduğunu anlamıştır. Sözü geçen kesinlik, bir parçacığın varlığıyla ilgili, yani yeni bir parçacık gözlemlendiği kesin; fakat bunun Higgs olup olmadığı kesinleşmedi. Standart Model, Higgs parçacığıyla ilgili kütlesi hariç tüm özellikleriyle ilgili öngörülerde bulunuyor. Şimdi bu kriterlerin test edilmesi gerekiyor. Eğer bu fiziksel nitelikler sağlanırsa, ölçülen parçacığın gerçekten Higgs olduğunu anlayacağız.
   </p>
   <p>
    <strong>
     -Yüzde yüz kesinlikte bulunması için araştırmaların ne kadar süreceğine ilişkin öngörü var mı?
    </strong>
   </p>
   <p>
    Yüzde yüz hiçbir zaman olmayacaktır. Çünkü okyanus sakin bir su değildir, tabiatında hep dalgalı olmak vardır. Higgs parçacığının ölçümünde de benzer durum söz konusu. 5 sigmalık güvenirlik fizikçilerin üzerinde uzlaştığı bir kabul aslında.
   </p>
   <p>
    <strong>
     -Higgs parçacığı kütlesiz olduğu için görülmez deniyor, o zaman tespit edilen şey ne?
    </strong>
   </p>
   <p>
    Evet aslında Higgs parçacığı, Higgs mekanizması dediğimiz bir konseptin sonucu. Bir anlamda bu mekanizmayla, Antik Yunanlıların ortaya attığı esir maddesi konsepti gibi bir şeye dönmüş oluyoruz. Bu teoriye göre vakum aslında mutlak bir boşluk değil, bilakis belli mekanizmalarla donatılmış bir medyum. Bugün de şunu söylüyoruz: Bütün vakum Higgs alanıyla dolu ve tüm parçacıklar niteliklerine göre bu medyuma az veya cok yapışıyor. Az etkileşenler küçük, çok etkileşenler büyük kütleli oluyor. Medyuma Higgs denizi dersek, bu denizle parçacıkların etkileşimi Higgs parçacığı vasıtasıyla oluyor. İlginç olan Higgs parçacığının kendisinin de bu denizle etkileşmesi ve dolayısıyla kütleli olması. Higgs’in kütlesi olmadığı tezi tam doğru değil. Üstelik son ölçülen şey buydu: 126 küsur GeV/c2’lik bir kütle. (Bir GeV/c2, hemen hemen bir protonun kütlesine tekabül ediyor.)
   </p>
   <p>
    <strong>
     -Bu keşfin ardından fizik biliminin yeni bir çağa gireceğini söyleyebilir miyiz?
    </strong>
   </p>
   <p>
    Evet, hâlâ çözülmesi gereken sorular olmakla beraber bunun bir milat olduğunu söyleyebiliriz. Şu anda Standart Model’in içindeki temel parçacıkları düşündüğümüzde (Higgs’i bulduğumuzu varsayarsak) yapbozun son halkası da yerleşmiş oldu. Standart Model’in yine de açıklanması gereken tarafları var. Mesela modelin üretemediği, hariçten alması gereken parametreleri var; bunların anlaşılması lazım. Higgs parçacığı anlaşıldıkça insanoğlunun hayatına ve uygulamaya yönelik yansımaları olacaktır.
   </p>
   <p>
    <strong>
     -Higgs’in bulunması, evrenin yaratılışı hakkında ne tür bilgiler verecek?
    </strong>
   </p>
   <p>
    Bu önemli bir soru, çünkü bu konuda çıkan haberlere baktığımda sapla samanın birbirine karıştığını görüyorum. (İsmet Berkan’ı bu açıdan takdir ederim. Fizikçi olmayan birine göre konuya hâkimiyeti var.) Higgs mekanizması bugün etrafımızda gördüğümüz kütlenin bir kısmını açıklıyor. Yani doğrudan evrenin oluşumuna yönelik bir araştırma olmasa da illaki birçok fizik konusu gibi alakası var. Sözlerim yanlış anlaşılmasın; elbette Higgs parçacığının kütlesinin kozmolojik sonuçları da var. CERN deyince çalışılan tüm konular cağrışım yaptığı için yazılan makale ve haberlerde Higgs, evrenin başlangıcı gibi konular birbirine giriyor. CERN’deki büyük deneylerden ATLAS ve CMS öncelikli olarak kendilerini Higgs konusuna vakfetmiş. LHCb deneyi madde antimadde arasındaki asimetriyi araştırıyor. Benim de mensubu oldugum ALICE deneyi ise evrenin başlangıç şartlarını inceliyor ve Higgs gibi bir önceliği yok.
   </p>
   <p>
    <strong>
     -40 yıldır aranan parçacığın henüz tam olarak bulunamadığını söylüyorsunuz. Araştırma neden bu kadar uzun sürüyor?
    </strong>
   </p>
   <p>
    Bir önceki sorudan devam etmek gerekirse, zaman zaman Higgs’in evrenin başlangıcındaki hususiyetlerini konu ederek, ‘hızlandırıcıda evrenin başlangıç şartlarındaki enerjiyi üretebilmesi gerekir’ diye yazılar okuyorum. Eğer Higgs parçacığının kütlesi daha küçük olsaydı belki de çok önceden daha düşük enerjilerde çalışan hızlandırıcılarda keşfedilecekti. Buradan soruyla devam edebiliriz. Hızlandırıcıların en azından Higgs’in kütlesini oluşturacak kadar bir enerji sağlaması gerekiyor. Bunun haricinde bir iki mesele daha var; yine okyanus metaforunu kullanırsak çok dalgalı bir ortamda tsunamiyi seçmek daha zor. Ayrıca deneylerin kalitesi, hassasiyeti gibi konular var. Mevcut deneylerin ilk fikirlerinin 20 küsur sene öncesine dayandığı, bunların ciddi fizibilite, detektör, AR-GE’si vs. düşünüldüğünde 40 yıl yadırganacak bir zaman değil.
   </p>
  </font>
 </div>
 <div>
 </div>
 <div>
 </div>
</div>


## Yorumlar

### caner taslaman, 15 July 2012, 04:22
> Çok kaliteli bir röportaj olmuş. Sedat Altınpınar gibi değerli bilim insanlarının sayısının artmasını arzu ediyoruz.

Kaynak: [www.aksiyon.com.tr](http://www.aksiyon.com.tr:80/aksiyon/haber-33034-cernden-yeni-kesif-higgs-cagi-basliyor.html), [web.archive.org (arşiv bağlantısı)](http://web.archive.org/web/20130713141441/http://www.aksiyon.com.tr:80/aksiyon/haber-33034-cernden-yeni-kesif-higgs-cagi-basliyor.html)
