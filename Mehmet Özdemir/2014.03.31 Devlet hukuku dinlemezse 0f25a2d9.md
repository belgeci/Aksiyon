# Devlet, hukuku dinlemezse…

*Mehmet Özdemir 2014.03.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, devlet kaynaklı veya kaynağı belli olmayan hukuksuz dinlemelere aşina bir ülke. Bu tür dinlemelere karşı tedbir almayan, hukuku işletmeyen devlet de bir gün mağdur oluyor.
  </font>
 </div>
 <div id="newsText">
  <font class="detail-text">
   <p>
    Türk siyaseti, 2010 yılında CHP Genel Başkanı Deniz Baykal’ın, bir yıl sonra da MHP’li bazı milletvekili ve yöneticilerin kasetiyle sarsıldı. O güne kadar benzeri görülmemiş bir skandaldı bu. Özel hayata dair görüntülerin gizlice çekilmesiyle elde edilen kasetlerin internette yayımlanması Baykal’ın genel başkanlıktan, MHP’lilerin partiden ve görevlerinden istifa etmesine yol açtı. Siyasette olduğu kadar kamuoyunda da infiale yol açan ve uzun süre tartışılan kasetlerle ilgili beklenti, bu ahlak dışı komplonun sorumlularının bulunmasıydı. Mağdur taraflar konuyu yargıya da taşıdı; ama nafile, en ufak bir gelişme olmadı. Bilakis, Başbakan Recep Tayyip Erdoğan, 2011 seçim kampanyasında kasetleri her iki parti aleyhinde kullandı. O gün bugündür de ne hukuki ne de idari olarak bir adım atıldı. Olay, Türk siyasi tarihine kara bir leke olarak geçti.
    <p>
     Dinlemeler ve kasetler, 17 Aralık 2013’te başlayan rüşvet ve yolsuzluk operasyonundan sonra yine Türkiye’nin bir numaralı gündemi oldu. Hükümetin emniyet ve yargıda yaptığı atamalarla, kanun değişiklikleri ile operasyon ve soruşturmaları engellemesi ilginç bir sonuç doğurdu. Yargı süreci tıkandığı için mahkeme kararıyla yapılan yasal dinlemeler internet ortamında paylaşılmaya başladı. Başbakan Erdoğan, kayıtların sosyal medya üzerinden yayılmasına sert tepki gösterdi. Bunun üzerine belli internet adreslerine Erdoğan’ın ‘düşman’larıyla ilgili yasadışı yollardan elde edilen ses kayıtları yüklendi. Başbakan bu yasadışı kayıtları yine Baykal ve MHP kasetlerinde olduğu gibi meydanlarda kullanmayı tercih etti.
     <p>
      Seçim tarihi yaklaştıkça kaset furyası zıvanadan çıktı ve 27 Mart’ta cumhuriyet tarihinin en büyük skandallarından biri yaşandı. Sosyal medyada yayılan ses kaydı, içeriği ve niteliği bakımından öncekileri unutturacak cinstendi. Bir anlamda, hukuk, kanun dinlemeyen devletin en mahrem sırları dinlenmişti. YouTube’a ‘seçim güdümü’ isimli hesaptan yüklenen kayıt, devletin üst düzey isimlerinin, Suriye’ye silahlı operasyon ihtimalini değerlendirdiği toplantıyı deşifre ediyordu. İddiaya göre, Dışişleri Bakanı Ahmet Davutoğlu’nun makamındaki ‘kriz yönetim toplantısı’nda Müsteşarı Feridun Sinirlioğlu ile Genelkurmay İkinci Başkanı Orgeneral Yaşar Güler ve Millî İstihbarat Teşkilatı (MİT) Müsteşarı Hakan Fidan vardı. Türkiye’nin Suriye içerisindeki toprağı Süleyman Şah Türbesi’ne yönelik saldırı tehdidi karşısında yapılacaklar görüşülüyordu. Türbeye yönelik bir askerî operasyonun niçin yapılamadığının da değerlendirildiği konuşmaların kaydedilerek yayımlanmasına Ankara’nın tepkisi ağır oldu. Telekomünikasyon İletişim Başkanlığı (TİB) hemen harekete geçti, idari tedbir olarak Youtube’a erişimin engellendiğini açıkladı. TİB’in daha sonra Gölbaşı Cumhuriyet Başsavcılığı’na başvurduğu ve Sulh Ceza Mahkemesi’nden yasak kararı çıkarttığı belirtildi. Radyo ve Televizyon Üst Kurulu, medyaya kaydın içeriğinin yayımlanması konusunda yasak getirdi. Ankara Cumhuriyet Başsavcılığı da ses kaydının kim tarafından kaydedilip sızdırıldığının bulunması için soruşturma başlattı.
      <p>
       Cumhurbaşkanı Abdullah Gül, toplantıya katılanlardan Sinirlioğlu ile görüştü. Rutin olduğu açıklanan görüşmede Suriye’deki Süleyman Şah Türbesi’yle ilgili gelişmelerin değerlendirildiği belirtildi. Gül, “Bu devletin güvenliğine dönük bir casusluk faaliyetidir. Bu işe bulaşanlar, katkı verenler kimlerse muhakkak ortaya çıkartılacak. Kanunların emrettiği şekilde, en şiddetli biçimde cezalandırılacaktır.” dedi. Başbakan Tayyip Erdoğan konu hakkında Diyarbakır mitinginde konuştu; ancak yine elinde herhangi bir delil olmadan Hizmet Hareketi’ni suçladı. Hükümet medyasının tepkisi de Başbakan’la aynı doğrultudaydı. Dışişleri Bakanı Ahmet Davutoğlu da yazılı açıklamasında konuşmaların bazı bölümlerinin tahrif edilerek yayımlandığını belirtti. Olayı ‘alçakça bir saldırı’ olarak nitelerken, “Bu açıkça savaş ilanıdır, bir casusluk faaliyeti ve son derece ağır bir suçtur” dedi. Davutoğlu, faillerin en kısa zamanda tespit edilerek en ağır cezaya çarptırılmalarının sağlanacağını da vurguladı.
      </p>
      <p>
       ‘Ortada devlet kalmamış’
       <p>
        Muhalefet ise dinleme ve sızdırma olayına farklı yaklaştı. CHP lideri Kemal Kılıçdaroğlu, Tarsus’taki mitingde şöyle konuştu: “Bir kez daha anlaşıldı ki ortada devlet falan yok. Her tarafı delik deşik. Devlet ayaklar altına alınmış durumda. Devletin en mahrem bilgileri rahatlıkla dışarı sızabiliyor. Neden? Devleti düşünmedin, vatandaşı düşünmedin. Tek düşündüğün şey cebin. Suriye ile savaşa girmek için yol arıyorlar.” MHP Genel Başkanı Devlet Bahçeli de basın toplantısında konuyu değerlendirdi. Bahçeli, “Başbakan bu konuyu Cemaat’in üstüne yıkmakla kendisini aklayamayacaktır. Bu kadar geniş çaplı bir dinlemenin Cemaat’in üzerine yıkılması akla ihanet olacaktır.” diye konuştu. Ortaya çıkan durumun ‘Başbakan’ın eseri’ olduğunu söyledikten sonra “Başbakan kendisini ve Bilal’ini kurtarayım derken devletin bekasını ateşe atmıştır. Devlet yoğun bakımda” dedi.
        <p>
         İktidar ve muhalefet konuya farklı yaklaşsa da her iki tarafın, hatta herkesin hemfikir olduğu bir nokta var. Yaşanan, yakın tarihin en büyük ulusal güvenlik skandallarından biri ve aynı zamanda bir casusluk faaliyeti. Bazıları da konuyu ‘vatana ihanet’ olarak yorumladı. Ulusal güvenliği ilgilendiren bir toplantının sızdırılmasını ‘ihanet’ görenlerin yanında, konuşmaların içeriğini bu kapsamda değerlendirenler vardı. Aslında her ikisi de doğru, çünkü kurumları işleyen bir demokratik hukuk devletinde bunlar olmaz. Ama hiçbir hukuk devletinde böyle bir ihanet araştırılmadan, somut delillere ulaşmadan da bir kişi veya grubun üzerine atılmaz. Nitekim Fethullah Gülen’in avukatı Nurullah Albayrak, konu hakkında şu açıklamayı yaptı: “Ülke güvenliğini ilgilendiren konuşma içeriklerini yayımlamak nasıl alçaklıksa, müvekkilimle bu olayı irtibatlandırmak da aynı derecede alçaklıktır.”
         <p>
          Başbakan, daha hiçbir araştırma yapılmadan ortam dinlemesi yapıldığını ve sorumlunun ‘paralel yapı’ olduğunu ilan etti. Oysa daha dinlemenin nasıl yapıldığına dair tespit bile yapılabilmiş değildi. Dışişleri Bakanı Davutoğlu, bir televizyon programında konuşmanın yapıldığı makam odasında ‘Jammer’ denilen sinyal kesici cihaz bulunduğunu açıkladı. Başbakan Yardımcısı Bülent Arınç ise başka noktalara işaret etti. Kayıtlardan sadece Suriye Rejimi, El Kaide ve IŞİD’in istifade edeceğini belirten Arınç, “Olay olduğu zaman çok kısa mantıkla düşüneceksiniz. Kimin işine yarar? Kimin işine yaradığını bilirseniz kimin yaptığını aynı adreste bulabilirsiniz.” dedi. Yargı sorumluları ne zaman bulur henüz belli değil; ama ortada çok sayıda soru işareti var. En önemlisi böylesine önemli bir konu görüşülürken neden ciddi tedbirler alınmadı? Sorumlular bulunsun ya da bulunmasın, konuşmanın içeriği de sorgulanabilecek mi? Bu tür dinlemelerin yapılması ve yayılmasının önüne geçmek için ne tür hukuki düzenlemeler yapılacak? Ayrıca hükümet aleyhine olmayan yasadışı dinlemelerle ilgili soruşturma açılacak mı?
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-38206-devlet-hukuku-dinlemezse%E2%80%A6.html), [web.archive.org (arşiv bağlantısı)](http://web.archive.org/web/20140406190141/http://www.aksiyon.com.tr:80/aksiyon/haber-38206-devlet-hukuku-dinlemezse%E2%80%A6.html)
