# Partilerin, ‘program’larından haberi yok

*Mehmet Özdemir 2011.04.04*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Siyasî partilerin programlarına gitmişliğiniz vardır, hele de genel başkan katılmışsa! Ya okunması gereken programlara ne dersiniz? Aslında uzak durduğumuz parti programlarının satır aralarında çok önemli ipuçları var...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Türkiye, yeni bir seçim sürecine giriyor. Belki de Cumhuriyet tarihinin en heyecanlı ve hareketli bir o kadar da sert propaganda dönemini yaşayacağız. Meclis’e girme ihtimali bulunan 3 ya da 4 parti olsa da asıl yarış AK Parti ile CHP arasında geçecek. Daha doğrusu Başbakan Tayyip Erdoğan ile ana muhalefet lideri Kemal Kılıçdaroğlu arasında. 12 Haziran’daki seçime kadar iki liderin ağzından çıkacak vaatlere odaklanacağız. CHP, askerlik ve yoksullarla ilgili sözleri ile kesenin ağzını çoktan açtı. AK Parti'nin yeni anayasa planından ise artık dağdaki çobanın haberi var. Peki, liderler sözlerini yerine getirebilir mi ya da bu konuda ne kadar ciddiler? Yerine getirilip getirilmeyeceğini anlamanın tek yolu iktidar olmalarını bekleyip görmek; ama ciddiyetlerini test etmek için zamana ihtiyaç yok. Parti programlarına bakmak yeterli. Tabii 'parti programı' kavramı Türk seçmenin zihninde daha çok genel başkanın katılacağı etkinlikleri çağrıştırıyor. Oysa programlarda, genellikle partilerin her konudaki görüşü, ilkesi ve hedefi açıklanıyor, vizyonu ortaya konuyor. Onun içindir ki, Batı demokrasilerinde liderlerden ziyade programlar yarışır. Maalesef, okuma alışkanlığının düşük olmasından olsa gerek, Türk seçmeni uzun parti programlarına hep mesafeli durdu.
    </p>
    <p class="MsoNormal">
     Sadece seçmenin mi, bizzat siyasetçilerin de parti programlarını okuyup okumadığı noktasında soru işaretleri var. Mesela iktidar partisinin programındaki “Sosyal Sigortalar Kurumu (SSK) ve Bağ-Kur’un aktüeryal yapısının ve mali durumunun iyileştirilmesi için tedbirler alınacak, norm ve standart birliği sağlanacaktır.” cümlesinde ‘SSK’ ile ilgili bir çalışmadan söz ediliyor. Fakat AK Parti, programında ortaya koyduğu SSK ile ilgili bazı hedeflerini gerçekleştirmiş. SSK, Emekli Sandığı ve Bağ-Kur’u birleştirerek Sosyal Güvenlik Kurumu’nu (SGK) oluşturmuş. Yani AK Parti’nin programı bazı yönlerden güncelliğini yitirmiş. Oysa iki dönemdir iktidar görevini yürüten AK Parti gibi dinamik kurumdan, icraatlarından da söz edeceği, güncel ve kapsamlı bir program hazırlaması beklenir. CHP’nin programında yer alan bazı hedefler de yine AK Parti tarafından gerçekleştirilmiş. Örneğin, “Nüfus kâğıdını gösteren, sağlık hizmetine ulaşacak.” deniyor. Ama
     <span>
     </span>
     bu hedef, AK Parti tarafından gerçekleştirilmiş. Demek ki, CHP’nin de programının bazı bölümlerini yenilemesi gerekiyor.
    </p>
    <p class="MsoNormal">
     Tabii ki, bu ayrıntıları parti programlarını karşılaştırarak çıkarmadık. Fatih Üniversitesi Sosyal Bilimler Enstitüsü Türk Dili ve Edebiyatı Anabilim Dalı’nca kabul edilen bir yüksek lisans tezinden öğreniyoruz söz konusu bilgileri. Doç. Dr. Mehmet Gümüşkılıç danışmanlığında Alper Bayındır’ın yaptığı kapsamlı araştırma çarpıcı sonuçlar içeriyor. “2000'li Yıllarda İktidar ve Muhalefet Dili” başlığını taşıyan tezde AK Parti ile CHP’nin internet sitelerinde de bulunan programları içerik analizi yöntemiyle incelenmiş. Bu çözümleme, çeşitli alanlarda uygulanmasına rağmen siyaset dili alanında Türkiye’de belki de ilk. Peşinen söyleyelim, neticeden hem iktidar partisinin hem de ana muhalefetin çıkaracağı önemli dersler var.
    </p>
    <p class="MsoNormal">
     Araştırmaya göre, AK Parti ve CHP’nin içerik analizi tablosunda en çok kullanılan 100 kelimeden 71’i aynı; 29’u farklı. Bu kelimeler, partilerin neye önem verdiğini, daha çok ne üzerinde durduğunu göstermesi bakımından önemli. Her iki partinin sıklık analizi tablosunda ilk 10’da ‘ve, bir, ile, için ve ol- (yardımcı fiil)’ gibi nötr kelimeler yer alıyor.
    </p>
    <p class="MsoNormal">
     İlk 100’de ‘çalışma, devlet, eğitim, ekonomi, güvenlik, hak, halk, hizmet, insan, kamu, politika, teknoloji, teşvik, Türkiye, ülke, yönetim’ gibi sözcükler var. Bunlar, toplumla ilgili sosyal kavramlar. Tezin sahibi Alper Bayındır, partiler toplumu yönetmeye, onların işlerini yürütmeye talip olduğu için bu kelimelerin üst sıralarda yer almasını tabii karşılıyor. İlk 100’de ‘geliştiril-, oluşturul-, sağla-, sağlan-, uygula-, yapıl-’ gibi icraat anlamı barındıran fiiller de kullanılmış. Bayındır’a göre, partilerin iktidar olabilmesi için yapacağı icraatları halka duyurması gerektiğinden bu kelimelerin sık kullanılması da normal karşılanmalı. Ayrıca ‘Türkiye’ kelimesi AK Parti’de 16’ncı sırada iken, CHP'de 23’üncü. Sıralamanın birbirine yakın olması hem iktidar hem muhalefet partisinin ülkemize büyük değer verdiğine işaret ediyor. Yine ‘ülke’ sözcüğünün her iki partide 8. sırada olması ‘ülke’ kelimesinin barındırdığı anlamlarda anlaşma sağlandığı izlenimi veriyor. ‘Sağlık’ ve ‘eğitim’ kelimeleri de ilk 100 içinde.
    </p>
    <p class="MsoNormal">
     İki parti arasındaki ayrışmayı anlamak için içerik analizi tablosundaki farklı kelimelere bakmak gerekiyor. AK Parti programındaki ‘demokrasi, demokratik, hukuk, özgürlük’ kavramları dikkat çekiyor. Bu, AK Parti’nin, geçmişten günümüze kırık notlar aldığımız ‘demokrasi, hukuk, özgürlük’ alanları üzerinde CHP’den daha çok durduğu anlamına geliyor. Hâlbuki söz konusu kavramların CHP’de daha önde olması gerekirdi. Bu kelimelerin ilk 100’de olmaması, CHP açısından değerlendirilmesi gereken bir husus.
    </p>
    <p class="MsoNormal">
     ‘Hukuk’ kavramı AK Parti programında 75’inci sırada CHP’de ise 119’uncu. ‘Hukuksuzluk’tan çok çekmiş bir ülkede yaşadığımız düşünüldüğünde AK Parti’den bu kavrama daha çok vurgu yapması beklenirdi. Yine de ‘hukuk’ kelimesinin tablodaki yerleri açısından kıyaslama yapıldığında AK Parti’nin CHP’ye nazaran daha iyi bir konumda olduğu söylenebilir.
    </p>
    <p class="MsoNormal">
     CHP’nin ilk 100'deki farklı kelimeleri incelendiğinde ‘bilgi, çağdaş, istihdam, iş, rekabet, sanayi, tarım, vergi, yatırım’ gibi kelimeler öne çıkıyor. CHP’nin ‘bilgi ve çağdaşlık’ üzerinde AK Parti’den daha çok durduğu görülüyor. Bu, ‘iş, işsizlik’ konularında CHP’nin AK Parti’den daha fazla yoğunlaştığına işaret ediyor. ‘Tarım, rekabet, sanayi, yatırım, vergi’ de kalkınmayla ilgili kelimeler. Günümüzde ayrı bir önem taşıyan ‘tarım’ CHP’nin analiz tablosunda 70’inci sırada iken, AK Parti’de 331’inci. Buradan, CHP’nin ‘tarım’ı çok önemsediği, AK Parti’nin ise biraz arkalara ittiği anlamı çıkar. Dolayısıyla AK Parti’nin tarım politikalarını gözden geçirmesinde fayda olacağını ifade etmek yanlış olmaz. İki partinin üzerinde durduğu farklı kelimelere bakıldığında iktidar partisinin ‘demokrasi, hukuk, özgürlük’ gibi manevî değerler üzerinde yoğunlaştığı, ana muhalefetin ise ‘iş, yatırım, sanayi, tarım’ gibi maddî konulara odaklandığı anlaşılabilir.
    </p>
    <p class="MsoNormal">
     Partilerin görüşlerini ortaya koyarken daha çok etken fiilleri tercih etmesi beklenir. Zira bu fiiller, siyaset dilinde parti adları ya da ‘partimiz, biz’ gibi öznelere bağlanır. Örneğin “Partimiz bu sorunu çözecektir.” cümlesinde ‘çözecektir’ etken fiili, ‘Partimiz’ öznesine bağlanmış. Burada sorunun çözümü olarak ‘partimiz’ öznesi adres gösterilmiş. Ne var ki, “Bu sorun çözülecektir.” gibi bir cümle fiil çatısı açısından aynı anlam değerini karşılamaz. Bu cümlede “Sorun çözülecektir; ama bunu kimin çözeceği belli değildir.” anlamı var. Yani eylemi gerçekleştirecek özne yok. Böyle bir kullanım partiler açısından pek anlamlı değil. Siyaset dilinde etken fiillerin kullanılması, partilerin öz güvenini ifade eder. Edilgen fiillerde ise bir özgüven eksikliği hissedilir. Partilerin programlarında etken çatılı fiiller de edilgen çatılı fiiller de kullanılmış. Bunların dağılımını ve sıklık oranını tabloda gösterelim:
    </p>
    <p class="MsoNormal">
     <span>
     </span>
     AK PARTİ
     <span>
     </span>
     Etken Fiil
     <span>
     </span>
     Edilgen Fiil
    </p>
    <p class="MsoNormal">
     <span>
     </span>
     Sayı
     <span>
     </span>
     <span>
     </span>
     233
     <span>
     </span>
     <span>
     </span>
     188
    </p>
    <p class="MsoNormal">
     <span>
     </span>
     Sıklık
     <span>
     </span>
     <span>
     </span>
     396
     <span>
     </span>
     <span>
     </span>
     489
    </p>
    <p class="MsoNormal">
     <span>
     </span>
    </p>
    <p class="MsoNormal">
     <span>
     </span>
     CHP
     <span>
     </span>
     <span>
     </span>
     Etken Fiil
     <span>
     </span>
     Edilgen Fiil
    </p>
    <p class="MsoNormal">
     <span>
     </span>
     Sayı
     <span>
     </span>
     <span>
     </span>
     292
     <span>
     </span>
     <span>
     </span>
     471
    </p>
    <p class="MsoNormal">
     <span>
     </span>
     Sıklık
     <span>
     </span>
     <span>
     </span>
     549
     <span>
     </span>
     <span>
     </span>
     2283
    </p>
    <p class="MsoNormal">
     <span>
     </span>
    </p>
    <p class="MsoNormal">
     Fiillerin sayısı ve kullanım sıklığına bakıldığında AK Parti’nin CHP’den daha etken bir dil kullandığı anlaşılıyor. Bu da hedeflerini, plan ve projelerini gerçekleştirme adına AK Parti’nin kendine daha çok güvendiğini gösteriyor. CHP’de edilgen fiillerin yoğun kullanılması belki de uzun yıllar iktidar olamamanın doğurduğu bir sonuç.
    </p>
    <p class="MsoNormal">
     Programlarda dikkat çeken bir başka konu kelime tercihi. İlk 100’deki bazı kelimeler âdeta partilerin ideolojisini yansıtıyor. AK Parti programında geçen ‘hayat, hâl, şart’ kelimeleri yerine CHP’de genellikle onların eş anlamlıları olan ‘yaşam, durum, koşul’ tercih edilmiş. Buradan yola çıkılarak AK Parti’nin daha muhafazakâr, geleneksel bir ideolojiyi benimsediği; CHP’nin ise daha ‘çağdaş’ bir ideolojiyi savunduğu ileri sürülebilir.
    </p>
    <p class="MsoNormal">
     AK Parti ve CHP’nin programlarında anlatımda da farklılaşma var. Özellikle
     <span>
     </span>
     cümlelerin yapısı iki partinin programını birbirinden ayırıyor. AK Parti, CHP’ye göre daha kısa cümlelerle duygu ve düşüncelerini aktarmış. CHP’nin kullandığı cümleler bazen öyle uzun tutulmuş ki anlamını çözmek güçleşiyor. “Grev hakkının kullanımını önleyen, geciktiren ve etkisizleştiren tüm zorlayıcı, bağlayıcı düzenlemeler ile grev hakkının özünü zedeleyen tüm grev yasaklarının kaldırılması; grevlerin, ancak yargı organlarınca ertelenebilmesi; grev ertelemelerinin, geçerli, somut nedenlere bağlanması; erteleme sona erdikten sonra greve devam edilebilmesi, sağlanacaktır.” cümlesi buna örnek gösterilebilir. AK Parti programında böylesine uzun cümleler yok denecek kadar az. Zaten iki parti programı arasında hacim bakımından da fark var. CHP'nin programı, AK Parti’ninkinden daha kapsamlı ve hacimli. CHP, eski parti programını yenilemiş, 2008’de yeni bir program hazırlamış. AK Parti ise kuruluşundan bu yana (2001) programını yenilememiş.
    </p>
    <p class="MsoNormal">
     Alper Bayındır, programlarını kapsamlı şekilde inceleyip değerlendirdiği partilerin genel olarak siyaset yapma tarzlarını da ele almış. Yine bütün siyasetçiler için önemli olabilecek sonuçlar çıkmış ortaya. Bayındır’a göre, siyasetçilerin toplumu kucaklayıcı, bütünleştirici, yumuşak bir dil kullanması gerekiyor. Her ne kadar siyasette tartışmacı anlatım, sık başvurulan bir yöntem olsa da Türk toplumunun kavgadan, didişmeden, hırçın dil ve sivri ifadelerden hoşlanmadığı akılda tutulmalı. AK Parti de CHP de tüm toplumu kucaklayacak bir dil kullanma konusunda daha özenli davranmalı.
    </p>
    <p class="MsoNormal">
     1990’lardan beri muhalefette kalan ve iktidara yürümek isteyen CHP’den, toplumu kuşatacak politikalar beklenir. Dolayısıyla CHP’nin halkın düşüncelerine, inandığı değerlere saygı göstermesi ve bunu hayata geçirmesi önem arz ediyor. 12 Eylül 2010 öncesindeki referandum çalışmalarında CHP’li Avcılar Belediyesi’nin afişlerinde ‘başörtülü kadınların rahibeye benzediği’ yönünde bir ifade yer almıştı. Söz konusu ifade, toplumun dinî ve manevi değerlerine bağlı büyük kesimini rencide etti. Oysa iktidara talip olan CHP gibi köklü bir partiden beklenen, toplumun manevî değerlerine saygı göstermek olmalı. Ayrıca kamuoyu önünde verilen sözlerin arkasında durulmalı, sözler yerine getirilmeye çalışılmalı. AK Parti de “Nasıl olsa iktidarız. Halk bizi seçer.” gibi yaklaşımlardan kaçınmalı. 8 yılda kazanılan 5 seçimin partilileri şımartmaması gerekir. AK Parti, rehavete girmeden, halkı daha da önemseyerek yeni ve güzel politikalar geliştirmeye çalışmalı.
    </p>
    <p class="MsoNormal">
     2007 milletvekili seçiminde 81 ilin çoğunda AK Parti birinci oldu, CHP ise bazı sahil kentlerinde ve Trakya’da ilk sıradaydı. Bu netice, AK Parti’nin sahillerde başarılı olamadığı, oralardaki vatandaşların kaygılarını anlaması gerektiği, CHP’nin de sahil partisi olduğu şeklinde yorumlandı. Bu eleştirilerden çıkarılacak dersler var; ancak en önemli husus, çıkan haritanın nasıl yorumlandığı. CHP, niye sahilde sıkışıp kaldığını, Anadolu’ya açılamadığını çok iyi sorgulamalı. Nasıl AK Parti’nin sahil kentlerindeki insanların kaygılarını anlaması lazımsa CHP’nin de Anadolu insanının endişelerini
     <span>
     </span>
     anladığını, inandığı değerlere saygılı olduğunu güzel bir dille aktarması ve samimi olduğunu göstermesi lazım. AK Parti de “Anadolu arkamızda. Sahilden oy almasak da olur.” gibi düşüncelerden uzak durmalı. Ayrıca ikna edici bir dil kullanmanın yeterli olmadığı, düşünceleri hayata geçirmenin şart olduğu unutulmamalı.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://aksiyon.com.tr/aksiyon/haber-29086-partilerin-programlarindan-haberi-yok.html), [web.archive.org (arşiv bağlantısı)](http://web.archive.org/web/20140926141549/http://aksiyon.com.tr/aksiyon/haber-29086-partilerin-programlarindan-haberi-yok.html)
