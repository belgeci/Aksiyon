# Türkiye bilimde yedek soyundu

*Mehmet Özdemir 2012.12.17*

<div class="pNewsDetailMainContent" itemprop="articleBody">
 <p>
  Türkiye, CERN’den tam üyelik için vize almasına rağmen asosiye (bağlı) üyeliği tercih etti. Bu, ilk 11’de yer alabilecekken yedek kalmaya benziyor.
 </p>
 <p>
  Türkiye’nin 2009’da başlayan Avrupa Nükleer Araştırma Merkezi’ne (CERN) üyelik serüveni mutlu sonla bitemiyor. Oysa 3 yıl önceki müracaatın ardından başlayan inceleme süreci olumlu neticelenmiş, merkez, 2011’de Türkiye’yi teknik ve bilimsel açıdan yeterli bulduğunu açıklamıştı. Türk bilim dünyası, heyecanla üyelik anlaşmasının imzalanacağı günü beklerken, geçen ay hiç umulmayan bir haber geldi. Türkiye, tam üyelik kararından vazgeçmişti. Fizik dünyasını hayal kırıklığına uğratan bu gelişme üzerine CERN’de çalışan bilim adamları, Başbakan Tayyip Erdoğan’a mektup yazarak üyelik sürecinin devam etmesini istedi. Ama nafile, tam üyelik 2023 hedefiyle örtüşen bir strateji olmasına rağmen hükümetin kararı değişmedi. Bilim, Sanayi ve Teknoloji Bakanı Nihat Ergün, geçen hafta bir soru üzerine alınan kararı savundu. CERN’deki bilimsel çalışmalara katılım için tam  üyelik statüsünün önemli olmadığını belirterek “Ne kadar araştırma kapasitemiz, araştırmacımız varsa araştırma konularına o kadar dâhil olma imkânımız var. Mesele para değil, 70 milyon lira meselesi değil. Etkinlik, verimlilik meselesi” dedi. Ergün, meselenin para olmadığını söylese de aldığımız bilgilere göre Türkiye’nin kararında etkili olan faktör paranın miktarıydı. Asıl üyelik için ödenmesi gereken yıllık aidat 160 milyon lirayı buluyordu. Türk heyeti bu miktarın düşürülmesi için pazarlık yaptı; ama CERN yönetimi geri adım atmadı. Türkiye de merkezle ilişkisinin statüsünü değiştirdi. Aslında kamuoyunda algılandığı gibi CERN ile ipler tamamen kopmadı. 1960’lı yıllardan beri sürdürülen gözlemci statüsünün üstünde fakat 2009’da hedeflenen tam üyelik konumunun altında olan ‘asosiye (bağlı)’ üyelik tercih edildi. Bu statüye göre Türkiye’nin ödeyeceği aidat 20 milyon lira civarında. Bu da Türkiye’nin CERN ihalelerinden ancak o seviyede iş alabileceği anlamına geliyor. Türkiye şimdiki kararına göre 5 yıl süreyle bu statüde kalacak. Sonrasında yeniden bir değerlendirme yapılacak ve gerekirse statü değiştirilecek. Ancak o zamana kadar tam üye olması beklenen İsrail ve Güney Kıbrıs gibi ülkelerin Türkiye’yi veto etme ihtimali yüksek.
 </p>
 <p>
  Peki, karar Türkiye açısından ne kadar doğru veya kârlı? İlk bakışta ekonomik gibi gözüküyor; fakat işin uzmanlarına göre pek de öyle değil. Bilim adamları herkesin anlayacağı dilden anlatıyor ve futboldan örnek veriyor: “İlk 11’de oynayacak oyuncuyu yedeğe çekiyoruz.” Yedeklik süresinin en az 5 yıl olduğu hesap edilirse oyuncu açısından kaybın büyüklüğü ortaya çıkıyor! İlk 11’de oynamanın getirilerini ise CERN’de çalışan bilim adamları anlatıyor. 42 fizikçinin yaptığı değerlendirmelere göre asil üyelik potasından çıkmakla Türkiye büyük fırsatlar kaçırıyor. Örneğin bu yıl bütün dünyanın takip ettiği, Higgs parçacığını bulmak için Büyük Hadron Çarpıştırıcısı (BHÇ) deneyinin yapıldığı 27 km’lik tünelden daha büyük projeler söz konusu. Bunlardan CLlC hızlandırıcısının 50 km uzunluğunda olması tasarlanıyor. Orta vadede planlanan bir başka büyük proje BHÇ’ye teğet kurulacak LHeC (Büyük projelerin her ikisinde de Türk fizikçilerinin önemli katkıları var). Böyle projelerdeki ihaleleri alıp başarıyla tamamlayan firmalar, kazanacakları tecrübenin ötesinde, CERN gibi dünya çapında tanınan bir kuruma iş yapmanın getirdiği referansla rakiplerine avantaj sağlayacak. Firmaların merkeze yaptığı her 1 liralık iş karşılığında 3 liralık kazanç sağladığı istatistiklerle tespit edilmiş. CERN’deki projeler sadece büyük inşaat ihaleleri değil. Mesela, BHÇ’de kullanılan ve her biri 7 tonluk binlerce elektromıknatıs mevcut. Neredeyse ışık hızına ulaşmış atomaltı parçacıkların dairesel yörüngede kalmasını sağlayan bu mıknatıslar, günlük hayatta görülen sıradan mıknatıslardan farklı ve manyetik özellikleri kontrol edilebiliyor. 21. yüzyılın anahtarı olan hızlandırıcılar için kilit parça niteliğindeki mıknatıs teknolojisi şu an Türkiye’de yok. Üyelik süreci  2010’da olumlu yönde ilerlerken, CERN Elektromıknatıs Grubu, Türkiye’de trafo üreten bir firmaya teknoloji transferini gündeme getirdi. Bu transfer orta ölçekli bir trafo firmasını uluslararası büyük ihalelere girebilecek elektromıknatıs üreticisi haline getirebilecekti. Söz konusu mıknatıslar üretilebilirse, Güney Amerika’dan Japonya’ya kadar geniş bir pazara hitap etme fırsatı doğacak. Hatta yanı başımızdaki Ürdün’de kurulumu devam eden ve uluslararası bir araştırma kurumu olacak SESAME Merkezi’nin mıknatıs ihtiyacını Türkiye’den karşılama ihtimali bile ortaya çıkacak.
 </p>
 <p>
  Şirketlere katkının yanı sıra, zaman zaman abartılı olarak ‘Türkiye’nin CERN’ü’ diye benzetmeler yapılan Ankara’daki Türk Hızlandırıcı Merkezi (THM) için de üyeliğin katkısı eşsiz olacak. THM için ‘bu zamana kadar gerçekleştirilememiş ve bölgesinde benzersiz olan proje’ yorumu yapılıyor. Projenin ayaklarından birisi olarak planlanan önemli bir adım konusunda CERN ile doğrudan işbirliği ve teknoloji transferi imkânları yakın zamanda telaffuz edilmeye başlandı. Böylesine büyük işbirliklerinde Türkiye’de harcanacak kaynakların üyelik aidatının bir kısmına sayılması bile gündeme gelebilir.
 </p>
 <p>
  CERN’de çalışan Türk bilim adamları ilginç ve bir hatıra naklediyor. Buna göre, 2000’lerin başında merkezi ziyaret eden TÜBİTAK Başkanı, “BHÇ’nin kilosu kaç para?” diye bir soru yöneltir. Türk fizikçiler bu soru karşında şaşırır ve oradaki çalışmaların topluma katkısını yeniden anlatmak durumunda kalır. Fakat artık katma değeri yüksek teknolojik ürün geliştirmenin ülke ekonomisi için önemi toplumun her kesiminde biliniyor. Fizikçiler bakkal hesabı ile bunu şöyle anlatıyor: “BHÇ’nin tünel inşaatının kilosu 3 lira iken, BHÇ mıknatısının kilosu 30 lira.” Ardından şu değerlendirmeyi yapıyorlar: “Amacımız etkinlik, verimlilik ise yükte hafif, pahada ağır teknolojik ürünlere yönelmemizin kaçınılmaz olduğu aşikardır ve bu ürünlerin ortaya çıkması da ancak temel bilimlere yapılan yatırımlarla gerçekleşebilir. Bu yüzden CERN’e tam üyelik konusunu sadece kısa vadeli ticari bir getiriye dönük değil, ileriye yönelik ülke ekonomisini (Kore ve Tayvan da olduğu gibi) sürdürülebilir bir teknolojik yapıya dayandırmak hedefiyle değerlendirmek gerektiğini düşünüyoruz.”
 </p>
 <h3>
  <span>
   "CERN’de geri adım atmayın” çağrısı yapan fizikçiler
  </span>
 </h3>
 <p>
  Profesörler: Metin Arık (Boğaziçi), Orhan Çakır (Ankara), Serkant Çetin (Doğuş), Abbas Kenan Çiftçi (Ankara), İsa Dumanoğlu (Çukurova), Samim Erhan (Los Angeles Kaliforniya, ABD), Erhan Gülmez (Boğaziçi), Eda Eskut (Çukurova), Saleh Sultansoy (TOBB Ekonomi Teknoloji), Mithat Kaya (Kafkas), Yaşar Önel (Iowa, ABD), Gülsen Önengüt (Çukurova, emekli), Ayşe Polatöz (Çukurova), İlhan Tapan (Uludağ), Aysel Kayış Topaksu (Çukurova).
 </p>
 <p>
  Doçentler:  Kerem Cankoçak (İstanbul Teknik), Erkcan Özcan (Boğaziçi), Kenan Söğüt (Mersin), Gökhan Ünel (İrvine Kaliforniya, ABD), Rena Çiftçi (Türkiye).
 </p>
 <p>
  Yardımcı Doçentler: M. Numan Bakırcı (Gaziosmanpaşa), Deniz Sunar Çerçi (Adıyaman), Sertaç Öztürk (Gaziosmanpaşa), Bayram Tali (Adıyaman), Hüseyin Topaklı (Gaziosmanpaşa), İsmail Ruhi Uman, (Doğuş), Salim Çerçi (Adıyaman), Taylan Yetkin (Yıldız Teknik), Güral Aydın (Mustafa Kemal), Yusuf Oğuzhan Günaydın (Sütçü İmam).
 </p>
 <p>
  Doktorlar: Serhan Mete (İrvine, ABD), Sedat Altınpınar (Bergen, Norveç), Enver Alagöz (Purdue, ABD), Bora Akgün (Rice, ABD), Altan Çakır (DESY, Almanya), Özgür Çobanoğlu (SANKO, Türkiye), Bora Işıldak (Özyeğin), Tayfun İnce (Max Planck, Almanya), Can Kozçaz (SISSA, İtalya), Öznur Mete (CERN, İsviçre), Selda Koylu (Fermilab, ABD), Didar Dobur (Florida, ABD).
 </p>
 <p>
 </p>
</div>


Kaynak: [www.aksiyon.com.tr](http://www.aksiyon.com.tr:80/dosyalar/turkiye-bilimde-yedek-soyundu_534300), [web.archive.org (arşiv bağlantısı)](http://web.archive.org/web/20150216021538/http://www.aksiyon.com.tr:80/dosyalar/turkiye-bilimde-yedek-soyundu_534300)
