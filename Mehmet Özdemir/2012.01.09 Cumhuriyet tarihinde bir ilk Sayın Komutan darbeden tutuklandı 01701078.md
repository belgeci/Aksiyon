# Cumhuriyet tarihinde bir ilk: Sayın Komutan darbeden tutuklandı

*Mehmet Özdemir 2012.01.09*

<font class="agenda2NewsSpot">
 Emekli Genelkurmay Başkanı İlker Başbuğ, darbeye hazırlık amacıyla oluşturulan kara propaganda sitelerinin emrini verdiği gerekçesiyle tutuklandı. Başbuğ’un Yüce Divan’da yargılanacağı iddiasının ise hukuki temeli yok.
</font>
<font class="newsDetail">
 <p>
  2008 yılında Erzincan’da bazı dinî cemaatlere yönelik soruşturma başlatıldı. Şu an CHP Milletvekili olan dönemin Cumhuriyet Başsavcısı İlhan Cihaner’in yürüttüğü soruşturma, neresinden bakılırsa bakılsın tuhaflıklar arz ediyordu. Sonradan anlaşıldı ki, soruşturma çerçevesinde suçlu aranmıyor, bizzat suç üretilmeye çalışılıyordu.
 </p>
 <p>
  Mesela mütedeyyin insanların evlerine haber elemanları vasıtasıyla silah ve uyuşturucu konulması için planlar yapılıyordu. Jandarma bölgesinde tutulacak evlere dinî kitap ve kasetler bırakılarak bunların ‘cemaat evi’ gibi gösterilmesi, ardından askerî savcıya baskın yaptırılması düşünülüyordu. Hatta bir albay, komutası altındaki bir başçavuşa şu emri verecekti: “Senden çok büyük operasyon istiyorum. Benden esrar mı istiyorsun, silah mı istiyorsun. Ne istiyorsan yerine gelecek. Yeter ki cemaat evlerini tespit et. Bu cemaate yönelik 4 ay içerisinde bir operasyon yapacağız.” Başçavuş da bu emri yerine getirmesi için sonradan gizli tanık olacak sivil elemanına aktaracaktı.
 </p>
 <p>
  Elemanına öğrencilerle samimiyeti ilerletmesini ve onlara giderleri kendisi tarafından karşılanacak evler tutmasını isteyen başçavuş şöyle diyecekti: “Eve aldığımız çocukları ikna edelim, cemaate gidip gelsinler. İrtibatları sıkı olsun. Ben sana silah ve uyuşturucu vereceğim. Sen bunları kiralayacağımız evde oturan çocuklara verirsin. Onların da gidip geldiklerinde cemaat evlerine bu uyuşturucu ve silahları koymalarını sağlarsın.”
 </p>
 <p>
  <img alt="" height="307" src="http://web.archive.org/web/20120111125827im_/http://medya.aksiyon.com.tr/aksiyon/2012/01/09/basbug-2.jpg"/>
 </p>
 <p>
  Aynı dönemde sanal âlemde açılan birbirinden ilginç siteler dikkat çekiyordu; www.irtica.org, www.greekmurderers.net ve www.turkses.com gibi 42 ayrı sitede psikolojik harekât yapılmaktaydı. İngilizce versiyonları da açılan sitelerde AK Parti, din ve cemaatler aleyhinde yorum ve haberler yer alıyordu. Ayrıca, Yunanistan ve Ermenistan gibi ülkeler hakkında savaşa sebebiyet verebilecek nitelikte kışkırtıcı yazılar ekleniyordu. Bu sitelerde yazılanlar Balyoz Darbe Planı’ndaki Yunanistan’la savaş çıkarma iddialarını hatırlatıyordu.
 </p>
 <p>
  Bağımsız gibi görünen bu iki olayın, aslında büyük bir planın parçaları olduğu ileri sürülüyordu. Erzincan’da yürütülen soruşturma zaten Albay Dursun Çiçek’in hazırladığı ve bir başka dava konusu olan “AKP ve Gülen’i Bitirme Planı”nın uygulamaya konmuş hâliydi. İnternet siteleri de AK Parti aleyhinde kara propaganda amaçlı kurulmuş ve Genelkurmay tarafından işletilmişti. Nihayetinde her iki olay yargıya taşındı.
 </p>
 <p>
 </p>
 <p>
  Nisan 2010’da “AKP ve Gülen’i Bitirme Planı” ile ilgili iddianame kabul edildi ve dava başladı. Temmuz 2011’de de “İnternet Andıcı” iddianamesi kabul edilerek iki dava birleştirildi.
 </p>
 <p>
  Davaların birleşmesine yol açan ayrıntı savcılara gönderilen bir ihbar mektubuna eklenen belgede gizliydi. Dursun Çiçek’in hazırladığı ‘kaos planı’nın ıslak imzalı belgesini gönderen meçhul subay, Kasım 2009’da ikinci bir mektup yolladı. Savcılara ulaşan mektubun ekinde ‘İnternet Andıcı’ vardı. Kara propaganda sitelerinin kuruluşuyla ilgili andıcın sonunda emri veren, uygulayan komutanların isim ve imzaları yer alıyordu.
 </p>
 <p>
  Genelkurmay İkinci Başkanı Orgeneral Hasan Iğsız’ın isminin karşısında ise imzadan sonra “Sn. K.’ya arz. (Sayın Komutana arz)” ifadesi yazıyordu. Burada kastedilen isim dönemin genelkurmay başkanı Orgeneral İlker Başbuğ idi. Zaten davanın sonraki duruşmalarında Başbuğ’un ismi sık sık gündeme gelecekti.
 </p>
 <p>
  <img alt="" height="269" src="http://web.archive.org/web/20120111125827im_/http://medya.aksiyon.com.tr/aksiyon/2012/01/09/basbug-3.jpg"/>
 </p>
 <p>
  İstanbul 13. Ağır Ceza Mahkemesi’nde görülen davanın 29 Aralık 2011 tarihli duruşmasında savunma yapan tutuksuz sanık Yüzbaşı Murat Uslukılıç önemli iddialar ortaya attı. Uslukılıç, Bilgi Destek Dairesi Destek Şubesi’nde görevliyken ‘İnternet Andıcı’nı hazırlayan isimdi. Emri Dursun Çiçek’ten aldığını söyleyen Uslukılıç, “Andıcı taslak olarak hazırlayıp Dursun Albay’a gönderdim. Bildiğim kadarıyla andıç, Genelkurmay 2. Başkanı (Hasan Iğsız) tarafından Genelkurmay Başkanı’na (İlker Başbuğ) arz edildi. Genelkurmay Başkanı onayladıktan sonra Dursun Albay andıcı bize getirdi.’’ dedi.
 </p>
 <p>
  Dursun Çiçek de mahkemedeki ifadesinde İnternet Andıcı’nın gerçek bir belge olduğunu itiraf etti. Savcılığa verdiği 13 sayfalık ifadede ise andıçtan komutanlarını sorumlu tutarak belgenin emir-komuta zinciri içinde hazırlandığını söyledi. Korgeneral Mehmet Eröz, Korgeneral İsmail Hakkı Pekin ve Tümgeneral Hıfzı Çubuklu’yu kastederek “Sıralı amirler benim kadar sorumludur.” dedi. Fakat Çiçek, Uslukılıç’ın aksine andıcın İlker Başbuğ’a arz edilmediğini ileri sürdü.
 </p>
 <p>
  Davanın 46. duruşmasında diğer sanık Genelkurmay Adli Müşaviri Tümgeneral Hıfzı Çubuklu da andıcın kanuna uygun olduğunu iddia etti: “Bizdeki işlem sadece hazırlıktır. Parafladığım andıçta hukuka aykırı bir şey yok. Bu andıç, 5651 sayılı yasaya göre hazırlanmış gerçek bir evraktır. Benim parafımdan sonraki işlem, belgeyi hazırlayan başkanlığa aittir. Bu da komuta katının imzasından sonra olur.” Çubuklu, üstlerini işaret ediyordu. Ayrıca İlker Başbuğ’un, “AKP ve Gülen’i Bitirme Planı” belgesi için ‘kâğıt parçası’ demesini talihsizlik diye nitelendirecekti.
 </p>
 <p>
  <strong>
   İşaret, en yakın isimden
  </strong>
 </p>
 <p>
  Mahkemede Başbuğ’u işaret eden en önemli isim tutuklu sanıklardan eski 1. Ordu Komutanı Orgeneral Hasan Iğsız oldu. Iğsız andıç hazırlandığında genelkurmay ikinci başkanıydı. Yani Genelkurmay Başkanı Başbuğ’a en yakın isimdi. Iğsız, çapraz sorgusunda, ‘Sayın komutana arz’ ifadesinin ne anlama geldiğini şöyle açıkladı: “Bu kişinin, yetkilisinin o olduğunu gösterir. Ona arz edilmeden hiç kimse kalem oynatamaz, işlem tamamlanamaz.” İnternet Andıcı’nın yayımlanmasıyla ilgili en yetkili makamın hangisi olduğu yönündeki soruya da yine “Genelkurmay başkanı” karşılığını verecekti.
 </p>
 <p>
  Sanıkların ifadeleri üzerine mahkeme, 30 Aralık 2011 tarihli duruşmada, İlker Başbuğ hakkında özel yetkili İstanbul Cumhuriyet Başsavcı Vekilliği’ne yazı yazılmasını istedi. Başsavcılık, yazı gereği 2 Ocak’ta Başbuğ hakkında soruşturma başlattı. 5 Ocak’ta da Başbuğ’u şüpheli sıfatı ile İstanbul Adliyesi’ne çağırdı. Bu adım, kamuoyunda büyük yankı uyandırdı. Başbuğ’un ifade vermeye gelip gelmeyeceği tartışılırken sanık konumuna düşen bazı kuvvet komutanları gibi GATA’ya yatabileceği söylendi. Fakat o savcının verdiği randevuya dakikasına kadar uydu ve 13.30’da İstanbul Adliyesi’ne geldi. Savcı Cihan Kansız’a 7 saat boyunca ifade verdi. Avukatı İlkay Sezer’in açıklamasına göre Başbuğ, savcının sorduğu 60 soruya ayrıntılı cevaplar verdi. Ardından tutuklanma talebiyle Nöbetçi 12’nci Ağır Ceza Mahkemesi’ne sevk edildi. TCK’nın 314/1. maddesine göre ‘Terör örgütü yöneticisi olmak’ ve 312/1. maddesi gereğince ‘Cebir ve şiddet kullanarak hükümeti ortadan kaldırmaya teşebbüs’le suçlanıyordu. Başbuğ’un mahkeme sorgusu ise 2 saat sürdü. Mahkemede hakkındaki suçlamaları reddeden Başbuğ, andıcın kendisine arz edilmediğini söyledi: “Arz edilmiş olsa mutlaka üzerinde imzam yahut parafım olurdu.” Başbuğ, kara propaganda yapılan internet sitelerini ise kendisinin kapattırdığını iddia etti.
 </p>
 <p>
  Ancak mahkeme İlker Başbuğ’u ‘darbeye teşebbüs ve terör örgütü kurmak ve yönetmek’ suçlamasıyla tutukladı. Böyle bir karar, Cumhuriyet tarihinde ilk kez veriliyordu. Daha önce mahkemeler genelkurmay başkanlığı yapmış birisi hakkında darbe veya terör davası açamamıştı.
 </p>
 <p>
  Saat 01.10’da adliyeden çıkarılan Başbuğ, gazetecilere şu açıklamayı yapacaktı: “Türkiye Cumhuriyeti’nin 26. Genelkurmay başkanı tutuklandı. Takdiri yüce Türk milletine bırakıyorum.” İlker Başbuğ, Adli Tıp Kurumu’ndaki sağlık kontrolünden sonra Silivri Cezaevi’ne götürüldü. Müvekkiline cebir ve şiddete dayalı bir eylem sorulmadığını kaydeden Avukat Sezer ise tutukluluğa itiraz edeceklerini duyurdu.
 </p>
 <p>
 </p>
 <p>
  <strong>
   ‘Benim için en ağır ceza’
  </strong>
 </p>
 <p>
  Emekli Orgeneral İlker Başbuğ, hakkındaki suçlamaları reddettiği mahkemede özetle şu savunmayı yaptı:
 </p>
 <p>
  “Sayın Cumhurbaşkanı, Sayın Başbakan, Millî Güvenlik Kurulu üyesi olarak bu hükümetin bakanlarıyla birlikte çalıştık… O dönemlerde benim silahlı terör örgütü kurmam ve yönetmem tespit edilememiştir ki bu üzerinde durulması gereken bir nokta. Tespit edilmiş ve bu görevde tutulmuşsam bu da ayrı bir nokta…
 </p>
 <p>
  Emekli olduktan 1,5 yıl sonra böyle bir suçlamayla karşı karşıya kaldım. Çok üzücü, anlaşılması zor. Netice olarak böyle bir iddiayı duymak, işitmek silahlı kuvvetlere, ülkeye şerefiyle, onuruyla görev vermiş birisi için çok ağır. İddianın bu şekilde dile getirilmesi bile benim için en ağır cezadır. Bundan daha büyük cezanın olabileceğini düşünmüyorum. Takdir mahkemenizindir, bizler gelip geçiciyiz; ancak sizler tarihe not düşeceksiniz. Bundan sonra ne ceza verilirse beni daha fazla üzmez…
 </p>
 <p>
  Bir iki basın açıklaması ve bir iki internet sitesi haberiyle hükümeti yıkmakla itham ediliyorsam bu çok acıdır. Benim böyle kötü bir amacım olsa 700 bin kişilik gücü elinde tutan bir komutan olarak bunu yapmanın başka yolları da olabilirdi. Ben görev hayatım boyunca her zaman kanunların ve anayasanın çizgisinde oldum. Ancak bugün iddia edilen suçlar ve bu suçlamaya giden değerlendirmeler dosyadan vâkıf olduğunuz üzere benim dönemimle ilgili internet siteleriyle bir ilgim olmadığı da savunmalarımda mevcuttur…
 </p>
 <p>
  4 Şubat 2009’da bu internet siteleriyle ilgili olarak bir haber yayımlandı. Bunun üzerine konunun derhal incelenmesini istedik ve o haberde sadece site adresleri vardı. Herhangi bir içerik yoktu. İlk inceleme sonucunda şekil ve teknik açıdan bu sitelerin kanuna uygun olmadığı bilgisi bana verildiğinde bu siteleri kapattırdım. Aslında bana teşekkür edilmesi gerekir ki ben bu siteleri kapattıran kişiyim… Yani şunu demek istiyorum; benim dönemimde bu internet sitelerinde suç teşkil eden bir tane olay ortaya konulmuşsa ki yoktur, bunu da açıklamış olmak isterim.
 </p>
 <p>
  Üzerime atılı suçlamayı kabul etmiyorum, serbest bırakılmamı talep ediyorum.”
 </p>
 <p>
  <strong>
   Hangi mahkeme yetkli?
  </strong>
 </p>
 <p>
  Başbuğ’un avukatları ve kamuoyunda kendisine destek verenler yargılamanın Yüce Divan sıfatıyla Anayasa Mahkemesi tarafından yapılmasını istiyor. 12 Eylül referandumuyla kabul edilen değişiklikle Anayasa’ya “Genelkurmay Başkanı, Kara, Deniz ve Hava Kuvvetleri Komutanları ile Jandarma Genel Komutanı da görevleriyle ilgili suçlardan dolayı Yüce Divanda yargılanırlar.” hükmü eklenmişti. Hukukçuların büyük çoğunluğu ‘göreviyle ilgili suç’ kavramına dikkat çekerek atılı suçun görev kapsamında olmadığını belirtiyor. Ayrıca asker kişilerin yargılanmasını düzenleyen 145. madde, “Devletin güvenliğine, anayasal düzene ve bu düzenin işleyişine karşı suçlara ait davalar her hâlde adliye mahkemelerinde görülür.” diyor. Herhangi bir istisna tanınmadan adli mahkemeler adres gösteriliyor. Anayasa Mahkemesi, askerî mahkemelerin görev alanına giren suçlarda genelkurmay başkanını yargılayacak. Herhangi bir asker söz konusu suçu işlediğinde askerî mahkemede yargılanamayacağı gibi genelkurmay başkanı da Yüce Divan’da yargılanamaz.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/newsDetail_getNewsById.action;jsessionid=C048D171CEFE1301C95D4D0A32E853E5?newsId=31519), [web.archive.org (arşiv bağlantısı)](http://web.archive.org/web/20120111125827/http://www.aksiyon.com.tr:80/aksiyon/newsDetail_getNewsById.action;jsessionid=C048D171CEFE1301C95D4D0A32E853E5?newsId=31519)
