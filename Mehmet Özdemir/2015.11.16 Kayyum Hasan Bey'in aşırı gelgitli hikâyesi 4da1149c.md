# Kayyum Hasan Bey'in aşırı gelgitli hikâyesi

*Mehmet Özdemir 2015.11.16*

<div class="pNewsDetailMainContent ctx_content" itemprop="articleBody">
 <p>
  Kayyum olarak atandığı İpek Medya Grubu’ndaki icraatlarıyla dikkatleri üzerine çeken Avukat Hasan Ölçer’in hukuk ve insan hakları anlayışı gelgitlerle dolu. Yöneticilikteki birkaç haftalık performansı da bundan sonrası için iyi sinyaller vermiyor.
 </p>
 <p>
  Memleketimiz neredeyse üç haftadır ‘kayyum’ kelimesiyle yatıp kalkıyor. Sadece Koza İpek Grubu’na seçimden birkaç gün önce (26 Ekim) yapılan hukuksuz kayyum atamasına borçlu değiliz bunu. Grubun medya şirketlerinin yönetimine getirilen kayyumlardan Hasan Ölçer olmasa, belki yine bir hukuk terimi olarak gündemin arasında kaynayıp gidecekti. Kavram, onunla ilk kez bu kadar popülerlik kazandı, hatta ‘kıyım’ ve ‘zulüm’ gibi mecazi anlamlar da yüklenmiş oldu. Kayyum, daha çok hukuk alanında kullanılan bir terim ve ‘bir şirketin veya malın yönetilmesi için devlet tarafından görevlendirilen kimse’ demek. Yakın tarihte pek çok şirkete kayyum ataması yapıldı ancak hiçbirinin ismi ülke gündemine mal olmadı!
 </p>
 <p>
  Avukat Hasan Ölçer ise bambaşka bir kayyum portresi çizdi. Yönetimine atandığı İpek Medya Grubu’ndaki ilk iş gününde mesaiye polis ekipleriyle geldi. Yetmedi, 2 televizyon, 2 gazete ve 1 radyonun bulunduğu binayı resmî-sivil polislerle doldurdu. O da yetmedi, Bugün gazetesinin haber toplantısını polisle birlikte bastı. Editörlere, muhabirlere hazırladıkları sayfayı gösterip hakaretler yağdırdı. “Rezil bir gazete yaptınız! Terbiyesiz herifler!” dedi. “Gazete bizim namusumuz.” diyerek yaptığı işi savunanlara “Bu mu senin namusun!” diye bağırıp polise talimat verdi: “Atın bunu dışarı!” Hızını alamayıp, itiraz edenleri işten çıkardığını ilan etti. Aynı görüşü paylaşan herkesin iş akdini feshedeceği tehdidinde bulundu. Bugün muhabiri Cihan Acar’ın Periskop yayınında tam bir ‘Ali kıran, baş kesen’ fırtınası estiriyordu kayyum bey! Bir de yayımlanmayanlar var. Mesela Bugün gazetesinin istifa eden Yayın Koordinatörü Mehmet Yılmaz, kendisini çağıran kayyumun ‘Ben buraların kralıyım!’ der gibi kaykılmış vaziyette oturduğu koltuktan, sorularına verdiği cevap üzerine hakaretler ettiğini yazdı.
 </p>
 <p>
  Ölçer’in bir ‘hukuk adamı’ olarak yaptıklarının suç olduğunu bilmemesine imkân yok. Haydi, Ankara 5. Sulh Ceza Hâkimi Yunus Süer’in skandallarla dolu kayyum kararını içine sindirdi diyelim; fakat o gün atanma süreci resmen tamamlanmış değildi. Ama bir kere hukuk askıya alınmıştı. Ölçer, bu motivasyonla hareket etmiş olacak ki yetkisi olmamasına rağmen Kanaltürk ve Bugün televizyonlarının yayınını durdurdu. Hâlbuki Türk Ceza Kanunu, haberleşmeyi engelleyenler hakkında 1 yıldan 5 yıla kadar hapis cezası öngörüyor. Bunun gibi, gazetelerin haber toplantısını polisle basmak, personele hakaretler savurmak, çalışanları işten atmak hepsi cezai müeyyide gerektiren eylemler.
 </p>
 <p>
  İşin başka bir boyutu daha var. Kayyum Hasan Bey’in bugün arkasına sığındığı polise bakışı aslında son derece problemli. Ölçer, avukatlığını yaptığı İBDA/C lideri Salih Mirzabeyoğlu’nun doğum günü için Mayıs 2013’te düzenlenen eyleme müdahale ettiği gerekçesiyle polise Twitter hesabından ağza alınmayacak hakaretler etmiş: “Ezeli pis hayvancıklar. Neye yaradı işkenceniz? Dünyanız kara, ahiretiniz zift. Sizi bekliyor cehenneminiz!”
 </p>
 <p>
  O gün böylesine ağır eleştiri yönelttiği polisi, bugün sadece hakkını ve ‘namusum’ dediği fikrini savunan gazetecinin üzerine salmak acaba nasıl bir müktesebatın eseridir? Ölçer, eleştirisini polisle sınırlı tutmamış, AK Parti iktidarına da ‘sağlam’ göndermeler yapmış: “Ne işiniz var Mirzabeyoğlu ile İslam’la, zulümle, mazlumla. Alın ihaleyi, kapın para ve mevkiyi. Kıl namazı, tut orucu. Yoksa biber gazı.” Bu ifadeleri yazan Ölçer’in şimdi geldiği nokta çok ilginç. Âdeta 2 yıl önceki twit mesajında eleştirdiği mantıkla hareket ederek kucağına gelen bir ihaleyi gözünü kırpmadan almış ve ‘hem maaşı hem de mevkii kapmış’. 3 şirketin yönetimine atandığı için 10’ar binden 30 bin TL maaş alıyor İpek Medya’dan.
 </p>
 <p>
  <img alt="" src="http://web.archive.org/web/20151124103506im_/http://medya.aksiyon.com.tr//aksiyon/2015/11/16/573089.jpg "/>
 </p>
 <p>
  <span>
   ► Birçok gazeteciyi haksız bir şekilde işten attıran kayyum Hasan Ölçer, el konulan İpek Medya’dan 30 bin lira maaş alıyor.
  </span>
 </p>
 <p>
  Ölçer, 2013’teki twit mesajlarına şöyle devam etmiş: “Haksızlık ve hukuksuzluk karşısında ‘dilsiz şeytan’ olmak istemeyenlere biber gazı, dayak, yerlerde süründürme.” Dikkat ettiyseniz biber gazına ve şiddete karşı hassas bir ruhu var. Anlaşılan makam ve para o hassas ruhta parçalanmalara sebep olmuş. Yoksa İpek Medya önünde biber gazı sıkma, dayak atma ve süründürmenin en kral örneklerini sergileyen polisin kanatları altında ahkâm kesmesi nasıl açıklanabilir!
 </p>
 <p>
  Avukat Hasan Bey’in kafası, hukukun anlamı ve fonksiyonu konusunda da hayli karışık. Mesela, Kasım 2012’de yazdığı bir twitte, “Genelde hukuk ve özelde de uluslararası hukuk koskocaman bir yalan. Güçlü olan haklıdır ve hukuku da güçlü olan kendi çıkarı için tanzim eder.” diyor. Bir ay sonra 180 derecelik dönüşle şu twiti atıyor: “Hukuksuzluk ve haksızlık nereden gelirse ve kime karşı yapılırsa yapılsın duyarlı olalım ve tepki verelim.” İkinci cümleye bakılırsa orantısız savrulmaya rağmen anlamlı ve pozitif bir evrim geçirdiğini söylemek mümkün Ölçer’in. Bugün durduğu yere göre ise hukuk anlayışında anormal ‘devrimler’ yaptığı sonucuna varabiliriz. Çünkü ilk cümlesine uygun olarak hukuku kendi çıkarları doğrultusunda tanzim eden güçlünün yanında saf tutuyor. Bununla beraber ikinci cümleye uygun hareket eden, yani nereden geldiğine bakmadan hukuksuzluğa, haksızlığa tepki veren gencecik gazetecilerin karşısına emir eri gibi yanında bekleyen polisleri, Gestapo tipli adamları çıkarıyor.
 </p>
 <p>
  Kayyum Hasan Bey, bazılarının ‘efsanevi bir devrimci’, bazılarının ise ‘terörizmin kitabını yazan adam’ diye tanımladığı ve ‘Çakal Carlos’ diye bilinen Ilich Ramirez Sanchez’in de avukatlığını yapıyor. Hâlâ Fransa’da hapis yatan Carlos, suikastlar, birçok banka, dernek, gazete ve elçiliğin bombalanması gibi eylemlerde aktif rol üstlenmiş bir kişi. Ölçer, ömür boyu hapis cezası alan bir eylemciyi ‘efsane’ olarak gördüğünü 2011’de Radikal’e verdiği röportajda söylüyor ve onun cezaevinde uğradığı haksızlıkları, kötü muameleleri dünya kamuoyuna duyuruyor. Ama aynı Hasan Bey, hukuksuz bir şekilde çalıştığı işyeri basılan emekçilerin polise karşı yaptığı masum bir eyleme itiraz ediyor. Gazetecilerin ekmek teknelerini kalemleriyle savunmasını ‘rezalet, terbiyesizlik’ diye yorumluyor. Hiç olmazsa Çakal Carlos hatırına onların haklı eylemine saygı duyup tahammül gösterebilirdi.
 </p>
 <p>
  Kayyum Bey, atandıktan sonra Hür-riyet’e “Biz emanetçiyiz.” demişti. Ancak birkaç haftalık performansı, yüzlerce çalışanın hakkı olan ‘emanete’ ne kadar sahip çıktığını gösterdi. Bugün’ün tirajı 104 binden 5 bine, Millet’in ise 47 binden 15 bine düştü. Haber kanalları arasında ilk 3’te yer alan Bugün TV ise reytingde son sıralara indi.
 </p>
</div>


Kaynak: [www.aksiyon.com.tr](http://www.aksiyon.com.tr/guncel/kayyum-hasan-beyin-asiri-gelgitli-hikayesi_552968), [web.archive.org (arşiv bağlantısı)](http://web.archive.org/web/20151124103506/http://www.aksiyon.com.tr/guncel/kayyum-hasan-beyin-asiri-gelgitli-hikayesi_552968)
