# Son Menderes

*Mehmet Özdemir 2011.12.26*

<font class="agenda2NewsSpot">
 Babasını demokrasiye şehit verdi, bir ağabeyi canına kıydı, diğeri trafik kazasında hayatını kaybetti. Menderes soyadının bütün yükü onun omuzlarına kaldı. Ağır yükü, siyaset sahnesinde olmasa da ömür boyu taşımayı bildi.
</font>
<font class="newsDetail">
 <p class="MsoNormal">
  ‘Annem çırpınmaya başladı. Onu zapt etmeye çalışırken aklımdan şöyle geçtiğini hatırlıyorum: ‘Şimdi babam içeride, bir de annemi kaybedersek, hem babamın hem benim hâlim nice olur?’ Bu duygular benim ortada kalacağım korkusundan kaynaklanıyordu. Annemin koruyucusu bendim, onun sorumluluğuydu bana bunları düşündürten.” Aylar sonra babasını görmek için annesiyle beraber İstanbul’a gelen Aydın Menderes, Yassıada vapurundan indirilişlerini böyle anlatıyordu. 14 yaşında bir çocuk için taşınması çok zor bir sorumluluktu. Bu, onların Yassıada sürecinde yaşayacakları zulüm ve hakaretlerin sadece başlangıcıydı...
 </p>
 <p class="MsoNormal">
  Cuma gecesi 65 yaşında Ankara’da hayata veda eden Aydın Menderes, merhum Başbakan Adnan Menderes’in 3 oğlundan en küçüğü idi. 1946 yılında Ankara’da doğdu. Üniversiteden sonra bir süre memleketi Aydın’da çiftçilikle uğraştı. 15 yaşına geldiğinde babasının haksız yere idam edildiğine şahit oldu. Bu, hayatı boyunca yaşayacağı türlü  acıların belki en büyüğü olacaktı. Babasının mirası omuzlarına binecek, milletin Menderes sevgisi onu siyasetin içine çekecekti. 1970’te Aydın’da Demokratik Parti’nin il başkanı olarak politikaya atıldı. 2 yıl sonra büyük bir acı daha yaşadı. Mart 1972’de ağabeyi Yüksel Menderes intihar etti. İntihar mektubu Menderes ailesinin yaşadığı acının boyutunu gösterir nitelikteydi: “Sevgili dostlara, hayatta kaderin bütün cilveleri beni buldu. Kötü hadiseler karşısında daha fazla tahammül gösteremeyeceğim. Artık yaşama gücümü kaybettim...”
 </p>
 <p class="MsoNormal">
  1977’de Adalet Partisi Konya Milletvekili, 1978’de ise partinin Genel İdare Kurulu (GİK) üyesi seçildi. Aynı yıl hayatındaki üçüncü büyük acıyı yaşayacak ve diğer ağabeyi Mutlu Menderes’i trafik kazasında kaybedecekti. 12 Eylül 1980 darbesinden sonra 10 yıl siyasetten yasaklılar kapsamında yer aldı. 1987’de yasak kaldırılsa da 4 yıl aktif siyasete girmedi; ama Doğruyol Partisi ile politikaya dönen Süleyman Demirel’e destek verdi.
 </p>
 <p class="MsoNormal">
  1993’te kurucusu olduğu Büyük Değişim Partisi’nin genel başkanlığına seçildi. 1994’de Demokrat Parti ile birleşme kararı alarak partinin başına geçti. Babasının kurduğu partinin başına geçmek onu çok heyecanlandırmıştı. Kongrede yaptığı konuşmada, 1946’da başlayan büyük yürüyüşün devam edeceğini söyledi. Hemen ertesi yıl yapılan genel seçimlere Refah Partisi ile ittifak yaparak girdi ve İstanbul Milletvekili seçildi. 15 Mart 1996’da hayatını derinden etkileyecek bir başka olay yaşadı. Afyon’un Sandıklı ilçesinde geçirdiği  trafik kazasında bel omuru kırıldı, boyun sinirleri ezildi. Boynundan aşağısı felç olduğu için hayatının geri kalanını tekerlekli sandalyeye mahkûm yaşadı. Refah Partisi’nin kapatılmasının ardından kurulan Fazilet Partisi’nden 1999 seçimlerinde İstanbul Milletvekili seçildi. Partide siyasi işlerden sorumlu Genel Başkan Yardımcısı oldu, GİK üyeliği yaptı. Aynı yıl Merve Kavakçı üzerinden çıkan tartışmalarda partisiyle ters düşünce istifa etti. Ama siyasetten kopmadı, bağımsız olarak milletvekilliğini sürdürdü. 3 Kasım 2002’de DYP’den Aydın Milletvekili adayı oldu. Parti barajın altında kalınca seçilemedi. DYP 2007’de DP adını aldı. Partinin başına Hüsamettin Cindoruk’un gelmesi üzerine 20 Mayıs 2009’da istifa etti. Hayatının son günlerini Adnan Menderes’in manevi mirasını korumaya adadı. Cindoruk’un, babasının avukatlığını hiç yapmadığını açıklayarak bir ezberi bozmakla kalmadı, bugüne kadar epey işe yarayan o payeyi elinden almış oldu. Aynı kürsüde yer almayacağını açıklayınca Süleyman Demirel, Adnan Menderes’le ilgili panelden çekilmek zorunda kaldı. Aydın Menderes, ailenin siyasetteki son halkası olarak vefat ederken geride, değil yaşanması, anlatılması bile zor bir hayat bıraktı. En büyük tesellisi babasının itibarının iade edilmesinden çok, darbecilerin hesap verdiği günlere tanıklık etmek oldu.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-31382-286-son-menderes-.html), [web.archive.org (arşiv bağlantısı)](http://web.archive.org/web/20120112095048/http://www.aksiyon.com.tr:80/aksiyon/haber-31382-286-son-menderes-.html)
