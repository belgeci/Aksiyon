# HAYIRLISI OLDU

*Mehmet Özdemir 2010.09.13*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Türkiye, tercihini değişimden yana kullandı. 12 Eylül darbesinin 30. yıldönümünde halkın yüzde 58’i askerî vesayet düzeninin değişmesini istedi. Sivil anayasa umudu arttı.
   <span>
   </span>
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     Dile kolay, tam 50 yıl, neredeyse her kesimin şikâyet ettiği askerî vesayet düzeninde yaşadık. 1960 darbesiyle başlayan ve 1980 darbesinin ardından yapılan anayasa ile en katı hâlini alan statükocu düzenden bahsediyoruz. Yıllar süren şikâyetler bazı kesimleri harekete geçirse de bir sonuç alınamadı. TÜSİAD, TESEV, CHP gibi kurumların hazırladığı ‘demokratik’ anayasa teklifleri dosyalarda kaldı. Zaman zaman gerçekleştirilen kısmi anayasa değişiklikleri ise sistemin ruhunu etkileyecek, vesayet düzenini sarsacak mahiyette değildi. 2001-2004 arası Avrupa Birliği (AB)’nin de baskısıyla bir dizi radikal değişiklik yapıldı; fakat yine yıllar boyu oluşturulan düzenin özünü etkilemeye yetmedi. Bunun dışında sistemin omurgasını değiştirecek bir değişikliğin sözü bile edilemedi. Ta ki 2007 yılına kadar. Statükocu yapının ne kadar sağlam olduğunu ilk kez bu yıldan itibaren test etme imkânı buldu Türkiye.
    </p>
    <p class="MsoNormal">
     22 Temmuz seçimleri ve sonrasını hatırlayalım. AK Parti, kendisine verilen yüzde 47’lik desteği doğru algılayarak yeni anayasa hazırlıklarına başladı. Ardından Prof. Dr. Ergün Özbudun başkanlığındaki heyet bir anayasa taslağı hazırladı. Taslak, kamuoyu ve basında günlerce tartışıldı; fakat ne olduysa sessiz sedasız rafa kaldırıldı. Bir iddiaya göre, Yargıtay Cumhuriyet Başsavcılığı’nın hazırlıkları AK Parti’ye fısıldandı; anayasa değişikliğinden vazgeçilmezse kapatma davası açılacaktı. İddianın ne derece doğru olduğunu bilmiyoruz; fakat sonrasında yaşanan gelişmelere bakılırsa hiç de yabana atılır cinsten olmadığını anlamak mümkün. Ne mi olmuştu? MHP’nin desteğini alan AK Parti, anayasada kısmi bir değişiklik yaptı. 10. ve 42. madde, 411 milletvekilinin oyuyla yeniden düzenlenerek yükseköğretimdeki başörtüsü yasağı kaldırıldı. Bir ay sonra ise Yargıtay Başsavcısı Abdurrahman Yalçınkaya, laiklik karşıtı fiillerin odağı olduğu iddiasıyla iktidar partisi hakkında kapatma davası açtı. Anayasa Mahkemesi söz konusu değişiklikleri iptal etmekle kalmadı, AK Parti’ye de para cezası verdi.
     <span>
     </span>
    </p>
    <p class="MsoNormal">
     Adı üstünde statükoyu sarsmak imkânsız gibi gözüküyordu. Ne var ki kamuoyunun iradesi harekete geçmişti bir kere. Demokratik anayasa talebi günden güne arttı. Talepler geç de olsa karşılık bulmaya başladı. 2010 şubat ayı başında, ‘gerektiğinde yerel idarenin askere bırakılmasına imkân tanıyan’ EMASYA protokolü iptal edildi. Çok geçmeden Hâkimler ve Savcılar Yüksek Kurulu (HSYK)’ndan skandal bir karar çıktı. Kurul, Ergenekon soruşturmasını yürüten özel yetkili Erzurum savcılarını hiçbir gerekçe göstermeden görevden almıştı. Bu, bardağı taşıran son damla oldu. Kamuoyu, basın ve sivil toplum kuruluşları vesayetçi sistemin değiştirilmesi için sesini daha gür çıkarmaya başladı. Ardından Cumhurbaşkanı Abdullah Gül yargı reformu çağrısı yaptı. Hükümet talepler karşısında sessiz kalmadı ve Başbakan Tayyip Erdoğan şubat sonunda yargı reformunda kararlı olduklarını açıkladı. Yoğun tartışmalar sonucunda yargı reformuyla birlikte bazı temel hak ve özgürlükleri de içinde barındıran bir paket hazırlandı. Paket mayıs ayında Meclis’te kabul edilerek referanduma sunuldu.
    </p>
    <p class="MsoNormal">
     Ve geçen pazar, yani 1980 darbesinden tam 30 yıl sonra aynı gün son sözü halk söyledi, hem de çok net biçimde. Yüzde 58 oranında ‘evet’ oyuyla halk tercihini değişimden yana kullandı. Darbe anayasası kısmen de olsa değişti, daha özgür ve daha demokratik bir dönem başladı. Bu sonuç bir anlamda sivil anayasa için ilk adım niteliği taşıyor. Katılım oranı diğer demokratik ülkelerin ortalamasına göre hayli yüksekti: Yüzde 77,4. Bir önceki referandumda katılım yüzdesi 67 idi.
    </p>
    <p class="MsoNormal">
     Güneydoğu’da BDP’nin boykot kararı ve PKK’nın tehditleri sonuç verdi, Diyarbakır, Hakkâri, Şırnak, Batman gibi illerde katılım yüzde 30’ların altında kaldı. Muhtemelen halkın iradesi silah baskısı altına tutulmasaydı katılım oranları daha yüksek gerçekleşecek ve vatandaşlar demokratik hakkını kullanabilecekti.
    </p>
    <p class="MsoNormal">
     ‘Evet’ rekorunu, yüzde 56,3’lük katılımın gerçekleştiği Ağrı kırdı: 95,6. Cumhurbaşkanını halkın seçmesinin oylandığı bir önceki referandumda rekor kırarak yüzde 95,6 oranında ‘evet’ oyu veren Bingöl yine yakın bir tercih yaptı: 95,2. Bingöl, darbecilerin hazırladığı 1982 Anayasası’na da rekor bir oyla ‘hayır’ demişti: 92,7. Bunların yanında en çok evet oyu veren iller ve oranları şöyle: Siirt yüzde 95; Batman yüzde 94,6; Şanlıurfa yüzde 94,5. En fazla ‘hayır’ oyu çıkan il CHP Genel Başkanı Kemal Kılıçdaroğlu’nun memleketi Tunceli oldu: Yüzde 81,7. Tunceli’yi, Kırklareli (74,2), Edirne (73,2), Muğla (68,75) ve Tekirdağ (64,4) takip etti.
    </p>
    <p class="MsoNormal">
     Yüzde 42’lik ‘hayır’ oylarının dağılımına bakıldığında aynı yönde propaganda çalışması yapan CHP ve MHP tabanının bulunduğu merkezler dikkat çekiyor. Kırklareli’nden itibaren Marmara, Ege ve Akdeniz’in sahil şeridindeki illerle Eskişehir, Bilecik ve Tunceli’nin de aralarında bulunduğu 18 il ‘hayır’ dedi. Ancak 2009 yerel seçimlerinde CHP’nin kazandığı bazı illerde ‘evet’ oyları önde çıktı: Artvin, Giresun, Sinop, Zonguldak. Yine yerel seçimlerde MHP’ye oy veren Kastamonu, Karabük, Bartın, Gümüşhane, Isparta ve Devlet Bahçeli’nin memleketi Osmaniye tercihini ‘evet’ten yana kullandı. ‘Evet’ kampanyası yürüten AK Parti içinse iki sürpriz sonuç çıktı. Yerel seçimde AK Parti’ye oy veren Denizli ve Hatay referandumda ‘hayır’ dedi.
     <span>
     </span>
    </p>
    <p class="MsoNormal">
     Referandum sonuçları, 2009 yerel seçiminin il genel meclisi oranlarıyla karşılaştırıldığında ise başka bir tablo çıkıyor. Buna göre, AK Parti’nin il genel meclisi oylarında ilk sırada yer aldığı 61 ilden 10’u ‘hayır’ dedi. Boykot uygulayan BDP’nin 2009’da birinci olduğu 10 ilde ise ‘evet’ sonucu çıktı. CHP bu kategoride herhangi bir sürprizle karşılaşmadı, 7 ilin 7’si de ‘hayır’ oyu verdi. MHP bu anlamda yüzde 50’lik bir kayıp yaşadı; 2009’da önde bitirdiği 2 ilden biri ‘evet’ dedi.
    </p>
    <p class="MsoNormal">
     Türkiye daha önce 5 kez referanduma gitti; ama hiçbiri bu derece önemli değildi. Zira ilk kez darbe yönetimlerinin dizayn ettiği bir sistem bizzat halk eliyle revize edildi. Türk halkı muhatap olduğu anayasanın yapımında söz sahibi oldu. Kast sistemini andıran yüksek yargı kurumlarının yapısı demokratik bir hüviyet kazandı. Vatandaşların özgürlük alanları ciddi anlamda genişledi, hak arama kanallarının sayısı artmakla bile kolaylaştı. Değişiklikler yediden yetmişe herkesin hayatını olumlu yönde etkileyecek. Bunun için halkın kendisine verilen hakların peşini bırakmaması gerekiyor. İşte Türk vatandaşlarının kazandığı yeni haklar:
    </p>
    <p class="MsoNormal">
    </p>
    <p class="MsoNormal">
     DARBECİLERİN KORUNMA ZIRHI KALKTI:
    </p>
    <p class="MsoNormal">
    </p>
    <p class="MsoNormal">
     Darbecileri koruma altına alan anayasanın geçici 15. maddesi kaldırıldı. Bu düzenleme ile 12 Eylül darbecilerine yargı yolu açıldı. Darbe planı dâhil askerlik mesleği dışında işlerle uğraşanlar sivil mahkemelerde yargılanacak.
    </p>
    <p class="MsoNormal">
    </p>
    <p class="MsoNormal">
     YAŞ KARARI İLE ORDUDAN ATILAN HAKKINI ARAYACAK:
     <span>
     </span>
    </p>
    <p class="MsoNormal">
     Yüksek Askerî Şûra kararlarıyla ordudan ihraç edilen personele; yargıya başvurma, hak arama hürriyeti ve savunma hakkı
     <span>
     </span>
     verildi. Türk Silahlı Kuvvetleri’nden ‘irtica’ gerekçesiyle atılanlara yargı yolu açıldı.
    </p>
    <p class="MsoNormal">
    </p>
    <p class="MsoNormal">
     FİŞLEME TARİHE KARIŞIYOR:
    </p>
    <p class="MsoNormal">
     İsim, resim, kimlik bilgisi hatta telefon numarası gibi özel bilgiler gizli olacak. Bu bilgilerin kayda geçirilmesinde kişinin rızası aranacak. ‘Fişleme’ tarihe karışacak. Kişisel verilerinin kötüye kullanıldığını tespit eden vatandaş hesap soracak.
    </p>
    <p class="MsoNormal">
    </p>
    <p class="MsoNormal">
     MECLİS, YÜKSEK MAHKEME’YE ÜYE SEÇECEK:
    </p>
    <p class="MsoNormal">
     Anayasa Mahkemesi’nin üye sayısı 11’den 17’ye çıkarılacak. Üyelerinin 3’ünü TBMM, 14’ünü ise cumhurbaşkanı seçecek. Demokratik yapıya kavuşan Yüksek Mahkeme, 2 bölüm ve Genel Kurul olarak çalışacak.
    </p>
    <p class="MsoNormal">
    </p>
    <p class="MsoNormal">
     YARGI ÜZERİNDEKİ HSYK BASKISI KALKIYOR:
    </p>
    <p class="MsoNormal">
     Yargıya yaptığı müdahalelerle gündemden düşmeyen HSYK’nın üye sayısı 7’den 22’ye çıkarılacak. Üyeler sadece Yargıtay ve Danıştay’dan seçilmeyecek. Kurula, kürsü hâkimlerini temsilen 13 bin kişi arasından 10 hâkim seçilecek.
    </p>
    <p class="MsoNormal">
    </p>
    <p class="MsoNormal">
     MESLEKTEN ATILAN HÂKİM VE SAVCILAR HAKKINI ARAYACAK:
    </p>
    <p class="MsoNormal">
     YAŞ kararlarında olduğu gibi HSYK’nın kararları da yargı denetimine açılacak. Kurulun meslekten çıkardığı hâkim ve savcılar mahkemeye başvurabilecek. Savcı ve hâkimler artık Ferhat Sarıkaya ve Sacit Kayasu gibi mağduriyet yaşamayacak.
    </p>
    <p class="MsoNormal">
    </p>
    <p class="MsoNormal">
     MAHKEME KARARI OLMADAN YURT DIŞI YASAĞI YOK:
    </p>
    <p class="MsoNormal">
     Hakkında soruşturma ve kovuşturma yürütülen iş adamları vergi borçlarından dolayı yurt dışına çıkamıyordu. Yapılan değişiklikle hâkim kararı olmadan iş adamlarının yurt dışına çıkışı engellenemeyecek.
    </p>
    <p class="MsoNormal">
    </p>
    <p class="MsoNormal">
     MEMURA TOPLU SÖZLEŞME HAKKI TANINIYOR:
    </p>
    <p class="MsoNormal">
     Memurlara toplu sözleşme hakkı getirilirken son söz hakkı memur temsilcilerinin içinde bulunduğu Kamu Görevlileri Hakem Kurulu’na verilecek. Aynı hak emeklilere de tanınacak. Haksız ceza aldığını düşünen memur mahkemeye gidebilecek.
    </p>
    <p class="MsoNormal">
    </p>
    <p class="MsoNormal">
     İŞÇİ VE İŞVEREN SENDİKASINA ANAYASAL GÜVENCE:
    </p>
    <p class="MsoNormal">
     Sendika, birlik ve konfederasyon temsilcilerinden oluşan ‘Ekonomik ve Sosyal Konsey’ anayasal güvenceye kavuşturuluyor. Ekonomi politikalarında etkin olacak Konsey’in çalışmalarında iktidarların inisiyatifi kalkacak.
    </p>
    <p class="MsoNormal">
    </p>
    <p class="MsoNormal">
     ANAYASA MAHKEMESİ’NE
    </p>
    <p class="MsoNormal">
     BİREYSEL BAŞVURU HAKKI:
    </p>
    <p class="MsoNormal">
     Devlet ile vatandaş arasında yaşanan sorunları, mahkemeye gitmeden ombudsmanlık kurumu çözecek. Ayrıca vatandaş yargı kararından tatmin olmazsa Anayasa Mahkemesi’ne bireysel başvuru yapabilecek.
    </p>
    <p class="MsoNormal">
    </p>
    <p class="MsoNormal">
     ŞEHİT, GAZİ YAKINLARINA,
    </p>
    <p class="MsoNormal">
     KADINA, ENGELLİYE GÜVENCE:
    </p>
    <p class="MsoNormal">
     Pakette kadınlara, çocuklara, yaşlılara, engellilere, gazi ve şehit yakınlarına anayasal güvence getirilerek ayrıcalık tanınıyor. Bu kişilere yönelik iyileştirici tedbirler anayasanın eşitlik ilkesine aykırı kabul edilemeyecek.
    </p>
    <p class="MsoNormal">
    </p>
    <p class="MsoNormal">
     PARTİ KAPATMA ZORLAŞIYOR, VEKİLLİK DÜŞMEYECEK:
    </p>
    <p class="MsoNormal">
     Anayasa Mahkemesi’nin yapısı değiştiği için kapatma kararları eskisi kadar kolay alınamayacak. Eylem ve sözleri ile kapatmaya sebep olan milletvekilleri partileri kapatılsa bile yasaklı hale gelmeyecek, siyasete devam edecek.
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-27576-26-hayirlisi-oldu.html), [web.archive.org (arşiv bağlantısı)](http://web.archive.org/web/20120303151759/http://www.aksiyon.com.tr:80/aksiyon/haber-27576-26-hayirlisi-oldu.html)
