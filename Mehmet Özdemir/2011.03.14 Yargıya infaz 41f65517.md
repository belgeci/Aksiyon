# Yargıya infaz

*Mehmet Özdemir 2011.03.14*

<font class="agenda2NewsSpot">
 Son Ergenekon operasyonunda iki gazetecinin tutuklanması büyük tepki topladı. Meslek dayanışmasına ‘tamam’ ama kanunları uygulayanlar da yargısız infaza tabi tutulmasın.
</font>
<font class="newsDetail">
 <p>
 </p>
 <p class="MsoNormal">
  CNN Türk’te Ayşenur Arslan’ın sunduğu Medya Mahallesi programının geçen perşembe günkü konuğu Star Haber Grup Başkanı sıfatını kullanan Uğur Dündar’dı. Tahmin edileceği üzere Oda TV çalışanları ve CHP yöneticileri arasında geçen tuhaf ilişkilerle Nedim Şener ve Ahmet Şık’ın tutuklanması tartışılıyordu. Dündar bir ara öyle sözler sarf etti ki, ciddiyetine inanmak imkânsızdı: “Evet, olaylar o kadar karmaşık ki, yargının çözmesi mümkün değil. Bunu sadece gazeteciler çözerdi; ama onları da içeri aldılar.” Yakından tanıdığı bir gazetecinin tutuklanması üzerine sıcağı sıcağına yapılmış bir yorum değildi bu. Zira tutuklamaların üzerinden günler geçmişti. Dündar, bu ifadelerin şakadan ibaret olduğuna dair de herhangi bir açıklamada bulunmadı. Belki farkında değildi; ama resmen, yargıdan adalet ve çözüm beklenemeyeceğini söylüyordu Dündar. Bu anlamda yalnız da değildi haddizatında. Şener ve Şık tutuklandıktan sonra medya üzerinden bir propaganda çalışması başlatıldı. Sokaklara çıkan bazı gazeteciler artık yargıya güvenilemeyeceğini telkin ediyordu!
 </p>
 <p class="MsoNormal">
  Karşı karşıya olduğumuz manzara, Ergenekon operasyonları başladığından beri yargı mensupları hakkında yapılanlar düşünüldüğünde şaşırtıcı değil aslında. Hatta daha gerilere gidildiğinde de yargıya yönelik baskının somut örneklerini görmek mümkün. Özellikle derin mevzular söz konusu ise yargının elini kolunu bağlayan faktörler giriyor devreye; bu bazen devlet kurumları oluyor, bazen yargı makamları, bazen de medya. Mesela Susurluk davasına bakan İstanbul 6 No’lu Devlet Güvenlik Mahkemesi Başkanı Sedat Karagül, devlet birimlerinden istediği belgeleri bir türlü alamamıştı. Hâkimler ve Savcılar Yüksek Kurulu (HSYK) da Karagül’ü daha alt bir görev olan İstanbul Adliyesi’ne üye hâkim olarak atamıştı. Yerine gelen hâkimin verdiği ‘ceza’ mahkûmları bile şaşırtmıştı. Eski Özel Harekât polisi Ayhan Çarkın, “Bizi 3,5 sene yargılayan Hâkim Sedat Karagül’de ben adaleti gördüm. Sonra bu heyet görevden alındı. Keşke o adamdan idam cezası alsaydık. Son 15 gün Mesut Yılmaz hükümetinin atadığı başka bir heyet geldi. 4 yıl ceza aldık. Oysa neyle yargılanıyorduk. Adaletin yok olduğunu da onda gördüm. 15 günde sen benim iddianamemi inceleyip gerekçeli karara kanaatini yazamazsın.” diye konuşmuştu.
 </p>
 <p class="MsoNormal">
  12 Eylül darbesinin lideri Kenan Evren’in yargılanması için iddianame hazırlayan Adana Cumhuriyet Savcısı Sacit Kayasu daha ağır bir yaptırımla karşılaştı. HSYK, gazetecilere açıklama yaptığı ve iddianame sureti dağıttığı gerekçesiyle kınama cezası verdiği Kayasu’nun yargılanmasını da istedi. Ardından Yargıtay 9. Ceza Dairesi, ‘görevi kötüye kullanmak’ ve ‘askerî kuvvetleri tahkir ve tezyif etmek’ten Kayasu’yu para cezasına çarptırdı. Nihayetinde Kayasu HSYK kararıyla savcılıktan ihraç edildi.
 </p>
 <p class="MsoNormal">
  Bu noktada âdeta linçe uğrayan isim Şemdinli İddianamesi’ni hazırlayan Van Cumhuriyet Savcısı Ferhat Sarıkaya olsa gerek. İddianamesi mahkeme tarafından kabul edilmesine, hatta sanıklara ciddi cezalar verilmiş olmasına rağmen HSYK Sarıkaya’yı mesleki yeterlilikten uzak olduğu gerekçesiyle savcılıktan attı, yetmedi avukatlık yapmasını yasakladı. Kamuoyunda, medyanın da desteği ile öyle bir hava estirildi ki Sarıkaya dönemin Kara Kuvvetleri Komutanı Yaşar Büyükanıt’a (Astsubay sanıklardan biri için ‘iyi çocuktur’ demişti) dava açmış gibi gösterildi. Oysa gerçek öyle değildi. Büyükanıt’ın ismi iddianameye konmamış, onunla ilgili belgeler tefrik edilerek askerî savcılığa gönderilmişti. Sarıkaya’nın cezalandırılması ile ilgili diğer bir gerekçe iddianameyi basına sızdırmış olmasıydı. Hâlbuki bu da medyanın çarpıtmasıydı. Çünkü iddianameyi yayımlayan gazetelerin internet sitelerine girildiğinde kaynağın Genelkurmay Muhabere ve Elektronik Bilgi Sistem Başkanlığı olduğu rahatlıkla görülüyordu.
 </p>
 <p class="MsoNormal">
  Bun talihsiz olayları niye hatırlattık? Bugünden geriye bakıldığında kamuoyundaki hâkim kanaat o ki, Türkiye, ‘derin devlet’ ‘statüko’ ya da ‘çeteler’, adına ne derseniz deyin ayağına pranga olan yapılarla hesaplaşma fırsatını her defasında kaçırdı. Ergenekon davası sanıklarının avukatlığını yapan kesimlerden bile Susurluk’la ilgili hayıflanmalar duymak mümkün. Aynı pişmanlık kamuoyunun önemli bir bölümü için 12 Eylül ve Şemdinli iddianamelerinin heba edilmesinden de kaynaklanıyor. O kritik süreçlerde özellikle medya marifetiyle yargının önü kapatılmasaydı muhtemelen Türkiye bağırsaklarını ciddi ölçüde temizlemiş olacaktı.
 </p>
 <p class="MsoNormal">
  Neyse ki, derin hesaplaşma süreci dördüncü denemede başlayabildi. 2007 yılından beri devam eden Ergenekon soruşturmaları her geçen gün derinleşiyor. İşin bu noktaya gelmesinde yargının kararlılığı kadar siyasi iktidar, sivil toplum ve medyanın da rolü var. Fakat toplumun sabrı, savcı ve hâkimlerinki kadar geniş değil. Önceki hafta gerçekleşen tutuklamalar ilk kez soruşturmaya destek veren kesimde kırılmalara yol açtı. Özellikle medyanın bir bölümü, Nedim Şener ve Ahmet Şık’ın Ergenekon örgütüyle bağlantılı olduğu iddiasıyla cezaevine gönderilmesi üzerine âdeta ayaklandı, protesto yürüyüşleri tertip edildi. Sebep? Neler söylenmedi ki! “Muhalif gazeteciler susturuluyor. Cemaate dokunan yanıyor. Basın özgürlüğü bitiyor. Bunlar mı Ergenekon? Nedim Şener Ergenekoncuysa ben şimendiferim. Yazma, yazdıkça sıra sana gelecek...” Bu tepkiler, yasa dışı örgütlerle doğrudan bağlantısı olabileceği düşünülmeyen gazeteciler için bir meslek dayanışması çerçevesinde görülebilir, normal ve insani de karşılanabilir. Ancak eleştirilerin dozu o kadar ileri gitti ki, hedefe savcılar yerleştirildi, âdeta yargıya ‘yargısız infaz’ yapıldı. “İddianame hazırlanmadan hüküm veriliyor. Bu yargıdan adalet çıkmaz, mahkemeler önyargılı. Sığınacak yer kalmadı. Artık kuru bile yanmaktan kurtulacak.” gibi cümleler kuruldu. Bunlarla da yetinilmedi. Şu tepkileri ‘eleştiri’ sınırları içinde değerlendirmek mümkün mü? “Acaba asıl Ergenekon, savcılar mı? Karşımızda dövüşmemiz gereken iki ayrı Ergenekon mu var?” Hatta sanık avukatları, savcıların kendilerine “Ben kimlerle ilgili yakalama ve arama istendiğini bilmiyorum. Emniyet bizden talep ediyor, biz de çoğu zaman olduğu gibi mahkemeye havale ediyoruz.” dediğini bile iddia etti ki, sonradan net bir dille yalanlandı. Soruşturmalarda kolluk faaliyetlerini yürüten polis için de artık klasikleşen ‘sahte belge üretip, koyma’ iddiaları yine gündeme getirildi; ama konuyu dağıtmamak için geçiyoruz. Benzer görüntüler aslında Cumhuriyet’in Ankara Temsilcisi Mustafa Balbay tutuklandığında da yaşanmıştı. Gazeteciler, Cumhuriyet gazetesinde toplanıp dayanışma mesajları vermiş, köşeler ‘özgürlük’ çağrılarıyla dolmuştu. İddianame açıklanıp, Balbay’ın kendi el yazısı ile tuttuğu darbe günlükleri ortaya saçıldığında hava tamamen tersine döndü. Gazeteciler, darbelerle mücadelede dönüm noktası nitelemesi yapmaya başladı.
 </p>
 <p class="MsoNormal">
  Aslında tepkiler, tam da yargının üzerine gittiği Ergenekon örgütünün kendisi için geliştirdiği mücadele yöntemleriyle örtüşüyor. Mesela örgütün hazırladığı iddia edilen ‘Ulusal Medya 2010’ isimli belgede ‘strateji’ başlığı altında yer alan şu cümle çok kritik: “Davayı yürüten kurumlara yönelik kamuoyu desteğini kırmak için, yıpratılmaları ve güvenilirliklerinin zedelenmesi gerekir.” Ne kadar ilginç değil mi? Yargı kurumları illegal olduğunu düşündüğünü kişi ve kurumlarla hukuk mücadelesini sürdürürken aynı odaklar amaçlarına uygun faaliyetlerini gerçekleştirebiliyor, hem de yargı kurumlarını kapsayacak şekilde.
  <span>
  </span>
 </p>
 <p class="MsoNormal">
  Elbette savcılık makamının bütün iddialarını peşinen kabul etmek doğru değil. Fakat zanlıları da masumiyet karinesine uymanın yanında peşinen ‘mutlak veya ebedî masum’ ilan etmemek gerekiyor. Sanıklara şartsız kefil olanlar, devletin hukuken yetkili kıldığı yargı mensuplarını suçladığının farkında değil. Hukuk devleti isteniyorsa haklı eleştiri hakkını saklı tutmakla beraber yargı sürecini sabırla beklemek şart. Zira devletin hukuk kurumuna yüklediği görevler ve onların da uyması gereken kanunlar var.
  <span>
  </span>
 </p>
 <p class="MsoNormal">
  Eski savcı Bugün gazetesi yazarı Gültekin Avcı bazı kanun maddelerini hatırlatıyor (Terörle Mücadele Kanunu’nun 2’nci, Türk Ceza Kanunu’nun 220’nci ve Anayasa’nın 26, 27 ve 28’inci maddeleri). Avcı’ya göre, savcı ve hâkimler soruşturmaları yürütürken bu hükümleri gözetmek ve onların ışığında düşünmek zorunda. Yani illegal örgütün amaçlarıyla gazetecilik faaliyeti birleşir veya paralellik arz ederse, savcı bunu soruşturmakla yükümlü. Basın faaliyetinin amacı, illegal bir yapının amacıyla örtüşemez. Çünkü kanunlar illegal bir amacı meşru görmediği gibi suç sayıyor. Hele bu suç illegal bir odağın telkin, tavsiye ve arzularıyla yapılıyorsa gazetecilik değil illegal örgütsel faaliyet vardır. Avcı, gazetecinin anayasal bir ilke olan demokrasiyi yok edebilecek faaliyetler içinde olma özgürlüğünün de olamayacağını vurguluyor.
 </p>
 <p class="MsoNormal">
  Evet, bazılarının iddia ettiğinin aksine bu meseleleri yargıdan başka çözecek merci yok. Çünkü bütün demokratik ve medeni ülkelerde olduğu gibi Türkiye’de de yargının alternatifi yok. O hâlde kamuoyuna, basına ve devlet kurumlarına düşen görev yargının önünü açmak olmalı. Hatta yargının işini uzatan devlet kurumlarının bilakis yardımcı olması gerekiyor. Kritik derecede önem arz eden bu noktaya dikkat edilmezse Susurluk ve Şemdinli’de olduğu gibi ele geçen fırsat bir daha gelmemek üzere kaçabilir.
 </p>
 <p class="MsoNormal">
  Derin devletiyle hesaplaşmasını başarabilen ülkelerden İtalya iyi bir örnek olarak önümüzde duruyor. Bu örnek Türkiye’deki tutuklamaları ‘cadı avı’na benzetenler için de bir anlam ifade etse gerek. Zira Savcı Felice Casson’un yürüttüğü Gladyo soruşturmalarında, 30 general, 4 bakan, 1 başbakan, 30 gazeteci, 2 medya patronu ve 58 profesör örgüt üyesi olduğu için tutuklanmıştı.
 </p>
 <p class="MsoNormal">
  Kanunlar çok açık
 </p>
 <p class="MsoNormal">
  Terörle Mücadele Kanunu-Madde 2: Birinci maddede belirlenen amaçlara ulaşmak için meydana getirilmiş örgütlerin mensubu olup da, bu amaçlar doğrultusunda diğerleri ile beraber veya tek başına suç işleyen veya amaçlanan suçu işlemese dahi örgütlerin mensubu olan kişi terör suçlusudur. Terör örgütüne mensup olmasa dahi örgüt adına suç işleyenler de terör suçlusu sayılır ve örgüt mensupları gibi cezalandırılır.
 </p>
 <p class="MsoNormal">
  Türk Ceza Kanunu-Suç işlemek amacıyla örgüt kurma-Madde 220: (7) Örgüt içindeki hiyerarşik yapıya dâhil olmamakla birlikte, örgüte bilerek ve isteyerek yardım eden kişi, örgüt üyesi olarak cezalandırılır.
 </p>
 <p class="MsoNormal">
  Anayasa-Düşünceyi açıklama ve yayma hürriyeti-Madde 26: Bu hürriyetlerin kullanılması, millî güvenlik, kamu düzeni, kamu güvenliği, Cumhuriyetin temel nitelikleri ve Devletin ülkesi ve milleti ile bölünmez bütünlüğünün korunması, suçların önlenmesi, suçluların cezalandırılması, Devlet sırrı olarak usulünce belirtilmiş bilgilerin açıklanmaması, başkalarının şöhret veya haklarının, özel ve aile hayatlarının yahut kanunun öngördüğü meslek sırlarının korunması veya yargılama görevinin gereğine uygun olarak yerine getirilmesi amaçlarıyla sınırlanabilir…
 </p>
 <p class="MsoNormal">
  Basın ve yayımla ilgili hükümler-A. Basın hürriyeti-Madde 28: Devletin iç ve dış güvenliğini, ülkesi ve milletiyle bölünmez bütünlüğünü tehdit eden veya suç işlemeye ya da ayaklanma veya isyana teşvik eder nitelikte olan veya Devlete ait gizli bilgilere ilişkin bulunan her türlü haber veya yazıyı, yazanlar veya bastıranlar veya aynı amaçla, basanlar, başkasına verenler, bu suçlara ait kanun hükümleri uyarınca sorumlu olurlar…
  <span>
  </span>
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-28899-yargiya-infaz.html), [web.archive.org (arşiv bağlantısı)](http://web.archive.org/web/20110319221521/http://www.aksiyon.com.tr:80/aksiyon/haber-28899-yargiya-infaz.html)
