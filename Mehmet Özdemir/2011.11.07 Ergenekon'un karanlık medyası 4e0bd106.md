# Ergenekon’un karanlık medyası

*Mehmet Özdemir 2011.11.07*

<font class="agenda2NewsSpot">
 Darbeler tarihinin realitelerinden biri, basının öncü kuvvetler arasında yer alması olsa gerek. Ergenekon yapılanması da bu realiteyi göz ardı etmemiş.
</font>
<font class="newsDetail">
 <p class="MsoNormal">
  KCK operasyonları kapsamında Prof. Büşra Ersanlı ve yayıncı Ragıp Zarakolu’nun tutuklanması bazı kesimlerde infiale sebep oldu. Operasyonları destekleyen liberal yazarlar bile tepki verdi. Aslında Türkiye bu tür tepkilere yabancı değil. Benzer refleksler, hatta fazlası Oda TV operasyonlarında gösterildi. Oda TV’nin sahibi Soner Yalçın ile gazeteciler Nedim Şener ve Ahmet Şık’ın tutuklanması üzerine ‘merkez medya’ çalışanları kalemi kâğıdı bırakıp sokaklara döküldü. Daha çok radikal örgütlerin tercih ettiği sokak eylemleri fazla sürmedi; ancak söz açıldığında tutuklama kararı veren yargı mensuplarına yine ağır eleştiriler yöneltiliyor. Yargıya gösterilen ölçüsüz tepkilerin iki sebebi olabilir; ya tutuklanan kişilerle ideolojik bir yakınlık vardır ya da isnat edilen suçlamalar ve iddia makamının gösterdiği delillerle ilgili bilgi eksikliği. İlk kategoriye girenler için yapılacak bir şey yok belki; fakat ikinci kısımdakilere yönelik önemli çalışmalar ortaya konuyor. Onlardan birini Zaman Gazetesi Haber Koordinatörü Erkan Acar yaptı. Ergenekon, Amirallere Suikast ve Oda TV gibi binlerce sayfalık iddianameleri tarayan Acar, kendi arşivi ve tecrübesini de ekleyerek Ergenekon Terör Örgütü’nün medya yapılanmasını ortaya çıkardı.
 </p>
 <p class="MsoNormal">
  Timaş Yayınları’ndan çıkan ‘Karanlık Oda’ isimli kitapta ‘Ulusal Medya 2001’ isimli belgeden ‘Ulusal Medya 2010’a uzanan süreçte yaşananlar ve perde arkası anlatılıyor. Kitaptaki bilgilere göre, Ergenekon’un medya faaliyetleri ‘Ulusal Medya 2001’ belgesi hazırlanmadan önce başlıyor. Ergenekon tutuklusu emekli Tuğgeneral Veli Küçük, 1999’da aracılar vasıtasıyla Cumhuriyet gazetesini almaya çalışıyor. Aracılardan birinin kimliği ilginç: Gazeteci Mete Akyol. Akyol bugün, Ergenekon’un tutuklu sanığı Prof. Mehmet Haberal’ın sahibi olduğu ‘Bütün Dünya’ isimli derginin genel yayın yönetmeni. Küçük o dönemde yine Tuncay Güney vasıtasıyla Akşam gazetesinde istediği haberleri yayımlatıyor. Güney, 2001’de İstanbul Emniyeti’nde  verdiği ifadede Soner Yalçın’ın Veli Küçük’le irtibatlı olduğunu ve onun talimatıyla hareket ettiğini de söylüyor.
 </p>
 <p class="MsoNormal">
  Cumhuriyet’in Veli Küçük’ün istediği kişilere satışı o dönemde gerçekleşmiyor; ama bundan vazgeçilmiyor da. İlerleyen yıllarda birkaç girişim daha oluyor. Bunu Veli Küçük ve Doğu Perinçek’te ele geçirilen ‘Ulusal Medya 2001’ belgesinde görmek mümkün. Belgeye göre, bir yandan Cumhuriyet’in alınması sağlanacak, olmazsa reorganize edilecek, diğer yandan Perinçek’in Ulusal Kanal’ı, Metal İş Sendikası’nın Avrasya TV’si, Haberal’ın Başkent TV’si ve Kanal 6 televizyonunda Ergenekon’un amacı doğrultusunda yayınlar yapılacaktı. Nitekim yapıldı da. Hatta Metal İş Başkanı Mustafa Özbek’in sendikanın parasını Avrasya TV’ye aktardığı tespit edildi. Fakat bu kanallar 2007’de Ergenekon soruşturmasının başlamasıyla deşifre oldu. Dolayısıyla daha ‘güvenilir’ bir medya oluşturmak gerekiyordu. ‘Ulusal Medya 2010’ bu amaçla hazırlandı. Planın ele geçirildiği isim ilginçti: Soner Yalçın. 2007’de Oda TV sitesini kuran Yalçın, tuhaf ilişkileri, yazdığı şaibeli kitap ve haberlerle dikkat çekiyordu. Tıpkı söz konusu belgede yazıldığı gibi Ergenekon davasını akamete uğratmak için savcı, hâkim ve polisler aleyhinde propaganda yapıyordu.
 </p>
 <p class="MsoNormal">
  Soner Yalçın, Aydınlık dergisinden Hasan Yalçın’ın talebesi. Hasan Yalçın ise Veli Küçük’ün talimatı üzerine Perinçek’le birlikte ‘Ergenekon’ belgesini hazırlayan isimlerden. Ve her iki isim Öcalan’la sık görüşüyor. Soner Yalçın yapacağı haberlerin talimatını PKK ve Abdullah Öcalan ile ilişkisi artık herkesçe bilinen Yalçın Küçük’ten alıyordu. İnternet sitesini yeterli bulmayan örgüt, televizyon kanalı da istiyordu. Bunun için önce Cem TV’yi gözüne kestirdi ve gazeteci Murat Ongun’u başına geçirdi. Cem TV’nin sahibi Prof. İzzettin Doğan dönen dolapları anlayınca buna izin vermedi. Ardından Deniz Baykal’ın söz sahibi olduğu Halk TV’ye yöneldiler. Satışa önce sıcak bakan Baykal vazgeçince gazeteci olduğu söylenen İklim Bayraktar’ın adının karıştığı ilginç gelişmeler yaşandı.
 </p>
 <p class="MsoNormal">
  Oda TV, Devrimci Karargâh terör örgütüyle bağlantılıydı. Amirallere Suikast Soruşturması’nda tutuklanan denizci teğmenlerde ele geçirilen ‘pasam.doc’ adlı dosyadaki bir yazı, operasyondan üç gün sonra Oda TV’de ‘Süreci Analiz Edemediniz’ başlığıyla yayımlandı. Teğmenler Devrimci Karargâh ile, Doğu Perinçek’le ve PKK ile irtibatlı, Soner Yalçın da onlarla. Oda TV Haber Müdürü Barış Terkoğlu’nun telefon numarası Devrimci Karargâh operasyonunda tutuklanan Ulaş Bayraktar’da bulundu. Yine Oda TV’de Devrimci Karargâh’ın yurtdışındaki lideri Serdar Kaya ile görüşülmesi gerektiğine dair notlar çıktı. Peki, Nedim Şener ile Ahmet Şık’ın ‘günahı’ neydi? Elbette yukarıda ismi geçen kişiler gibi onlar da mahkeme karar verinceye kadar ‘günahsız’. Ancak bu kadar karanlık ilişkilerin odağında bulunan şahıslarla ortak kitap yazdığı iddia edilen isimler için kimsenin peşinen kefil olmaması gerekir.
 </p>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-30948-ergenekonun-karanlik-medyasi.html), [web.archive.org (arşiv bağlantısı)](http://web.archive.org/web/20111212081142/http://www.aksiyon.com.tr:80/aksiyon/haber-30948-ergenekonun-karanlik-medyasi.html)
