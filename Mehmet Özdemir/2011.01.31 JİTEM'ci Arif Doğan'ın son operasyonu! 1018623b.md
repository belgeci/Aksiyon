# JİTEM’ci Arif Doğan’ın son operasyonu!

*Mehmet Özdemir 2011.01.31*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Ergenekon Davası sanığı emekli Albay Arif Doğan, JİTEM’le ilgili iddialarını kitaplaştırdı. Doğan’ın en çarpıcı çıkışı ise “JİTEM hâlâ var!” demesi oldu. Birilerini koruma amacı taşıyan bu ‘operasyon’un altında herkes kalabilir...
  </font>
 </div>
 <div id="newsText">
  <font class="detail-text">
   <p>
    <p class="MsoNormal">
     65 yaşına gelmiş ve 21 senesini terör bölgesinde geçirmiş emekli bir askerin anormal çıkışlar yapması şaşırtıcı değil aslında. Ama bu asker, 20 yıldır tartışılan ve her defasında ilgililerin varlığını inkâr ettiği JİTEM (Jandarma İstihbarat ve Terörle Mücadele) Komutanlığı’nı kendisinin kurduğunu söylüyorsa durum biraz değişir. Hatta bu itirafla yetinmeyip, “JİTEM’i Ben Kurdum” başlıklı kitap hazırlıyor, üstüne katıldığı bir televizyon programında “JİTEM hâlâ var!” diyorsa mesele bambaşka bir boyut kazanır...
    </p>
    <p class="MsoNormal">
     Evet, Ergenekon soruşturmasında gözaltına alındığı 2008’den beri JİTEM’le ilgili itiraflarda bulunan emekli Albay Arif Doğan, geçen hafta sürpriz bir kitapla çıktı kamuoyunun karşısına. Sürprizdi, çünkü ciddi hastalıklarla mücadele ettiği için kitap yazması beklenmiyordu. Üstelik bugüne kadar savcıların haricinde kimseye açıklama yapmamıştı ve yazdıkları savcılara söylediklerinden daha ileri şeylerdi.
    </p>
    <p class="MsoNormal">
     Doğan, bilgisayar başına oturup kitap yazmış değildi. “JİTEM’i Ben Kurdum”, aynı zamanda kitabın editörlüğünü üstlenen TİMAŞ Yayınları’ndan Cüneyt Dalgakıran’la yaptığı nehir röportajların ürünüydü. Dalgakıran, eserin nasıl ortaya çıktığını ‘Kitabın Hikâyesi’ bölümünde anlatıyor. Teklif Doğan’dan gelmişti. Ancak hastalıkları ve istihbaratçı kimliğinden kaynaklanan şüpheci kişiliği, gergin ve küfürbaz tavrı röportajı güçleştirmişti. Dalgakıran’ın bize anlattığına göre, Doğan röportaj süresince iki silahını yanından ayırmamış, korumalar da tetikte beklemişti. Emekli albayın psikolojisini ele veren işaretler bunlar. Dolayısıyla anlattıklarına bu bilgiler ışında bakmakta fayda var.
    </p>
    <p class="MsoNormal">
     Kitabı okuduğunuzda, şayet ‘derin devlet’ mevzularını az buçuk takip eden biri değilseniz, biraz da hayıflanarak, “O zaman bu JİTEM’in faaliyetleri niye durduruldu?” diye sorabilirsiniz. Arif Doğan, öyle bir portre çiziyor ki, karşınızda PKK terörünü tereyağından kıl çekme hassasiyetinde ve maksimum etki ile çözecek işlere imza atan bir ‘kahraman’ duruyor...
    </p>
    <p class="MsoNormal">
     Peki, JİTEM fikri nasıl ortaya çıktı? 1986’da Jandarma Genel Komutanlığı (JGK) İstihbarat Şube Müdürlüğü’ne atanan Doğan, sistemin iyi çalışmadığını fark eder. Dönemin Jandarma Genel Komutanı Adnan Doğu da bunun farkındadır. Daha iyi istihbarat toplayacak birim kurulması için Doğan’a emir verilir. Doğan, Jandarma İstihbarat Grup Komutanlığı’nı kurar ve Genelkurmay’dan onay alınır. Bu arada JGK’ya Fikret Oktay getirilmiştir ve yeni birim onun imzasıyla İçişleri Bakanlığı’na gönderilir. Oradan da olur alınarak başına Doğan’ın atandığı Jandarma İstihbarat Grup Komutanlığı kurulur. Hemen faaliyete başlayan birim netice almada yine yetersiz kalır. Çünkü sadece istihbarat toplama yetkisi vardır, operasyon yetkisi olmadığı için zaaf yaşanmaktadır. Nihayetinde istihbarat ve operasyon yetkisi olan bir yapı oluşturma kararı alınır. Görev, dönemin Jandarma Asayiş Kolordu Komutanı Hulusi Sayın’a verilir. Sayın, Türkiye genelinde faaliyet yürüten Jandarma İstihbarat Grup Komutanlığı’nın OHAL ve diğer bölgeler diye ikiye ayrılmasını ister. OHAL’le ilgili bölümün sorumluluğu yine Doğan’a verilir. İşte JİTEM’in kuruluşu bu noktada başlar. Doğan bu kez istihbarat ve operasyon yetkisine sahip, faaliyet alanı OHAL olarak belirlenen Jandarma İstihbarat ve Terörle Mücadele Grup Komutanlığı’nı (JİTEM) kurar. Durum dönemin (88-90) Jandarma Genel Komutanı Burhanettin Bigalı’ya arz edilir. Bigalı, ikinci bir emre kadar JİTEM Komutanlığı’nın denenmesi için geçici izin verir. Doğan, izin yazısının JGK arşivinde olduğunu söylüyor. Doğan ‘çekirdek kadro’ dediği ikinci bir JİTEM Grup Komutanlığı’ndan bahseder ki, sayıları 10 bini bulan sivillerden oluşmaktadır. Söz konusu ajan-muhbirler bulundukları köy, ilçe ve illerde istihbarat çalışması yürütür.
    </p>
    <p class="MsoNormal">
     Bu birlikler, PKK’nın korkulu rüyası olur. JİTEM elemanları operasyonları sadece Kanas marka silah ve gece görüş gözlüğü ile karanlıkta gerçekleştirir. Kısa sürede örgüte ağır kayıplar verdirilir,
     <span>
     </span>
     PKK taban kaybetmeye başlar. Ardından örgüt strateji değiştirerek dindar kesime ve camilere yönelir. Doğan buna da çare üretir ve ajan-muhbir olarak kullandığı Hüseyin Velioğlu’nu (2000 yılında öldürüldü) devreye sokar. ‘Akıllı, donanımlı, dindar, ülkücü’ diye tarif ettiği Velioğlu’na PKK’nın etkisini kırabilecek ekip kurdurur. Adını da Hizbulkontr koyar. Plan başarıyla işler.
    </p>
    <p class="MsoNormal">
     Doğan’ın iddiasına göre, sistem görev süresinin bittiği (Jandarma İstihbarat Grup Komutanlığı görevini Veli Küçük’e devrettiği) 90 yılına kadar saat gibi çalışır. Teröre karşı en büyük başarıyı JİTEM sağlamıştır. Emekli albay, kitapta çelişkilerle dolu hatta ‘saçmalıyor’ diyebileceğiniz ifadeler de kullanıyor. JİTEM veya Hizbullah’la birlikte anılan cinayet, katliamlar hakkında konuşmaktan kaçıyor, tartışmalı olan bazılarını ise PKK’ya yıkıyor. Gaffar Okkan suikastı, Susurluk olayı, Cem Ersever ve Yeşil’le ilgili söyledikleri tatmin edici değil. 17 bin faili meçhul cinayet, uyuşturucu ve silah kaçakçılığı gibi kanun dışı ne kadar iş varsa hepsi kendisi JİTEM’in başından ayrıldıktan sonra gerçekleşmiş! Doğan çok çarpıcı bir başka iddiayı perşembe gecesi katıldığı 32. Gün programında dile getirdi: “JİTEM hâlâ var, komutanı benim. 90’dan beri donmuş durumda. Emir verildiği anda 10 bin kişilik sivil kadro ile harekete geçerim.”
    </p>
    <p class="MsoNormal">
     Arif Doğan, bu son derece tartışmalı iddialarla ne yapmaya çalışıyor? 21 yıl terör örgütüne karşı mücadele eden bir subayın hakkını teslim etmekle birlikte çelişkili noktalara dikkat çekmek gerekiyor. JİTEM’in kuruluşunu isimler vererek anlatması, belgelerin JGK’da olduğunu söylemesi, askerlerin inkâr politikasına devam ettiği düşünüldüğünde hayati önem arz ediyor. Her ne kadar Genelkurmay’ın belge ve izinlerden haberdar olmayabileceğini söylese de askerî prosedürleri bilen uzmanlar bunun mümkün olmadığını ifade ediyor.
    </p>
    <p class="MsoNormal">
     Emekli Jandarma Kurmay Binbaşı Kemal Şahin, böyle bir sistemin değil Genelkurmay Başkanlığı, Millî Güvenlik Kurulu’ndan (MGK) bile habersiz kurulamayacağını kaydediyor. Şahin’e göre, Doğan bütün şimşekleri üzerine çekerek Cumhurbaşkanlığı, Genelkurmay Başkanlığı ve MGK üyeliği gibi makamlarda oturmuş bazı kişileri korumaya alıyor. Savcıların, ortaya çıkan yeni bilgiler doğrultusunda konunun üzerine gitmesi gerekiyor, bunun için de Doğan dışında JİTEM’de görev yapmış yüzlerce personelin bilgisine başvurulmalı. O takdirde itirafların devamı çorap söküğü gibi gelir. Eski Emniyet İstihbarat Dairesi Başkanı Bülent Orakoğlu da MGK’da karar alınmadan JİTEM gibi yapıların faaliyet göstermesinin mümkün olmadığını vurguluyor. Ona göre, JİTEM, Arif’in Veli’nin sırtında yürütülecek mevzu değil. Devlet, asıl sorumluları bulmak için devreye girmeli. Meclis’te konuyu derinlemesine araştıracak komisyonlar kurulmalı.
    </p>
    <p class="MsoNormal">
     Arif Doğan, söylendiği gibi birilerini korumaya çalışıyorsa, aslında tam da planının aksini netice verecek hamleler yapıyor. Çünkü anlattıkları sıralı bütün amirlerinin cevaplaması gereken sorulara kapı açıyor. Başta bugüne kadar ‘yok’ diyenlerin aksine JİTEM’in varlığını bir kez daha isimler vererek teyit ediyor. Diğer yandan Doğan’ın dediği doğru kabul edilirse TSK’da kurulan sistemler isimlere zimmetleniyor demek olur ki, bunu ciddi bir kuruma yakıştırmak mümkün değil. Şayet sistem Doğan’dan sonra kontrol dışına çıktıysa buna niçin müdahale edilmedi? Ya da zararlı olduğu gerekçesiyle iptal edildiyse devam etmesini engellemek için neden harekete geçilmedi? Mesela JİTEM’in, Hizbullah’ın yasa dışı faaliyetlerinin hesabı sistemi kuran Doğan’a hiç soruldu mu? “Benden sonra tufan olmuş!” demekle kendisi dışındakilerin sorumlulukları ortadan kalkar mı? Soruların sayısı pekâlâ artırılabilir; fakat asıl olan bunları devlet mekanizmalarının, savcıların yöneltmesi.
    </p>
    <p class="MsoNormal">
     Ve, “JİTEM devam ediyor” açıklaması... Bu iddia, Doğan’ın içinde bulunduğu psikolojik durumla birlikte değerlendirilip hiç dikkate alınmayabileceği gibi hâlen devam eden derin planlarla yan yana getirilerek de yorumlanabilir…
     <span>
     </span>
    </p>
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr/aksiyon/haber-28569-jitemci-arif-doganin-son-operasyonu.html), [web.archive.org (arşiv bağlantısı)](http://web.archive.org/web/20140509061450/http://www.aksiyon.com.tr/aksiyon/haber-28569-jitemci-arif-doganin-son-operasyonu.html)
