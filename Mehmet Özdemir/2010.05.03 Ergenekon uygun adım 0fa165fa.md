# Ergenekon uygun adım

*Mehmet Özdemir 2010.05.03*

<font class="agenda2NewsSpot">
 Ergenekon soruşturmasının dördüncü iddianamesi, silahlı örgütün hala faal olduğunu gösteriyor.  Bu dosya, “Her gün Ergenekon haberi sıkıcı oluyor” diyenler için!..
</font>
<font class="newsDetail">
 <p class="MsoNormal">
  Artık alıştık ve öğrendik ki Ankara’da halkın lehine atılmak istenen her adım, anında püskürtülmeye çalışılıyor. Üstelik faturası yine halkın masum evlatlarına kesiliyor. Elbette, yılların tecrübesiyle kazanılmış bu alışkanlık yüreklere düşen acıyı hafifletmiyor. Vesayet sistemini değiştirecek anayasa paketinin konuşulduğu günlerde peş peşe gelen şehit cenazeleri hangimizin kalbini sızlatmadı ki! Ya politikacılara atılan yumruklar! Kürt siyasetinin en ılımlı isimlerinden Ahmet Türk’e vurulan yumruk, vicdan sahibi herkesin yüzünde patladığı kadar kafaları da karıştırdı. Kamuoyu henüz Anayasa Mahkemesi’nin Türk’e verdiği 5 yıllık siyaset yasağını hazmedememişti. Aslında bu karmaşık durumu en iyi izah eden isim yine Türk’ün kendisiydi. Burnunu kıran darbeden saniyeler sonra yaptığı sağduyu çağrısının anlamı geçen hafta Aksiyon’a verdiği röportajda daha iyi anlaşılacaktı. Evet, Türk kendisiyle beraber Enerji Bakanı Taner Yıldız’a vurulan yumruğu yorumlarken, “Bunlar, Ergenekon’u ayakta tutma girişimi.” diyordu. Yabana atılacak bir değerlendirme değildi. Zira iddia edilen Ergenekon Silahlı Terör Örgütü’nün (ESTÖ) en fazla cirit attığı toprakların adamı o. Hitap ettiği taban da zaten Ergenekoncular tarafından bir laboratuvar hükmünde görülüyor.
 </p>
 <p class="MsoNormal">
 </p>
 <p class="MsoNormal">
  Geçen haftanın beklenen gelişmesi ise Albay Dursun Çiçek imzalı ‘İrtica ile Mücadele Eylem Planı’nı konu alan dördüncü Ergenekon iddianamesinin kabul edilmesiydi. İddianameden anlaşılıyor ki, meğer Ahmet Türk az bile söylemiş. Savcıların tespitine göre, Ergenekon, operasyonel ve finans gücüyle hâlâ dipdiri ayakta duruyor. İddianamenin belki de en çarpıcı yönü olan bu nokta Dursun Çiçek’le ilgili, ‘Delillerin ve Hukuki Durumunun Değerlendirilmesi’ başlıklı bölümde şöyle ifade ediliyor: “Yine örgütün henüz deşifre edilemeyen üyeleri ve yapısının diğer taraftan örgütün amaçları doğrultusunda faaliyetlerine devam ettikleri ve örgütün finans kaynaklarının tam olarak kurutulamadığı soruşturma sırasında ele geçen delillerden anlaşılmaktadır. Bu hususlar Ergenekon Silahlı Terör Örgütü’nün yapısının karmaşıklığını ve derinliğini ortaya koymakta, ülkemizin bu terör örgütü nedeniyle maruz kaldığı tehlikenin büyüklüğünü gözler önüne sermektedir.”
 </p>
 <p class="MsoNormal">
  Bu değerlendirmeler, ‘alıştık’ dediğimiz; fakat aslında ‘rutin dışı’ kategorisine girecek bütün hadiseleri açıklamaya yetecek cinsten. Alıntıdaki ifadelere baktığımızda üzerinde durulması gereken iki kritik nokta var; ‘deşifre edilemeyen üyeler’ ve ‘örgütün kurutulamayan finans kaynağı’. Demek ki, yasa dışı yapılanmaları yakından takip edenlerin kulislerde konuştuğu konular savcıların da gündeminde.
 </p>
 <p class="MsoNormal">
  İddianamenin bu konudaki vurgusu yukarıdaki satırlarla sınırlı değil. İstanbul Cumhuriyet Başsavcılığı’nın ESTÖ soruşturması kapsamında örgütü deşifre ederek üyelerinin önemli bir kısmını yakaladığı, haklarında yasal işlem yaptığı hatırlatıldıktan sonra ortaya konan tespitler aynen şöyle: “…devam eden yargılamalara rağmen örgütün halen tam olarak çökertilemediği ve faaliyetlerine devam ettiği, bu faaliyetlerinin önemli bir kısmının Ergenekon Silahlı Terör Örgütü’ne karşı yürütülen soruşturmayı engellemek, delillerin ortaya çıkmamasını sağlamak, bir kısmı hukuki görünümlü kılıflar altında çeşitli yöntemlerle ele geçen deliller hakkında kamuoyunda kuşkular oluşturmak, soruşturmayı yürüten C.Savcıları ve soruşturma sırasında görev yapan hakimler ve güvenlik güçlerini çeşitli yöntemlerle görev yapamaz hale getirmek biçiminde ortaya çıktığı görülmektedir.”
 </p>
 <p class="MsoNormal">
  Daha çok medya üzerinden yürütülmeye çalışılan ve kamuoyunda ‘sulandırma faaliyeti’ olarak yorumlanan adımların hukuk diliyle ifadesi bunlar. Mesela Dursun Çiçek’in imzasıyla ilgili tartışmalar şimdi daha iyi anlaşılmıyor mu? Hatırlanacağı üzere Milliyet yazarı Melih Aşık, ıslak imzanın özel bir makine ile atıldığını ileri sürmüştü. CHP’nin yazılım mühendisi kökenli milletvekili Tacidar Seyhan da ABD yapımı iki imza makinesinin Türkiye’ye getirildiğini söyleyerek iddiaya destek vermişti. Hâlbuki, Çiçek’in ısrarla talep ettiği Jandarma Kriminal dâhil, 4 ayrı kurum tam 7 kez onayladı ıslak imzanın Çiçek’e ait olduğunu. Ama Çiçek, Askerî Savcılığın bile kabul ettiği imzanın bir de yurt dışında incelenmesini istiyor. Tırnak içinde verdiğimiz bölümdeki önemli ifadelerden biri ‘hukuki görünümlü kılıflar’ tanımı. Savcılar tam olarak neyi kastetti bilinmez; ama kısa süre önce şahit olduğumuz hukuki skandallar söz konusu ifadelerle örtüşüyor: ESTÖ soruşturmasının Erzincan ayağını yürüten Erzurum Başsavcısı Osman Şanal’ın Hâkimler ve Savcılar Yüksek Kurulu (HSYK) tarafından görevden alınması, Balyoz operasyonu kapsamında tutuklanan emekli Orgeneral Çetin Doğan ile 19 askerin bir gecede tahliye edilmesi, yine Balyoz soruşturması çerçevesinde 25 generalin gözaltına alınmasını emreden kararın bizzat İstanbul Başsavcısı Aykut Cengiz Engin tarafından durdurulması, dosyanın söz konusu kararı veren özel yetkili savcılardan alınması…
 </p>
 <p class="MsoNormal">
  Aslında Ergenekon’un yaşadığını anlamak için henüz deşifre edilemeyen üye ve finans kaynaklarına bakmaya gerek yok. İddianamenin bizzat kendisi ve ‘deliller’ arasında sayılan kirli planın uygulama alanı Erzincan’daki icraatların geçmişi, çok eskiye gitmiyor. 15 Haziran 2009’da Taraf gazetesine konuşan bir emekli orgeneral, Albay Çiçek’in imzaladığı kirli eylem planının Nisan 2009 tarihli olduğunu açıklamıştı. Planın Erzincan’da uygulamaya geçmesi ise bu tarihten sonra gerçekleşti; yani üzerinden bir yıl bile geçmedi. Üstelik Ergenekon’un Erzincan ayağını konu alan iddianamenin bir numaralı sanığı 3. Ordu Komutanı Orgeneral Saldıray Berk hâlâ görevinin başında. Berk, Ergenekon savcılarının ısrarlı davetlerine rağmen ifade vermeye gitmedi. Hatta davetin geçerli olduğu tarihlerde Genelkurmay Başkanı İlker Başbuğ’u tatbikatta ağırladı. 4 Mayıs’taki mahkemeye çağıran tebligatı geçen günlerde aldı. Bakalım bu kez gidecek mi?
 </p>
 <p class="MsoNormal">
  Islak imza hakkındaki iddianamenin iki numaralı sanığı Dursun Çiçek ise geçen cuma ‘yine’ tutuklandı. Çiçek, bugüne kadar iki kez tutuklanmış ve her defasında jet hızıyla tahliye edilmişti. Kendi rekorunu kırmayı deneyeceği esprileri gerçek çıkarsa şaşırtıcı olmayacak. Son iddianamenin bir numaralı sanığı eski İstanbul Belediye Başkanı Bedrettin Dalan ile önceki iddianamelerin sanıklarından eski AK Parti Milletvekili Turhan Çömez firari olarak yurt dışındalar. Sanıkların dışarıda gezmesini sağlayan güç ise savcıların bahsettiği ‘deşifre edilemeyen unsurlar’ olmalı!
  <span>
  </span>
 </p>
 <p class="MsoNormal">
  Bedrettin Dalan hakkında ayrı bir paragraf açmadan önce deşifre olmayan üyelerin etki alanına vurgu yapmakta fayda var. İddianamede, ‘Bilgi notu Dursun Çiçek.doc’ isimli word belgesinde, İ.B. Paşa’nın (İlker Başbuğ olduğu tahmin ediliyor) devrede olduğu ifade edilerek, şöyle deniyor: “İ.B, her şeyin farkında. Bizzat kendisi bu durumu takip ediyor. Hâkim ve Savcılar Haziran Kararnamesi çok önemli. Yüksek Yargı üyeleriyle görüşüldü. Bizzat İ. Paşa görüştü. Ergenekon savcılarında önemli bir değişiklik olabilir. Emniyetteki değişikliklerle ilgili de temaslar var. Birtakım değişimler oldu, devam edecek. Fethullahçılara yönelik kapsamlı bir çalışma hazırlanmıştı. Bu belge operasyonu ile bu çalışmalar aksadı. Eğer aksamasaydı, Gülen örgütüne yönelik önemli bir operasyon gerçekleştirilecekti. İrtica (Fethullah) ülke güvenliği için tehdit. Genelkurmay bu konuda bir müdahaleye hazırlanıyor...”
  <span>
  </span>
  Şayet ifadeler doğruysa bu, iddia edilen ESTÖ üyelerinin Genelkurmay Başkanı’nı bile etkisi altına alabildiği anlamına geliyor. Dalan, iddianamede yer alan telefon kayıtlarında, silah ve mühimmat bulunan İSTEK Vakfı’na ait araziyle ilgili “İsteyen girip çıkabilir. Piknik bile yapabilir.” diyen Başbuğ için “Aldatıyorlar adamı” şeklinde konuşuyor. Konuşmadan anlaşıldığına göre hukuki durum Genelkurmay Başkanı’nın söylediği gibi; ancak fiilî durum hiç de öyle değil.
 </p>
 <p class="MsoNormal">
  İSTEK Vakfı Başkanı Bedrettin Dalan’ın hikâyesi, baştan sona örgütün faal olduğunu gösteren işaretlerle dolu. Dalan, dönemin MİT İstanbul Bölge Başkan Yardımcısı Özel Yılmaz’dan, gözaltına alınacağına dair bilgi alması üzerine 15 Ekim 2008’de yurt dışına kaçmıştı. Hâlbuki, o tarihte Dalan hakkında ne bir yakalama kararı ne de ifade vermeye çağrı vardı. 7 Ocak 2009’da Serdar E. ile yaptığı telefon görüşmesinde kaçtığını itiraf ediyor Dalan: “Bundan iki üç ay evvel dediler ki: ‘Senin hakkında işte bu malum kişiler kovuşturma yapıyorlar, aman yurt dışına git.’ Ben de geldim ve bu kovuşturmanın ne için yapıldığını öğrenmek istedim.” Dalan’ın derin bağlantılarının bununla sınırlı kalmadığı, yurt dışında bulunduğu dönemde de devam ettiği iddianameye yansıyan telefon görüşmelerinden anlaşılıyor. Aslında yurt dışında ülke ülke dolaşmaktan sıkılıyor Dalan ve adının geçmediği her iddianameden (bundan önce 7 iddianame açıklandı) sonra evine dönmek istiyor. Fakat her defasında kendisine ‘tehlike geçmedi’ anlamına gelen ‘burada havalar soğuk, yağışlı’ şeklinde şifreli haberler ulaştırılıyor. O da dönme kararını sürekli ertelemek zorunda kalıyor. Dalan’a ‘içeriden’ bilgi akışı hiç kesilmemiş; Anayasa Mahkemesi’nde görülen AK Parti hakkındaki kapatma davasının kararı bile açıklanmadan 1 saat önce kendisine ulaştırılmış. Bunu 30 Temmuz 2008’de Arzu isimli bir kişiyle yaptığı telefon görüşmesinde anlatıyor. Dalan, “Arzu canım beni aramışsın.” diyor. Arzu’nun, “Aradım ama şimdi açıklıyor… Konuşmaz.” demesi üzerine, “Şey 6’ya 5 kapatılmıyor… İyi açıkladıktan sonra beni dışarıdan ara. Ben öğrendim de 1 saat evvel.” diyor.
 </p>
 <p class="MsoNormal">
  Bedrettin Dalan’ın, kendisine haber akışı karşılığında Ergenekon tutukluları lehine kulis faaliyetinde bulunmasını da not etmek gerekiyor. Bu kez telefonun ucundaki kişi ‘Darbeci Baro’ olarak anılan İstanbul Barosu’nun Staj Eğitim Merkezi Sorumlusu ve Türkiye Barolar Birliği delegesi avukat Bera B. Emekli orgeneraller Şener Eruygur, Hurşit Tolon ve Cumhuriyet Gazetesi Ankara Temsilcisi Mustafa Balbay’ın gözaltına alınmasından bir gün sonra (2 Temmuz 2008) gerçekleşen görüşmede Bera B. “Valla dünden beri keyfim çok kaçık.” diyor. Dalan, “Yani ama bir şey söyleyeyim bak Baro olarak 1,5 senedir yargılanmadan içerde duranlara ses çıkarmıyorsunuz.” cevabını veriyor. Berra B’nin “Dün akşam bir toplantı yaptık, hep bunlar konuşuldu.” demesi üzerine de Dalan şu talimatı veriyor: “Şu konuda da biraz reaksiyon gösterin, hukukun üstünlüğü hukukun adil olması konusunda tamam mı.”
 </p>
 <p class="MsoNormal">
  İddianameye göre, Ergenekoncuların Bedrettin Dalan’a biçtiği rol darbe sonrası kurulacak hükûmetin başbakanlığı. İlgili bölüm şöyle geçiyor: “Bedrettin Dalan’ın, Ergenekon Silahlı Terör Örgütü’nün, iktidarda bulunan hükümeti ortadan kaldırmak amacıyla hazırladığı darbe planlarında, medya ve siyasetin yönlendirilmesi ile bazı üst düzey iş adamlarının bu hususta ikna edilmesi görevini üstlendiği, bu amaçla, medya sahipleri ve iş adamları ile görüşmeler yaptığı, darbe planlarının hazırlanmasında aktif rol oynayan ESTÖ üyeleri Levent Ersöz, Hasan Atilla Uğur ve İsmail  Yıldız ile görüşerek, askeri müdahalenin bir zorunluluk olduğu yönünde onları teşvik ederek cesaret verip, bu yöndeki motivasyonlarını güçlendirmeye çalıştığı, örgüte finans desteği sağladığı…, darbe sonrası kurulacak hükümette başbakan olma görevini üstlendiği anlaşılmıştır.”
 </p>
 <p class="MsoNormal">
  Savcıların yaptığı ‘Ergenekon ölmedi, aramızda yaşıyor’ uyarısı aslında bütün topluma. Medyada hemen her gün yayımlanan Ergenekon haberleri belki de çoğumuzun canını sıkıyor. Fakat çocuklarımıza daha demokratik bir ülke bırakmak için bunlara katlanmak zorundayız. Sadece katlanmak mı? Hayır! Geleceğimize kasteden yasa dışı, antidemokratik tüm yapılara karşı uyanık ve dik durmak her vatandaşın görevi olsa gerek.
 </p>
 <p class="MsoNormal">
 </p>
 <p class="MsoNormal">
  Dursun Çiçek üçüncü kez cezaevinde
 </p>
 <p class="MsoNormal">
 </p>
 <p class="MsoNormal">
  Millete komplo planını konu alan 184 sayfalık dördüncü Ergenekon iddianamesi geçen perşembe 13. Ağır Ceza Mahkemesi’nce kabul edildi. İddianame, kirli planın altında imzası olan Albay Dursun Çiçek hakkında yakalama emrini de içeriyordu. Cuma günü Beşiktaş’taki İstanbul Adliyesi’ne giden Çiçek, mahkemece tutuklanarak cezaevine gönderildi. Çiçek, daha önce iki kez tutuklanmış ancak her ikisinde de kısa sürede tahliye edilmişti. Eski İstanbul Belediye Başkanı Bedrettin Dalan, iddianamede bir numaralı sanık olarak yer aldı. 7 sanıklı davanın ilk duruşması 28 Haziran’da Silivri’de yapılacak.
 </p>
 <p class="MsoNormal">
  İddianamede Başbakan Tayyip Erdoğan mağdur, Adalet ve Kalkınma Partisi adına milletvekilleri İdris Naim Şahin, Hasan Hüseyin Tanrıverdi, kapatılan DTP Genel Başkanı Ahmet Türk, milletvekilliği düşürülen Aysel Tuğluk ve BDP’li Hasip Kaplan, Konya Barosu’na bağlı avukat Süleyman Küçüksucu, Kayseri Baro Başkanı Ali Aydın ve Sivas Barosu eski başkanı avukat Mustafa Coşkun müşteki olarak yer aldı.
 </p>
 <p class="MsoNormal">
  Poyrazköy’de ele geçirilen cephaneliğe yönelik çarpıcı bağlantıların kurulduğu iddianamede, bu mühimmatlarla ilişkili ikinci Ergenekon davası sanığı Mustafa Levent Göktaş’ın, Albay Dursun Çiçek ile bağlantısına dikkat çekiliyor. Erzurum’daki Ergenekon davasında yer alan gizli tanık ifadeleri de iddianamede bulunuyor.
 </p>
 <p class="MsoNormal">
 </p>
 <p class="MsoNormal">
  Aydınlık Dergisi çalışanı Ufuk Akkaya:
 </p>
 <p class="MsoNormal">
  <span>
  </span>
 </p>
 <p class="MsoNormal">
  ‘Silahlı örgüt üyesi olmak’, ‘Devletin güvenliğine ilişkin gizli belgeleri temin etmek’, ‘Hukuksuz olarak kişilerin verilerini kaydetmek’ten 25,5 yıldan 55,5 yıla kadar hapsi isteniyor.
 </p>
 <p class="MsoNormal">
 </p>
 <p class="MsoNormal">
  Aydınlık Dergisi çalışanı Deniz Yıldırım:
 </p>
 <p class="MsoNormal">
  <span>
  </span>
 </p>
 <p class="MsoNormal">
  ‘Silahlı örgüt üyeliği’, ‘Özel hayata ilişkin görüntü ve sesleri ifşa etmek’, ‘Devletin güvenliğine ilişkin gizli belgeleri temin etmek’ten 27 yıldan 57 yıla kadar hapsi isteniyor.
 </p>
 <p class="MsoNormal">
 </p>
 <p class="MsoNormal">
  Avukat Serdar Öztürk (belge ofisinde çıktı):
 </p>
 <p class="MsoNormal">
  <span>
  </span>
 </p>
 <p class="MsoNormal">
  ‘Silahlı örgüte üye olmak’, ‘Devletin savaş imkanlarını tehlikeye sokmak’, ‘Ruhsatsız silah ve mermi almak ve bulundurmak’tan 27 yıldan 54 yıla kadar hapis talep ediliyor.
 </p>
 <p class="MsoNormal">
 </p>
 <p class="MsoNormal">
  Deniz Kurmay Albay Dursun Çiçek:
 </p>
 <p class="MsoNormal">
  <span>
  </span>
 </p>
 <p class="MsoNormal">
  ‘Örgüt üyeliği’, ‘Hükümeti ortadan kaldırmaya veya görevini yapmasını engellemeye teşebbüs’ten 15 yıl ile ağırlaştırılmış müebbet arasında hapis cezası ile yangılanacak.
 </p>
 <p class="MsoNormal">
 </p>
 <p class="MsoNormal">
  Dalan’ın Özel Kalemi İlhami Ümit Handan ve MİT’çi Özel Yılmaz:
 </p>
 <p class="MsoNormal">
  <span>
  </span>
 </p>
 <p class="MsoNormal">
  ‘Örgüte bilerek ve isteyerek yardım etmek’ten 7,5 yıldan 15 yıla kadar hapis isteniyor.
 </p>
 <p class="MsoNormal">
 </p>
 <p class="MsoNormal">
  İSTEK Vakfı Başkanı Bedrettin Dalan:
 </p>
 <p class="MsoNormal">
  <span>
  </span>
 </p>
 <p class="MsoNormal">
  ‘Silahlı terör örgütü kurmak veya yönetmek’, ‘Hükümeti ortadan kaldırmaya veya görevini yapmasını engellemeye teşebbüs etmek’ten 22,5 yıl ile ağırlaştırılmış müebbet arasında hapis talebiyle yargılanacak.
 </p>
</font>

## Yorumlar

### mehmet hıdır ala, 2010-05-03
> Ergenekon örgütünün yaşadığını bütün çarpıcılığı ile ortaya koyduğunuz için teşekkür ederiz.

Kaynak: [www.aksiyon.com.tr](http://aksiyon.com.tr/aksiyon/haber-26673-26-ergenekon-uygun-adim.html), [web.archive.org (arşiv bağlantısı)](http://web.archive.org/web/20101120093928/http://aksiyon.com.tr/aksiyon/haber-26673-26-ergenekon-uygun-adim.html)
