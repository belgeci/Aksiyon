# Çocuklarımız çok şımarsın istiyoruz!

*Tuba Kabacaoğlu 2012.08.27*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Anadolu’nun çeşitli illerinden gelen spastik çocuklara ait bir kamptayız. Kampı ilginç kılan, temizlik görevlisinden müdüre kadar herkesin ücretsiz hizmet yarışında olması. Hayırseverlerden toplanan yardımlarla da ‘şimdilik’ ayakta kalması…
  </font>
 </div>
 <div id="newsText">
  <font class="detail-text">
   <p>
    Umut, ilk adımlarını orada attı. Ebrar ilk kez merdivenlerden tek başına indi. Tuğrul, ‘Kimse bize garip garip bakmıyor’ diyerek özgürlükle tanıştı. Şevket Öğretmen bu çocuklara yardım ettikçe yüreğindeki yüklerden kurtuldu. H.K. kendini terk eden babasının acısını burada hafifletti. Kederle alınan derin nefesler yerini hep tebessümlü yüzlere bıraktı. Tüm bu güzellikler Türk Kızılay’ı Bursa Şubesi Mudanya Spastik Çocuk ve Gençlik Kampı’nda yaşandı. Hayalde canlanan küçük bir resimle başladı her şey...
   </p>
   <p>
    Kamp alanı denize sıfır, tabiatla iç içe, mütevazı bir mekân. Samsun, Adana, Ankara, Trakya, İzmir, İstanbul, Eskişehir, Balıkesir, Bilecik ve Bursa’dan gelen 75 spastik çocuk anneleriyle birlikte ilk kez tatilde. Hoparlörlerde hareketli müzikler, herkes pürneşe. Belli ki anneler de çocuklar da omuzlarındaki yükü hafifletmiş, moral depolamış. 20 gönüllü genç, ‘of’ bile demeden spastik çocukları sırtlarında taşıyor, yemek servis ediyor, sporlarını yaptırıyor, her türlü ihtiyaçlarını karşılıyor.
   </p>
   <p>
    Kızılay Bursa Şubesi’ne ait bu kamp alanı temmuz ve ağustos aylarında hizmet veriyor. Sonrasında deniz kullanılamadığı için kapanıyor. Bu mekâna başarılı ama tatil şansı bulunmayan, özellikle iç bölgelerdeki deniz görmemiş kız ve erkekler getiriliyor. Bazı dönemlerde de afet yaşamış, savaştan çıkmış ülkelerin çocukları ağırlanıyor. 2005 yılından bu yana kamp döneminin son 10 günü 5-30 yaş arasındaki spastiklere ayrılıyor. Bursa’daki birçok spastik bu hizmetten faydalanınca Kamp Müdürü Sevim Tanrıkulu Anadolu’dan da misafir gelmesini istemiş. Sosyal Hizmetler Çocuk Esirgeme Kurumu’yla bu isteğini paylaşmış. Ardından hastaneler ve sivil toplum örgütleri aracılığıyla aileler kamptan haberdar edilmiş. Tabii anneler ‘Mutsuz olursak döneriz’ diyerek yola çıkmış. Çoğu kişi ilk kez tatil vesilesiyle yaşadığı şehirden, evinden uzaklaşmış. Önce gördüklerine inanamamışlar. Önlerinde uçsuz bucaksız bir deniz, üç öğün yemek. Bulaşık, temizlik derdi, sorumluluklar yok. Garip bakışların esamisi okunmuyor. Onlar mutlu olmasın da kim olsun!
   </p>
   <p>
    Günlük hayatta okula, rehabilitasyon merkezine gitmek durumunda kalan çocuklar adı üstünde tatile çıkınca biraz daha gönüllerince vakit geçiriyor. Onlar için havuz, deniz başlı başına bir rehabilitasyon, tedavi aracı olduğu için ekstra eğitim konulmuyor kamp günlüğüne. Sabah sekiz buçukta egzersizle başlıyorlar güne. Roller değişiyor. Bu kez anneler spor yapıyor, çocuklar izliyor. Karnı acıkanları gençlik gönüllüleri yemekhaneye götürüyor. Anneler biraz rahatlasın, ellerini kollarını sallayarak bir yerden bir yere kısa süreli de olsa gidebilme lüksünü(!) yaşasınlar diye. Yemekten yaklaşık 50 dakika sonra havuz keyfi başlıyor. Gönüllüler havuza girmemiş annelerin çocuklarına yardım ediyor. Biraz dinlendikten sonra grup çalışmaları için görsel sanatlar, el sanatları, drama ve halk oyunları öğretmenleri hazır bulunuyor. Her lider, grubunun çalışmalarından sorumlu. Kamp sürecinin ilk 5 günü istasyon uygulaması yapılıyor. Faaliyet grupları sürekli değişiyor. Müzikteki dansa, danstaki el sanatlarına geçiyor. Çocuklar tüm branşları gördükten sonra grup liderleri aracılığıyla yetenekleri keşfediliyor. İkinci aşamada öğrenciler ilgi duydukları alanlarda yeterlilik kazanmaya çalışıyor. Öğle yemeğinden sonra aktif-pasif dinlenme var. Anneler bu esnada denize giriyor, yüzme bilmeyenlere ise ders veriliyor. İkindi kahvaltısının ardından istasyon çalışması ve havuz keyfi kaldığı yerden devam ediyor. Akşam yemeğinin ardından deniz kenarındaki boş alanda toplanıyor tüm misafirler; günün değerlendirmesini yapmak üzere. Çocukların hepsine tek tek söz veriliyor. Eline mikrofonu alan öğrenci heyecanlanıp kasılıyor hâliyle. Mesela ‘Salam yedim’ cümlesini kurabilmek için 5 dakika uğraşsa da asla pes etmiyor. Sevim Hanım, spastiklerin bu vesileyle yavaş yavaş kendilerini aştıklarını anlatıyor. Liderler, gönüllüler tahtaya yazılan olumsuzlukları tartışmak ve yeni düzenlemeler yapmak üzere hemen toplantı yapıyor. Hasılı, bugün yaşanan bir sıkıntı asla ikinci güne sarkmıyor.
   </p>
   <p>
    “İyi ki gelmişiz”
   </p>
   <p>
    Bursa’da yaşayan Dilek Bilgen kızı Fikriye ile gelmiş kampa. Hatta Dr. Ayten Bozkaya Spastik Çocuklar Hastanesi ve Rehabilitasyon Merkezi’ndeki yatılı tedaviye bu vesileyle ara vermişler. Fikriye bol bol havuza girmiş, kaslarını geliştirmeye çalışmış. “İyi ki gelmişiz.” diyor Dilek Hanım. Çünkü 18 yıldır hiç tatil yapmamışlar, hem maddi hem de manevi sebepler yüzünden. Anne-kız yılların yorgunluğunu atmış gibi: “Buradaki annelerin hepsi aynı şeyleri yaşamış. Konuşacak, paylaşacak o kadar çok şey var ki. Resmen birbirimizi rehabilite ettik.” Şafak Karaman da oğlu Efe ile gelmiş. Kampın görme engelli tek spastik çocuğu o. Annesi tereddüt etmiş oğlu geceleri uyumadığı için. Kamp yetkilileri onlara yalnız kalacakları bir oda tahsis etmiş. Böylece Şafak Hanım’ın memnuniyeti ikiye katlanmış. Normalde bebek arabasıyla taşınan Efe burada birkaç adım atabilmiş. Annesi gelecek adına umutlu. Tek isteği oğlunun bir an önce kendi hayatını idame ettirecek seviyeye gelmesi. Adalet Kahraman da kampa oğlu Berke ile Ankara’dan katılmış. Böyle bir hizmeti ilk defa duyup faydalanmış olmanın şaşkınlığını yaşıyor. Hatta eve dönünce çalışmayan, okumayan 19 yaşındaki kızını Kızılay’ın Ankara Şubesi’ne gönüllü çalışması için götüreceğini söylüyor. Adalet Hanım burada kurulan dostlukların ileriki dönemlere de taşınacağına inanıyor. Çünkü zemini hazırlamışlar: “Birbirimizin telefon numaralarını aldık. Facebook’ta ekleyeceğiz. Sürekli konuşup bilgi ve deneyimlerimizi aktarabilir, sıkıntılarımızı paylaşarak azaltabiliriz.”
   </p>
   <p>
    Fatma Gözübatıkoğlu oğlu Coşkun (40) ile birlikte Adana’dan gelmiş. İlk kez böyle bir ortama girecekleri için tereddüt etmiş. Eşi “Rezil olursanız dönüp gelin!” demiş. Fakat bambaşka bir ortamla karşılaştıklarını anlatıyor Fatma Hanım: “Oğlum bol bol havuza girdi. Deniz, temiz hava, gönüllüler derken burayı çok sevdi. Çağırsalar seneye de geliriz. Biz burada çok mutlu olduk. Ya gelemeyenler? Onlar için de bir şeyler yapılmalı.” SHÇEK’e bağlı Metin Sabancı Spastik Çocuklar Eğitim ve Rehabilitasyon Merkezi’nden 8 öğrencisiyle gelen Hatice Gülşen de Fatma Hanım’la aynı fikirde. Kamp ortamından çok memnun kalsa da hep bir burukluk yaşadığını, arkalarında kalan öğrencilerin hâlâ ağladığını anlatıyor. Gülşen’e göre, böyle ortamların sayısı artmalı. Kamu kurum ve kuruluşlarının kamp alanları yılın belli dönemlerinde sadece engellilere hizmet vermeli. Hem onların hem de ailelerin tatil ihtiyacı karşılanmalı.
   </p>
   <p>
    Türk Kızılay’ı Bursa Şubesi Mudanya Spastik Çocuk ve Gençlik Kampı’ndaki görevlilerin en büyük amacı spastik çocukları şımartabildikleri kadar şımartmak, gerçek bir tatil ortamını onlara sonuna kadar yaşatmak. Tabii tüm bu çabalar maddi-manevi emek ve fedakârlık istiyor. 2005-2009 yılına kadar bu anlamda herhangi bir zorluk çekmediklerini anlatıyor Sevim Tanrıkulu. Çünkü çok düşük kârlarla çalışan Kızılay Tıp Merkezi’nin gelirleri kampa aktarılıyormuş. 2009’da çıkarılan bir kanunla Kızılay’ın sağlık işletmelerinin bir kısmı kapatılıp bir kısmı da Sağlık Bakanlığı’na devredilince kampın maddi sıkıntıları baş göstermiş. 2 yıl tatil yapmak isteyen ailelere açmışlar mekânı. İlk ay ücretli ağırladıkları misafirlerden elde ettikleri gelirle spastik çocuklara tatil yaptırmışlar. Ama öğretmen ve liderlerin ücretleri, yiyecek giderleri derken hayli zorlanmışlar. Bakmışlar böyle olmayacak, Bursalı iş kadını Asuman Durmuş’la el ele verip bu sorunun da üstesinden gelmeyi başarmışlar.
   </p>
   <p>
    Kapı kapı geziyorlar
   </p>
   <p>
    Sigorta brokerliği yapan Asuman Hanım’ın 15 yıldır bitkisel hayatta yaşayan Ezgi Rabia isminde bir kızı var. Bundan dolayı spastik çocuklara karşı hassasiyeti fazla. Onlar için yapmayacağı şey yok: “Biz para toplamıyoruz kesinlikle. Buradaki ihtiyaçlarımızı belirleyip bir liste oluşturuyoruz. Sevim Hanım resmî yazımızı hazırlıyor, Kadınlar Kulübü Başkanımız Saadet Urunlu’yu da yanımıza alıp koyuluyoruz yollara. Çocukların mayoya, havluya, ayakkabıya, kıyafete, yiyecek-içeceğe, pijamadan tutun da şampuana kadar bir sürü şeye ihtiyacı var. İş adamına soruyoruz ‘Bunlardan hangisi karşılamak istersiniz?’ diye. Cevap olumluysa işaretliyor listeden. Kamp başladığında ihtiyaca göre sırayla gönderiyorlar. Biz de makbuz kesiyoruz. Kapı kapı geziyoruz ama Allah hiçbir yerden bizi eli boş çıkarmıyor. Bu çocuklar çok kısmetli, bereketli.” Hatta Durmuş ile Tanrıkulu kamp döneminin Ramazan’a denk gelmesi vesilesiyle hoş güzellikler de yaşamışlar. Mesela Asuman Hanım’ın kız kardeşinin sağlık problemi varmış. ‘Test sonuçları iyi çıkarsa bir günlük iftarı ben karşılayacağım’ diye içinden niyetlenmiş. Ondan bağımsız şekilde kız kardeşi de aynı şeyi düşünmüş. Ardından diğer akrabaları, arkadaşları derken neredeyse Ramazan’ın yarısı hayırseverlerin verdiği iftarlarla dolmuş. Üstelik mekân, eleman masrafı bulunmadığı için 500 TL’ye 200 kişiye tatlısından meyvesine kadar iftar verilebilmiş. Önümüzdeki yıl kamp dönemi yine Ramazan ayına denk gelecek. Hayırseverler isterlerse burada iftar verebilecek.
   </p>
   <p>
    Kamptaki bu güzelliklerin, heyecanların yanında çoğu annenin içinde dinmeyen bir sızı var. Çünkü spastik bir çocukla ayakta kalmaya çalışırken hayat arkadaşları tarafından ‘sebepsizce’ terk edilmişler. H.K. daha çok küçük. Resmen baba özlemiyle yanıp tutuşuyor. Foto muhabiri arkadaşımıza dokunup hissetmeye çalışmasının, sakallarını okşamasının, ‘gitme’ demesinin sebebi de bu. Bazı günler ‘Anne beni babama götür’ diye ağlıyormuş. Kaç defa evinin önüne kadar binbir zorlukla gitmiş ana-oğul. Babası H.K.ya bir kez sarılmış sadece. Ardından da onları kovmuş. İş yerine de uğramışlar dayanamayıp. Ama ‘benim çocuğum yok’ diyerek görüşme odasına dahi gelmemiş. Spastik H.K. tüm bu yaşadıklarına henüz anlam veremediği için ısrarla babasını yanında istiyor. Gerçi gözü yaşlı annesi de hâlâ yaşadıklarını anlayamıyor: “Bizim aramızda herhangi bir sorun yoktu. Gayet mutluyduk, iyi de anlaşıyorduk. Çocuğumuzun engelli olduğunu öğrenir öğrenmez bizi terk etti. Ben babasız büyüdüm. Oğlumun içindeki boşluğu anlıyorum. Sırf bu sebeple ‘acaba geri döner mi’ diye 4 yıl bekledim, boşanmadım. Ama olmadı. Ondan maddi-manevi hiçbir şey beklemiyoruz. ‘Haftada bir getireyim sarıl omzuna, okşa saçını geri götüreyim’ dedim, kabul etmedi.”
   </p>
   <p>
    Kampın harika doğası, sadece Allah rızası için çalışan bir dolu gönüllüsü var. Bundan sonraki aşamalar ise artık hayırseverlere emanet. Çünkü mekândaki bina ile odaların, yemekhanenin, genel kullanımdaki lavaboların, havuzun ciddi şekilde elden geçirilmesi daha da önemlisi engellilere uygun biçimde tekrar tasarlanması gerekiyor. Fakat bunu Sevim Hanım ile Asuman Hanım’ın topladığı küçük yardımlarla yapabilmek mümkün değil...
   </p>
   <p>
    <strong>
     Spastik nedir?
    </strong>
   </p>
   <p>
    Srebral Palcy (SP) gebelikte, doğum sırasında veya doğumdan sonra çocuğun beyninde özellikle hareketleri idare eden hücrelerin hasar görmesiyle meydana geliyor. Bütün özür grupları düşünüldüğünde dünyada en fazla spastikler bulunuyor. SP, gelişimsel bir bozukluk. Motor fonksiyonlardaki bozukluğun yanında, duyu bozukluğu, gözde kayma-titreme, zekâ geriliği, davranış bozuklukları, öğrenme güçlükleri, dil-konuşma bozuklukları ve ağız-diş problemleri görülebiliyor.
   </p>
   <p>
   </p>
   <p>
    <strong>
     Şevket Sertkaya (Gönüllü Kamp Eğitim Şefi): Burada Seyit Onbaşı’yı hatırlıyorum
    </strong>
   </p>
   <p>
    “Şanlıurfa’dan geliyorum. Halk oyunları öğretmeniyim, aynı zamanda sigortacılık yapıyorum. Kışın okullarda yazın da Kızılay kamplarında çalışıyorum. Bundan önceki dönem ücretli şekilde çalıştım. Sevim Anne ‘Gönüllü kalır mısın?’ deyince kabul ettim. Kızım ve eşim de geldi. Dışarıda çekinerek yardım eli uzatacağımız çocuklarla aile gibi olduk. Onlara el uzattığımda içlerindeki sevinci, heyecanı, mutluluğu görmek bana iyi geldi, heyecan verdi. Öpüyorum, sarılıyorum, kokluyorum hepsini. Gönüllüler çocuklara yardım ettikçe bambaşka insanlar olduk sanki. 30-50 kilo çocukları kaldırıp hiç zorlanmadan götürüyoruz. Bir yerden bize destek geliyor kesin. Kuş gibi hafifliyor o koca koca insanlar. Seyit Onbaşı’yı hatırlıyorum her defasında.”
   </p>
  </font>
 </div>
 <div>
 </div>
 <div>
 </div>
</div>


Kaynak: [www.aksiyon.com.tr](http://www.aksiyon.com.tr:80/aksiyon/haber-33416-cocuklarimiz-cok-simarsin-istiyoruz.html), [web.archive.org (arşiv bağlantısı)](http://web.archive.org/web/20121101121812/http://www.aksiyon.com.tr:80/aksiyon/haber-33416-cocuklarimiz-cok-simarsin-istiyoruz.html)
