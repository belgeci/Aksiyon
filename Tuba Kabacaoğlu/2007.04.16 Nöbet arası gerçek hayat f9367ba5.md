# Nöbet arası gerçek hayat

*Tuba Kabacaoğlu 2007.04.16*

<font class="agenda2NewsSpot">
 Epilepsi Hastaları Derneği'nin bir yıllık sponsor arayışı sona erdi. Artık onların da dertlerini, tasalarını atacakları, eğitim alıp rehabilite olabilecekleri bir merkezleri var. Burası Türkiye'de bir ilk.
</font>
<font class="newsDetail">
 Geçtiğimiz yıl 'Nöbetle bölünen yaşamlar' başlığıyla yayımladığımız haberde epilepsi (sara) hastalarının zorlu hayat şartlarına yer vermiştik. Onların en büyük sıkıntıları arasında sosyalleşememek, aynı dertten mustarip insanlarla bir çatı altında buluşup rehabilite olamamak vardı. Birçoğu, bilgisizlik neticesinde "dışarıda nöbet geçirirse"  düşüncesiyle eve hapsedilmiş insanlardı. Lakin yeni insanlar tanıyacak bir ortam bulup hayata biraz daha umutla bakmak, bağlanmak istiyorlardı.
 <br/>
 <br/>
 Kısa adı EHAD olan Epilepsi Hastaları Derneği ise ayakta kalma savaşı veriyordu âdeta. Kendi evinin bir odasını epilepsililere danışmanlık ve manevi destek için EHAD'a tahsis eden Alparslan Varer'in çabalarıyla kurulmuştu bu dernek. Elektronik mühendisi olan Varer'in hayali ise hastaların keyifli zamanlar geçireceği, özgüven kazanabileceği, stres atıp rehabilite olabileceği büyük bir mekâna kavuşmaktı. Ta ki bir yıl devam eden sponsor arayışı başarıyla sonuçlanana kadar. Şimdi Kadıköy Kuyubaşı'nda yeni adıyla "Epilepsi ve Toplum Derneği" adlı bir merkez hizmete açıldı. Peki burası epilepsi hastalarına nasıl yardımcı olacak?
 <br/>
 <br/>
 Epilepsi ve Toplum Derneği'nde ortam hayli sakin. Buradaki sıcak ortam, evinin bir köşesiymiş gibi insanın içini rahatlatıyor. İkili görüşmeler için küçük bir mekan, ayrıca toplu eğitim ve dersler için genişçe odaları var. Dernek Başkanı Alparslan Bey dahil, gönüllü çalışanların çoğu epilepsi hastası. Hayatlarının belli dönemlerinde ciddi sıkıntılar çekmiş, zaman içinde bunların üstesinden gelmeyi başarmış kişilerin idari kadroda yer alması epilepsi hastaları için de önemli bir ayrıntı. Çiçeği burnundaki merkezde gençlere yönelik sosyal faaliyetler olacak. Mesela gitar, ud, ney, satranç kursları düzenlenecek. Birçoğu asosyal olan epilepsi hastaları birçok vesileyle sosyalleşme fırsatı bulacak.
 <br/>
 <br/>
 Sara hastalığı hakkında hayli bilgisiz olan Türk halkı, çocukları epilepsi olunca onların dış dünyayla bağlantılarını kesiyor. Dış dünyayla ilişkisi her geçen gün azalan çocuk, tahmin edilenin aksine sıkıntı ve yalnızlık yüzünden daha sık nöbet geçiriyor. Dernekte ücretsiz verilecek kursların en büyük amacı hastaları dışarı çıkartıp çevresiyle barıştırmak. Alparslan Bey'e göre sara hastası gençlerin birçoğunun özgüven problemi var ve bu çok önemli problemin çözülmesi şart. Bunun için düzenlenmiş bir başka aktivite ise; tiyatro ve drama dersleri
 <br/>
 <br/>
 SARA-SPOR İLİŞKİSİ
 <br/>
 <br/>
 Hastalık beyindeki hücrelerin kontrol edilemeyen, ani ve aşırı deşarjlarına bağlı olarak ortaya çıkıyor ve epilepsi hastaları nöbet anını "Kısa süreli elektriğe tutulmak" şeklinde tanımlıyor. Her bir nöbet ise; 2 bin beyin hücresinin ölmesi anlamına geliyor. Alparslan Varer, bu nöbetleri azaltmak için yapılacakları anlatıyor: "Bu tamamen vücut kondisyonuyla alakalı. Epilepsi hastası gençlerin vücut kondisyonlarını artırmaları lazım. Fitness salonlarıyla görüşüp bize haftada 2 saat ayırmalarını isteyeceğiz. Mesela gençler yürüme bantlarında 5-6 ay uzman gözetiminde yürüyüp koşacak, vücut fonksiyonlarını artıracak. Böylece nöbet eşikleri yükselecek."
 <br/>
 <br/>
 Satrancın epilepsi hastaları için önemine gelince, çocukluğunu unutanların yaşadıklarını tekrar hatırlamasını sağlıyor oyun. Normalde görülenler, yaşananlar zihinde kaybolmasa da epilepsi hastalarının belleği nöbetlerle zayıfladığı için zihindeki bilgiler 'arkalara' gönderiliyor. Satrançla çalıştırılan zihin, bu bilgileri tekrar ön plana çıkarıyor. Bu tarz aktivitelerin önemine dikkat çeken Dernek Başkanı Varer, yanına gelen genç-yaşlı herkese 'bedava bile olsa' bir yerde çalışmayı salık vererek, daha az nöbet geçireceklerini iddia ediyor. 7 yaşında beyninden darbe alıp 3 yıl sonra ansızın epileptik nöbet geçiren Varer, son iki yıldır hiç nöbet geçirmediğini, hayatın içine yoğunlaştıkça nöbetlerin azaldığını savunuyor.
 <br/>
 <br/>
 Epilepsi hastasının olduğu ailelerde ömürler sıkıntı içinde tükeniyor. Çünkü nöbetin ne zaman geleceği belli olmuyor. Nöbete şahit olan misafirler de mesela "çocuğumun psikolojisi bozuluyor" diyerek bir daha gelmez oluyor o eve. Ve insani irtibatlar yavaş yavaş zayıflıyor, hatta kopuyor. Epilepsi ve Toplum Derneği gönüllüleri, hizmet içeriğini hazırlarken bu fedakar aileleri de ihmal etmemiş. Amaçları, epilepsili hasta yakınlarını bir araya getirmek. Tabii burada amaçlanan sadece ailelerin sosyalleşmesi değil. Aileler bir araya geldiklerinde onlara psikiyatr ve psikologlar da eşlik ediyor, onların sıkıntılarını dinleyip sorunlarına pratik çözümler sunuyor. Kapısı çalınmayan evlere de yeni yeni misafirler konuk oluyor. Çünkü dernekte kurulan dostluklar özel hayat da mümkün olduğunca aktarılıyor.
 <br/>
 <br/>
 "Yaşayanın halinden yaşayan anlar" diyen Leman Varer, derneğin gönüllülerinden. Hem de maddi-manevi her şeyini bu uğurda feda edenlerden. Leman Hanım, 33 yıl öğretmenlik yapmış bir eğitimci. Oğlu Alparslan Bey küçükken rahatsızlanınca o da epilepsiyle tanışmış. Lakin o yıllarda konuyla ilgili çok az bilgi kaynağı varmış. Hastanelerden bile "Çocuğuma nasıl davranmalıyım, neler yapmalıyım?" sorularının cevabını alamamış. "İstanbul'da ne kadar kütüphane varsa teker teker gezdim, en sonunda bir kitap bulabildim" diyen Leman Hanım'ı dinliyoruz:
 <br/>
 <br/>
 "Alparslan'ı rahat bıraktım, sıkmadım. Zaman geçtikçe bütün aktivitelerini kendi yaptı, çok şükür Allah'a nöbetleri de azaldı. Bunun sebebi sosyal faaliyetler mi yoksa benim onu rahat bırakmam mı bilmiyorum." Türkiye'de hâlâ sara hastalığı hakkında ciddi bilgi eksikliği olduğunu söyleyen Leman Varer, çocuğunu bu yüzden zincire vuran aileler bile olduğunu söylüyor. Fedakar anne, bundan sonraki hayatını bu işe adadığını, kendi çektiği sıkıntıları başkalarının çekmemesi için elinden ne gelirse yapacağını söylüyor: "Bütün bildiklerimi, deneyimlerimi buraya gelen annelerle, ailelerle paylaşıyorum."
 <br/>
 <br/>
 Derneğin gönüllülerinden biri de 2 yıl önce epilepsi hastası olan 25 yaşındaki Tuna Çiçekoğlu. Beyninde doğuştan kemik açıklığı var ve kafatasını her türlü darbeden korumak zorunda kendisi. Dernekte düzenlenen tüm faaliyetlere katılan Tuna, ortamın onu rahatlattığını düşünüyor.
 <br/>
 <br/>
 Açık Öğretim Fakültesi İşletme bölümünde okuyan Çiçekoğlu, epilepsi nöbetlerinden önce hem İngilizce kursuna gidiyor hem de bir şirkette aktif olarak çalışıyormuş; ama engellilerle ilgili kanunun yanlış yorumlanması sebebiyle işten çıkarılmış. Dernekteki bilgisayarların bakımıyla da ilgilenen Tuna, burada hem kendini buluyor hem de birikimini başkalarına aktarıyor.  Yaşıtlarına göre hayli zeki olan Çiçekoğlu spor, drama ve bilgisayar web tasarım kurslarına katılıyor. Derneğe gidip gelmeye başladıktan sonra dışarı ailesiyle çıkmayı bırakmış, nöbetleri azalmış. El kaslarını geliştirmek için ud veya gitar çalmaya niyetlenen Tuna, maddi zorluk çeken derneğe cep harçlıklarından da yardım yapıyor; tanıdıklarıyla irtibat kurarak kırtasiye masraflarının karşılanmasına vesile oluyor.
 <br/>
 <br/>
 Küçük kardeşi sara hastası olan müzik öğretmeni Burcu Sayan, okuldan arta kalan zamanını merkezde geçiriyor, ud, gitar, nota dersleri veriyor epilepsi hastaları için. "Müzik bir terapidir; epilepsi hastalarının rahatlamaya ihtiyacı var" diyen Sayan, kursa gelen gençlere evlerinden dışarı çıkmayı, müzikle rahatlayıp kendilerine güvenmelerini salık veriyor sık sık.
 <br/>
 <br/>
 MESLEK İÇİN İMAJ SORUNU AŞILACAK
 <br/>
 <br/>
 Bir yıllık uğraş sonucunda İsis Otel'le anlaşan derneğin sponsorluk mutabakatının süresi temmuz ayında bitiyor. Dernek Başkanı Varer, derneğin tanınmıyor olmasından, sara hastalarının kendini gizlemesinden şikayetçi. Ona göre, maddi anlamda destek olabilecek epilepsi hastaları var, fakat derneğin varlığından haberdar değiller.
 <br/>
 <br/>
 Epilepsi hastalarının birçoğu eğitimlerine devam edemeyip sosyal hayattan uzaklaşıyor, bunun sonucunda da iş bulamıyor. Dolayısıyla derneğe gelenlerin ilk talebi "Bize iş bulun" oluyor. Epilepsi ve Toplum Derneği'nin bu konuda da çalışmaları olacak; Personel Yöneticileri Derneği, Ankara ve İstanbul ticaret odalarıyla görüşüp 45 dakikalık 'Epilepsi bilgilendirme programı' yapacaklar. Çünkü hastalık hakkında bilgisi olmayan personel müdürleri ve işverenlerin birçoğu sara hastalarını zihinsel engelli, sorumluluklarını yerine getiremeyen, sürekli bayılıp kendini kaybeden insanlar olarak biliyor.
 <br/>
 <br/>
 Kişinin iş görüşmesinde 'Sara hastasıyım' demesi çok nitelikli olmasına rağmen işe alınmamasına sebep oluyor. Oysa epilepsi hastalarının herhangi bir zekâ  problemi olmuyor, engelli sınıfına girmiyor, üstelik sürekli epileptik nöbet geçirmiyorlar. Saralı olduğu halde aylarca ya da yıllarca nöbet geçirmeyenler bile var. Meslek sahibi olmayan epilepsi hastaları için de İstanbul Büyükşehir Belediyesi Sosyal Hizmetler bünyesinde hizmet veren İstanbul Meslek Edindirme Merkezi ve kurslarından yardım alınacak. Böylece sara hastaları hem kabiliyetlerine uygun bir meslek öğrenecek hem de keyifli uğraşlarla rehabilite olacak...
 <br/>
 <br/>
 Merkezde 'insanî değerler eğitimi' de verilecek. Program içeriğinde beş değer var: Şiddetten kaçınma, hakikat doğru davranış, iç huzur ve sevgi. Bu başlıkların kendi içinde açılımları da var. Dernek özellikle 'şiddetten kaçınma'nın üzerinde durmak istiyor. Çünkü sara hastaları kendi içlerine kapandıkları için şiddete eğilimli oluyorlar.
 <br/>
 <br/>
 Dernek, şimdiye kadar İstanbul'un çeşitli semtlerinde "Epilepsi Bilgilendirme Programı" düzenlese de katılım çok düşük olmuş. Binlerce broşür elden dağıtılmış, ünlü doktorlar çağırılmış; ama 25-30 kişi ancak gelmiş. Bu durum dernek gönüllülerini üzse de kendilerince bir sıkış yolu bulmuşlar. "Artık hiyerarşik düzen üzerinden insanlara ulaşmak istiyoruz." diyen dernek yetkilileri, kaymakamlıklardan destek alacak. Kaymakamlıklar, belli meslek gruplarına düzenlenecek programlara her ilçeden 'zorunlu' katılım isteyecek.
 <br/>
 <br/>
 SARA İLE İLGİLİ VERİ TABANI YOK
 <br/>
 <br/>
 EHAD'la başlayıp uzun ve çileli bir yolda ilerleyen derneğin epilepsi hastalarına ulaşamama gibi büyük bir sıkıntısı var hâlâ. 2003 yılından bu yana İstanbul'un Anadolu yakasında sürdürülen 'Epilepsi hastası tespit çalışmaları' halen devam ediyor. Çünkü Türkiye'de bu konuyla ilgili hiçbir çalışma yapılmamış, 750 bin epilepsi hastası görmezden gelinmiş. Herkesi bu seferberliğe çağıran Alparslan Varer, kararlı konuşuyor: "Bizim tek sorunumuz insanlara ulaşamamak. Tespit ettiklerimizin evine gidiyoruz, merkeze gelmeleri için ikna ediyoruz. Buraya geldiklerinde zaten moralleri yerine geliyor, sosyalleşiyorlar, özgüven kazanıp çevre ediniyorlar, sonra da rahatlıkla iş bulabiliyorlar. Türkiye genelinde ne kadar sara hastası var bilmiyoruz. Gönüllü sayımız ne kadar artarsa, gizli sara hastalarını bulma oranımız da yükselir. Herkesi davet ediyoruz."
 <br/>
 <br/>
 SARA (EPİLEPSİ) NÖBETİNDE İLKYARDIM
 <br/>
 <br/>
 Nöbet geçirenlere kesinlikle soğan, sarımsak koklatılmamalı, dilini ısırmasına engel olmak için dişleri arasına rulo yapılmış bir kumaş parçası vs. konmalı, ayrıca başını bir yerlere çarpması engellenmeli. Nöbet sırasında hastanın etrafındakiler sakin olmalı, bağırıp çağırmamalı. Çünkü bazı epilepsi hastaları nöbet anında karşısındakileri şuurlu olarak görebiliyor. Nöbet bittiğinde ise kendini kötü hissediyor, psikolojisi bozuluyor; bir daha aynı şeyi yaşamamak için evinden dışarı çıkmak istemiyor. Epileptik nöbet anında hastanın etrafı açılmalı, oksijen alması sağlanmalı. Oksijen, epilepsi hastasının nöbetten çıkması için en önemli şart. Eğer nefes alamaz, nöbet uzarsa boğazındaki tükürük bezleri köpürmeye başlar, tükürükle boğaz tıkanır ve nöbet devam eder. Çırpınma bittikten sonra kişi hemen yan yatırılmalı, dilin geri kaçmamasına dikkat edilmeli. Hasta yan yatırıldığında ağızdaki tükürük akar, böylece hasta hava alır ve o havayla birlikte tekrar hayata kavuşur.
 <br/>
 <br/>
 Epilepsi ve Toplum Derneği gönüllülerinin en büyük hayali, Türkiye'deki tüm epilepsi hastalarını tespit edip onların maddi-manevi yanında olmak. Eğer siz de bu sosyal dayanışma halkasının içinde yer almak, bir sara hastasının hayata umutla bakmasına vesile olmak istiyorsanız 0216 337 07 06 numaralı telefondan derneğe ulaşabilirsiniz
</font>

Kaynak: [www.aksiyon.com.tr](http://aksiyon.com.tr:80/aksiyon/haber-18417-34-nobet-arasi-gercek-hayat.html), [web.archive.org (arşiv bağlantısı)](http://web.archive.org/web/20110527064423/http://aksiyon.com.tr:80/aksiyon/haber-18417-34-nobet-arasi-gercek-hayat.html)
