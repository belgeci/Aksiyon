# Gelibolu şehitleri sizi bekliyor

*Tuba Kabacaoğlu Bilinmeyen-tarih*

<div>
 <p>
  <font>
   Gelibolu’ya ilgi her geçen gün artıyor. Çanakkale Şehitleri’ne ev sahipliği yapan yöre, bugünlerde şantiye yerine dönmüş. Yeni bulunan 28 şehitlikten üçü 18 Mart’a kadar yetiştirilecek. Araç parkından dokunmatik müzelere kadar her türlü ihtiyacı karşılamak amacıyla yeniden düzenlenen bölge cazibe merkezi olmaya şimdiden aday.
   <br/>
   <br/>
   Eceabat Kaymakamı Yaşar Karadeniz, alan kılavuzluğu hakkında çözümden çok sorun üretildiğini düşünüyor.
   <br>
    <br>
     Her yıl binlerce Avustralyalı ve Yeni Zelandalı, atalarının mezarlarını ziyaret etmek için Türkiye’ye gelip Gelibolu’da düzenlenen anma törenlerine katılıyor. Hem de 24 saatten fazla süren uçak yolculuğuna katlanmak pahasına... Her 18 Mart’ta Türkiye, benzer görüntülere şahit oldu. Bir yanda bakımlı mezarlar başında heyecanlı Anzak gençleri; öte yanda okuldan zorla getirildiği için her halinden “Bitse de gitsek.” tavrı belli olan Türk öğrenciler ve protokol görevlileri.
     <br>
      <br>
       Fakat, bu tablo artık değişiyor. Dün bakımsızlıktan derbeder bir görüntü sergileyen şehitliklerin yerinde yeller esiyor. Aynı şekilde, bu mekanı ziyaret eden insanlardaki ruh halinde de... Her ne kadar birtakım çevreler olayda siyasi bir yön arasa da Türk halkının Çanakkale’ye ilgisi her geçen gün artıyor. Üniversite öğrencileri, esnaflar ve değişik meslek gruplarından binlerce kişi Gelibolu’yu ziyaret ediyor, tarihin gördüğü en kanlı savaşlardan birini yerinde hissediyor.
       <br>
        <br>
         Şüphesiz bu değişimin altında bölgeye yapılan yatırımların etkisi büyük. Gelibolu Yarımadası Tarihi ve Milli Parkı içinde bulunan Arıburnu-Conkbayırı mevkiinde 25 Temmuz 1994’te çıkan yangında 4 bin 49 hektarlık orman alanı yanmıştı. Yangın muharebe alanlarını tahrip ederek mezarlık ve anıtları tehlikeye sokmuştu. Bunun üzerine Milli Park’ın tekrar düzenlenmesine karar verildi ve bu görev Çevre ve Orman Bakanlığı’na tevdi edildi. Bakanlık, konuyla ilgili Uluslararası Fikir ve Tasarım Projesi Yarışması düzenledi. Yarışmayı Norveç’ten katılan proje kazandı. Projeyi Milli Parka uyarlama görevi  Orta Doğu Teknik Üniversitesi’nde oluşturulan kurula verildi. Proje, 23  Aralık 2004’te Bayındırlık ve İskan Bakanlığı, Kültür ve Turizm Bakanlığı ile Milli Savunma Bakanlığı’nın onay ve görüşü alınarak kabul edildi.
         <br/>
         <br/>
         Amaç gerçek şehitlikleri bulmak
         <br/>
         <br/>
         Uzun Devreli Gelişme Planı, 66 ana proje ve 150’ye yakın alt projeden oluşuyor. Gelibolu Yarımadası’nın yüzü de gelişme planı kapsamında yavaş yavaş değişmeye başladı. 18 Mart’taki açılışa yetiştirilmeye çalışılan yerlerin başında Kilye Koyu Ana Tanıtım Merkezi, Behramlı Soğanlıdere Şehitliği, Şahindere Şehitliği, Kocadere Hastane Şehitliği, Ziyaretçi Dinlenme Merkezi, Kilitbahir Kalesi, Namazgah Tabyaları ve Kabatepe Similasyon Merkezi yer alıyor. Ayrıca, 120 kilometrelik ziyaret yolunun da yapımı sürüyor. Projenin tamamının 4 yılda biteceği belirtiliyor.
         <br/>
         <br/>
         Eceabat Kaymakamı Yaşar Karadeniz, ilçenin yüzde 80’inin Milli Park sahası içinde kaldığını, bu zamana kadar şehitlere yönelik ferdi çalışmalar olsa da ilk kapsamlı çalışmanın ürünlerini şimdi verdiğini söylüyor: “Amacımız gerçek şehitlikleri ortaya çıkarıp, çevresini düzenlemek. Bulunan 28 gerçek şehitlikten ikisinin yapımı  bitti. Yol haritamız projeyle belli. Halkımız yabancıların mezarlarına bakıp imreniyordu. Artık bizim de düzenli ve gerçek şehitliklerimiz olacak.”
         <br/>
         <br/>
         Doğa Koruma ve Milli Parklar Genel Müdürü Prof. Dr. Mustafa Kemal Yalınkılıç ise, 90 yıldır yapılmayanı yapmaya çalıştıklarını ve bu projenin amacının para kazanmak ya da siyasi menfaat elde etmek olmadığını belirtiyor.
         <br/>
         <br/>
         Projenin en önemli özelliği şimdiye kadar sembolik olan şehitlikler yerine gerçeklerinin yapılıyor olması. Şevki Paşa’nın haritasından (1916) asıl şehitliklerin yeri belirlendi ve şimdiki alanlarla karşılaştırıldı. Osmanlı arşivinden şehitlerin isimleri, memleketleri, yaşları, rütbeleri bulundu. Genelkurmay da elindeki kaynaklarla destek verdi. Böylece, bilinmeyen isimsiz şehitler günyüzüne çıkmış oldu. Yeni şehitlikler eski mezarların üzerine değil, yan tarafına yapılıyor. Yani, mezarların açılıp kemiklerin taşınması söz konusu değil.
         <br/>
         <br/>
         Şahver Kıraç’ın dizaynını yaptığı şehitlikler, tepeden bakıldığında ay-yıldız şeklinde görünecek. Mezar taşları da  asker miğferi olarak sembolize ediliyor. Alanda olduğu tespit edilen askerlerin isimleri de mermerlere tek tek yazılıyor. Yabani ot ve çöplere maruz kalan gerçek mezarlıkların çevreleri de temizleniyor. Çalışmalarını iki yıldır sürdüren ve proje içindeki tek arkeolog olan Murat Ufuk Kara, çalışmanın en zor aşamasının arşiv kısmı olduğunu söylüyor. Behramlı Soğanlıdere Şehitliği, İstanbul Zeytinburnu Belediyesi tarafından inşa ediliyor. Alanda 600 şehidin olduğu isimleriyle tespit edilmiş.
         <br/>
         <br/>
         Eskisi kadar Fatiha okumuyorum
         <br/>
         <br/>
         Hasan Gümüştaş, mermer işçisi... Şanlıurfa Siverek’ten gelmiş. Görevi duvar örmek. Üç buçuk aydır çalışan Gümüştaş, kendini çok şanslı görüyor; çünkü, üç buçuk aydır “mübarek topraklarda” şehitlerle yan yana ve onlar için çalışmak herkese nasip olmaz. İstanbul’dan gelen mermerci Hüseyin Aydın’ın görevi ise hilal ve yıldız yapmak. Yıllarını bu mesleğe verse de burada çalışmanın tadını daha önce hiç yaşamadığını mermer tozundan beyazlaşan yüzü üstüne düşen gözyaşlarıyla anlatıyor. Diyarbakır’dan gelen Eyüp İşcan ise farklı bir konuya dikkat çekiyor: “İlk geldiğimde şehit mezarıyla her göz göze geldiğimde Fatiha Suresi okuyordum. Zamanla ortama alıştım. Artık eskisi kadar Fatiha okumuyorum.”
         <br/>
         <br/>
         Şahindere Şehitliği’nden sorumlu inşaat mühendisi Yusuf Koç,  şehitlik hakkında şu bilgileri veriyor: “İnşasına kasımda başladık. 18 Mart’a yetişecek. Askerlerin dışında 30 işçi çalışıyor. Burada 2 bin 177 şehidin yattığı tespit edildi. Şehitlik, Soğanlıdere Şehitliği’ndeki gibi ay ve yıldızdan oluşuyor. Bir de çeşme var.” Koç, bu proje için ne yapılırsa yapılsın az diye düşünüyor. Hem işçiler hem de genel müdürlükten gelen üst düzey görevliler canla başla çalışıyor.
         <br/>
         <br/>
         Kazanacağım paranın önemi yok
         <br/>
         <br/>
         Afyon’dan gelen işçi İbrahim Altıntepe, bazen soğuktan bazen de sağanak yağışın etkisiyle işlerini yarım bırakmak zorunda kaldıklarını anlatıyor. Metre hesabı çalışan İbrahim Usta için bu işten kazanacağı paranın önemi yok. “Sonunda para vermeseler de üzülmem.” diyen Altıntepe için şehitlerimize ne yapılsa az.
         <br/>
         <br/>
         Kaymakam Yaşar Karadeniz, bölgeye yılda bir buçuk milyon ziyaretçinin geldiğini; ancak bugüne kadar “Şehitlik orijinal haliyle kalmalı.” diye düşünüldüğü için tuvalet dahi yapılmadığını hatırlatıyor. Ziyaretçiler, farkında olmadan şehit mezarlarının olduğu yerlere araçlarını park etmek zorunda kalmış... Şimdi tarihi dokuya zarar verilmeden ziyaretçilerin ihtiyaçlarını karşılayacak bütün düzenlemeler yapılıyor.
         <br/>
         <br/>
         Kocadere Hastane Şehitliği’ndeki çalışma yoğunluğu diğer iki şehitlikten farklı değil. Tek farkı diğerlerinden daha büyük olması ve diğer ikisinde olduğu gibi anıt alanının yanına değil, tam ortasına gelecek şekilde inşa edilmesi.
         <br/>
         <br/>
         Gelibolu Tarihi Milli Parkın’nın şüphesiz şehitlikten sonra en dikkat çeken yeri Ana Tanıtım Merkezi. Teknolojinin tüm nimetlerinden yararlanmak isteyenler için biçilmiş kaftan niteliğinde. Örneğin, dokunmatik ekranda parmağınızın ucuyla sanal olarak şehitliği geziyor, en ince ayrıntısına kadar bilgi edinebiliyorsunuz. Ana Tanıtım Merkezi’nin içinde sergi salonu, kütüphane, kafeterya, toplantı salonu ve en önemlisi Kurtuluş Savaşı’nda şehit olmuş tümen, kolordu, tugay ve alay komutanlarının rölyefleri bulunuyor.
         <br/>
         <br/>
         Arkeolog Murat Ufuk Kara savaş döneminde çıkmış Harp dergileri sayesinde ancak 71 şehidin fotoğrafına ulaştıklarını belirtiyor. Heykeltıraş Umut Devrim Can’ın gözetimindeki dokuz kişilik grup 71’ini üç buçuk ayda bitirmiş. Daha önce Konya, Balıkesir, Ankara gibi yerlere büyük heykeller yapan Devrim Can’a göre sanatçının çalıştığı mekan değil, ortaya çıkardığı eserler önemli.
         <br/>
         <br/>
         Yapılan tüm düzenleme ve yenilikler Gelibolu’yu tarihi dokusuyla yaşatıp yaşamı kolaylaştırmayı amaç edinse de aksaklıklar yaşanmıyor değil. Gelibolu özellikle de Eceabat halkının şimdilerde kafası karışık. Yerel basında sadece turizmciler ve Milli Parklar Müdürlüğü arasında gerginlik yaşanıyor gibi gözükse de bu durumdan en çok zarar gören halk. Zira, topraklarını istedikleri gibi tasarruf edemiyorlar. Vatandaşların mağduriyetinin farkında olan yetkililer, Gelibolu Tarihi ve  Milli Parkı Uzun Devre Gelişme Planı’nda halkın kazanç elde edebilmesi için “Alan Kılavuzları” projesi ihdas etmiş. Alan kılavuzlarının görevi; turistleri gezdirmek, onlara kültür, gelenek, görenek ve manevi değerlerimizin aktarılmasına yardımcı olmak. Bu tarz bir çalışma dünyadaki tüm milli parklarda bulunuyor. Bugüne kadar alan kılavuzluğu için 400 başvuru yapılmış. Sınavı geçenlerden 193 kişi kılavuz olma hakkı elde etmiş.
         <br/>
         <br/>
         Alan Kılavuzluğu ve farklı iddialar
         <br/>
         <br/>
         Ancak, farklı iddialar ortalıkta dolaşıyor. Balıkçı Ahmet Varlık’a göre, kılavuzlukla yöre halkını kalkındırmak amaçlansa da katılanların 310’u İstanbul ve Çanakkale’de yaşayan devlet memurları ve öğretmenlerden... Üstelik ilk başta eğitim sınırı konulmazken bir anda en az lise mezunu olma şartı getirilmiş. Orman İşletmesi’nden emekli memur Hüsamettin Demirsöz durumdan şikayetçi. Doğma büyüme Eceabatlı olduğunu, sırf lise mezunu olmadığı için alan kılavuzu olamadığını anlatıyor. Demirsöz’e göre, bu yöreyi anlatmak onun hakkı.
         <br/>
         <br/>
         Vatandaş hakkını nasıl arayacağını diye düşünürken, TÜRSAB çoktan Milli Parklar Müdürlüğü’nü mahkemeye verdi bile... Sebebi ise alan kılavuzları dışında kimsenin rehberlik yapamayacak olması. Mahkeme hâlâ devam ettiği için sertifika dağıtımı da henüz yapılamadı. 18 Mart günü gelecek turistlere kimin rehberlik yapacağı ise şimdilik bilinmiyor. Mili Parklar Genel Müdürü Prof. Dr. Mustafa Kemal Yalınkılıç, park görevlilerinin yöre halkından olması gerektiğini, bir mekanı ancak orada yaşayanların anlatabileceğini ve bakanlığın görüşünün de bu doğrultuda olduğunu söylüyor. Eceabat Kaymakamı Yaşar Karadeniz ise hukuki anlamda bir tereddüt olduğu görüşünde.
         <br/>
         <br/>
         Ziyaretçi sayısını hatırlatan Karadeniz, “Turizm rehberleri yetmiyor. Doğru bilgiye sahip olmayanlar ziyaretçileri gezdiriyor. Kendi ideolojilerine göre bir şeyler anlatıyor. Alanın kontrol altına alınması gerekiyor. Bin rehbere ihtiyaç var. Bu ihtiyaç ancak alan kılavuzları ve turizm rehberlerinin aynı havuzda buluşmasıyla karşılanabilir.” diyor.
         <br/>
         <br/>
         Gelibolu tarihle yeniden kucaklaşıyor. Hem de yeni bir ruh ve heyecanla..
         <br/>
         <br/>
         <br/>
        </br>
       </br>
      </br>
     </br>
    </br>
   </br>
  </font>
 </p>
 <p>
  <font>
   (Bu yazı 741 kez okunmuştur)
  </font>
 </p>
</div>


Kaynak: [www.aksiyon.com.tr](http://www.aksiyon.com.tr:80/yazdir.php?id=20307), [web.archive.org (arşiv bağlantısı)](http://web.archive.org/web/20050322010457/http://www.aksiyon.com.tr:80/yazdir.php?id=20307)
