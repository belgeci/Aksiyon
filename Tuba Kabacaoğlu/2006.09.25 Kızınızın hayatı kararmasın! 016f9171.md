# Kızınızın hayatı kararmasın!

*Tuba Kabacaoğlu 2006.09.25*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      2,5 milyon ‘skolyoz’lunun bulunduğu Türkiye’de, her 10 kız çocuğundan biri bu hastalığa yakalanıyor. Ancak, neredeyse bütün vakalarda teşhis gecikiyor.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20070927210501im_/http://www.aksiyon.com.tr/resim/616/64.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Henüz 12 yaşındaki kızınız bel, sırt ağrısı, nefes darlığı mı çekiyor? Yoksa omurgası yana eğilmiş, omuzları biraz dengesiz mi gözüküyor? Çocuğunuz, Türkiye’deki her 10 kızdan birinde görülen ‘skolyoz’ hastası olabilir. Skolyoz, omurgadaki şekil bozukluğuna deniyor. Doğuştan olabiliyor; çocuk felci, beyin felci veya kas erimesi gibi hastalıklar sebebiyle ortaya çıkabiliyor veya sebebi bilinmeyen bir durumdan kaynaklanabiliyor. Hastalık omurganın sağa, sola, öne doğru eğrilmesiyle kendini gösteriyor.
   <br>
    <br>
     Skolyozların omurlarındaki eğrilik 10-100 derece arasında değişiyor. 0-3 yaş arasında görülen skolyozlar ‘doğuştan’ kabul edilirken 3-10 yaş arası ‘çocukluk dönemi skolyozu’, 10 yaşından büyüklerinki de ‘yetişkin skolyozu’ olarak tanımlanıyor. En sık görülen tür olan yetişkin skolyozu, ergenlik döneminde ortaya çıkıyor ve sebebi bilinmediği için ‘ideopatik’ olarak niteleniyor.
     <br/>
     <br/>
     SKOLYOZ TESTİ YAPABİLİRSİNİZ
     <br/>
     <br/>
     Türkiye’deki skolyoz hastalarının yüzde 80’ini ideopatikler oluşturuyor. Çocuğun anne karnındayken omurga gelişiminin tamamlanamaması ya da oluşan omurganın birbirinden ayrışamaması sebebiyle görülen ‘doğuştan skolyoz’ tipi ise en az rastlananı. Skolyoz 10 dereceyken sadece röntgenle gözlemlenebiliyor. Fakat eğrilik derecesi arttıkça dışarıdan da fark ediliyor.
     <br/>
     <br/>
     Erken teşhis için dikkat edilmesi gerekenleri Alman Hastanesi Ortopedi Uzmanı Dr. Özgür Mengeş şöyle sıralıyor: “Omuzlar asimetrik olur. Bakıldığında bir omuz aşağıda, bir omuz yukarıda kalır. Buna bağlı olarak, bir kol diğerinden daha uzun gözükür. Leğen kemiği yukarı veya aşağıda olur ve çocuk bir tarafa yatık yürüyebilir. Eğer çok ilerlemişse nefes darlığı, aşırı sırt ve bel ağrısı görülür. Eğer aile şüpheleniyorsa; çocuğu kolları aşağıya sarkık şekilde öne eğdirmeli, baş ve kalçalardan çocuğun sırtına bakmalı. Sırt simetrik ise skolyoz olma ihtimali düşüktür. Eğer sağ ve sol arasında birkaç milimetreden fazla fark varsa o zaman skolyozdan şüphelenilebilir. Bu testi her altı ayda bir ergenlik dönemindeki çocuklara yapmak gerekir.”
     <br/>
     <br/>
     Erken teşhisin önemine dikkat çeken Dr. Mengeş, anne-babanın çocuğu iyi gözlemlemesi gerektiği görüşünde. Ona göre özellikle ergenlik dönemindeki çocuklar vücutlarını saklıyor. Dolayısıyla anne-baba da bu dönemde sık rastlanan ideopatik skolyozu göremiyor ve teşhis geciktiği için tedavi daha uzun ve ağır geçiyor. Acıbadem Hastanesi Ortopedi ve Travmatoloji Uzmanı Prof. Dr. Osman Güven, erken teşhis konulan hastaların sadece yüzde 9-20’sine ameliyat gerektiğini, geç teşhis edilen hastaların ise yüzde 40-50’sini ameliyat etmek zorunda kaldıklarını söylüyor.
     <br/>
     <br/>
     İzmir Urla’da yaşayan Dıblan Ailesi’nin tek çocuğu Nilüfer bir skolyoz hastası. Anne Oya Dıblan, rahatsızlığı kızının denize girdiği sırada fark ettiğini söylüyor: “Belindeki çukurların biri düz, diğeri içe doğruydu. Ortopedi uzmanına götürdük. Meğer hem omurgasının kuyruk başlangıcında hem de üst boyunda 40 derece eğrilik varmış. Nilüfer 16 yaşında ve artık bedenini bizden saklıyor. Eğer daha önce görebilseydik eğrilik 40 derece olmazdı.”
     <br/>
     <br/>
     Tedavi, skolyozun tespit edildiği andaki derecesine ve çocuğun muhtemel büyüme oranına göre değişiyor. Genelde büyümesi tamamlanmış, 2 yıldır adet gören çocuklarda eğrilik sırtta 50, belde 35 dereceyi aşmadıkça cerrahi müdahale yapılmıyor. Çünkü kemik gelişimi durduğu için hastalık ilerlemiyor. Büyümesi devam eden çocuklarda 20 dereceyi geçince korse tedavisi uygulanıyor. 6 ay-1 yıllık filmlerde eğiklik 5 dereceden fazla arttıysa hastalık ilerleyeceğinden hemen cerrahi müdahale yapılıyor. Zira kemikler büyüyüp geliştikçe skolyoz artıyor.
     <br/>
     <br/>
     KORSE, TEDAVİDE ETKİLİ
     <br/>
     <br/>
     Ameliyatla omurgaların düzelme oranı yüzde 70-80 arasında değişiyor. Diğer ortopedik ameliyatlara göre skolyoz ameliyatları daha riskli. Söz gelimi omurga fazla dönmüş ya da eğrilik çoksa ameliyatla tamamen düzeltmek mümkün olmayabiliyor. Hacettepe Üniversitesi Tıp Fakültesi Ortopedi ve Travmatoloji Ana Bilim Dalı’ndan Prof. Dr. Emre Acaroğlu, şu anda ‘en etkili yöntem’ olduğunu söylediği uygulamayı şöyle anlatıyor: “Sırttan omurlara vidalar yerleştiriliyor ve bunlar bir çift çubukla birbirine bağlanıyor. Bir ayda kemikler kaynıyor. Bu uygulama Türkiye’nin iyi omurga merkezlerinde sorunsuz olarak yapılıyor.”
     <br/>
     <br/>
     Korse, ilerleyen ve 25 derecenin üzerindeki skolyozlarda kullanılıyor; teşhis ne kadar erken konuluyorsa etki de o denli  artıyor. Korseyle omurga asimetrik basınçlara karşı destekleniyor ve hasta büyüdükçe vücuda uyum sağlayacak şekilde ölçüler değiştiriliyor. Tedavi hangi yaşta başlarsa başlasın adet dönemine girdikten sonra 1,5 yıl daha korsenin kullanılması gerekiyor, günde 22-23 saat takılıyor, ilk 15 günden sonra eğriliğin yüzde 50 oranında düzelmesi bekleniyor. Tedavi tamamlandığında omurga ilk eğrilik derecesinde ya da birkaç derece altında ise tedavi başarılı kabul ediliyor. Korse, skolyoz hastalarının en çok başvurdukları tedavi şekli olarak biliniyor. Ama günde 22-23 saat korseyle dolaşmak hastaları rahatsız ediyor.
     <br/>
     <br/>
     Sağlık Meslek Lisesi Hemşirelik Bölümü öğrencisi Nilüfer Dıblan, 3 aydır korse kullandığını, gelişim sürecini tamamlayana kadar, yani en iyi ihtimalle 18 yaşına kadar korse takması gerektiğini söylüyor. Korse kullanmak zor olsa da anne Oya Hanım buna katlanacaklarını söylüyor: “Korse taktıktan sonra kızımın boyu 2 santim uzadı, duruşu düzeldi, bel ağrıları azaldı. İlk haftadan sonra eğrilik 20 dereceye düştü. Fakat kendini robot gibi hissettiğini söylüyor. Korseye alışmakta zorlandı, kaşıntı yaptı, teni yara oldu. Günde iki saatini korsesiz geçiriyor, hızlı kulaç atarak yüzmeye çalışıyor.”
     <br/>
     <br/>
     Türkiye’de yaklaşık 2,5 milyon kişi skolyoz hastası. Skolyoz hastaları üzerine Türkiye’de yapılmış özel araştırma olmasa da ortopedi uzmanlarının birleştikleri nokta, hastalığın kız çocuklarında çok daha sık görüldüğü. Fakat bunun sebebi henüz bilinmiyor. Özellikle 20 dereceyi geçen skolyozlar kızlarda erkeklere oranla 8 kat fazla görülüyor. Ama, hemen hemen tüm vakalarda teşhis gecikiyor. İstanbul’da Orthorat Görüntüleme ve Sağlık Hizmetleri Limited Şirketi, skolyoz hastalarının omurga filmlerini çekiyor. İstanbul’da özel hastaneler ve devlet hastaneleri dahil sadece 6-7 yerde çekilebilen bu filmler, skolyoz hastalarına kesin teşhisi koyuyor. Bu filmler, kullanılan malzeme ve görüntüleme olarak normal röntgenlerden farklı. Fiyatları da 120 YTL’den başlıyor.
     <br/>
     <br/>
     Orthorat’ta hem tekniker hem de şirket yetkilisi olarak görev yapan Yasa Alt şöyle konuşuyor: “Hastaların yüzde 80’i kız çocuğu. Hastaların çok azına erken teşhis konuluyor. Çünkü aileler çocuklarındaki görüntüden rahatsız olduklarında doktora başvuruyor. Görüntü bozulana kadar da hastalık hayli ilerlemiş oluyor.” Yasa Alt, doktorların birçoğunun teşhis koyabildiğini; fakat görüntüleme olmadan derecesi hakkında kesin bir şey söylenemediğini, Anadolu’dan sırf film çektirmek için merkeze gelenlerin olduğunu anlatıyor.
     <br/>
     <br/>
     Skolyoz dışında sıkça görülen ve omurga eğriliği olarak anılan bir diğer hastalık da kifoz. Halk arasında buna ‘kambur’ deniyor. Skolyoz ve kifozu tetikleyen, ilerlemesine sebep olan en önemli etkenlerden biri çocukların taşıdığı okul çantaları. Memorial Hastanesi’nden Ortopedi Uzmanı Dr. Fahri Erdoğan, “Öğrencilerin sürekli aynı omuzda ağır çanta taşımaları pozisyonel bozukluklara neden oluyor. Öğrenciler ağır çanta taşırken sağ-sol omuz dengesini muhakkak sağlamalı.” diyor.
     <br/>
     <br/>
     Skolyozu olan hastalara genelde egzersiz programı öneriliyor. Fakat ortopedi uzmanlarına göre egzersizlerin hastalığın ilerlemesini yavaşlattığına ilişkin en ufak bir objektif delil bulunmuyor; ancak bu “skolyozlu çocuklar spor yapmamalı” anlamına da gelmiyor. Çünkü spor yapan skolyoz hastaları bedenlerini daha iyi algılıyor ve özellikle cerrahi operasyon geçirecek hastalar ameliyat sonrasında daha kolay normal hayata dönebiliyor. Yalnız skolyozlu hastaların yapmaması gereken sporlar da yok değil. Özellikle halter ve yüksekten atlamayı gerektiren sporlar tehlikeli olarak nitelendiriliyor ve dikey kuvvet gerektiren her türlü spordan kaçınılması gerektiği sık sık vurgulanıyor. Yerine yüzme ya da barfiks gibi sırt ve bel kaslarını güçlendirici sporlar öneriliyor.
     <br/>
     <br/>
     <br/>
     FELÇ BİLE EDİYOR
     <br/>
     <br/>
     Skolyoz, tedavi edilmediğinde ciddi sırt ve bel ağrılarına sebep oluyor. Eğrilik 70 derecenin üzerine çıktığında ise kalp ve akciğerin yetersiz çalışmasına, böbrek yetmezliğine, omurgadaki problemler nedeniyle hastanın belden aşağısının felç olmasına, ayak yamukluğuna ve kalça çıkıklığına sebep olabiliyor. Skolyozun özel olarak tetiklediği bir hastalık yok; fakat çocuk doğuştan skolyozsa beyin ve omuriliğin MR ile tetkiki tavsiye ediliyor.
     <br/>
     <br/>
     Prof. Dr. Ünsal Domaniç, skolyozların gündelik hayatta dikkat etmesi gerekenleri şöyle sıralıyor:
     <br/>
     <br/>
     Düzgün ve dik durmaya çalışmalı.
     <br/>
     <br/>
     Her gün sırt ve bel kaslarını güçlendiren ve esneten egzersizler yapmalı.
     <br/>
     <br/>
     Çok ağır nesneler taşınmamalı; özellikle tek kol kullanarak taşımaktan kaçınmalı.
     <br/>
     <br/>
     Uzun süre masa ve bilgisayar başında çalışanlar, kısa molalar verip germe egzersizleri yapmalı.
     <br/>
     <br/>
     Kilo almaktan kaçınılmalı; yüzme, jimnastik, yürüyüş, koşu gibi sporlar yapılmalı.
     <br/>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr/detay.php?id=25372), [web.archive.org (arşiv bağlantısı)](http://web.archive.org/web/20070927210501/http://www.aksiyon.com.tr/detay.php?id=25372)
