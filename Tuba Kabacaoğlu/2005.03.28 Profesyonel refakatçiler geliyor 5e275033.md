# Profesyonel refakatçiler geliyor

*Tuba Kabacaoğlu 2005.03.28*

<div bgcolor="#FFFEF6">
 <font>
  <img border="0" height="1" src="/web/20060103152040im_/http://www.aksiyon.com.tr/images/blank.gif"/>
 </font>
 <font class="content">
  <p>
   <img border="0" hspace="5" src="http://web.archive.org/web/20060103152040im_/http://www.aksiyon.com.tr/resim/538/18.jpg" vspace="5"/>
  </p>
 </font>
 <font class="content">
  Hastanelerde, en fazla sıkıntı çekenlerden biri de refakatçilerdir. Ankara Dışkapı Devlet Hastanesi’nin yeni başlattığı uygulamayla hasta yakınlarının çektiği tüm sıkıntılar, Avrupa Birliği’nin de desteklediği bir projeyle tarihe karışıyor.
 </font>
 <p>
  <font class="content">
   Hastane koridorlarında gezinmeyen, hastasını yatırabileceği bir yatak için sağa sola koşturmayan kaç kişi vardır acaba? Koridorlar hıncahınç dolu, bakışlar sıkıntılıdır. “Ya ona bir şey olursa” düşüncesi herkesin yüreğine sinmiştir. Yapılacak tek bir şey vardır: sandalye üstünde sabah etmek. Gece ilerledikçe kapanan gözlere inat sandalye üzerinde dik durmaya çalışılır. Annesi, babası ya da evladı rahat etsin de gerisinin önemi yoktur çünkü. Gece bittiğinde, nöbet başka bir yakına uykusuz gözlerle devredilir.
   <br>
    <br>
     Bütün bunlar Ankara Dışkapı Devlet Hastanesi’nin başlattığı bir girişim sayesinde zamanla tarihe karışacak. “Zamanla” diyoruz, çünkü bu program dünyada çok yaygın olmasına rağmen Türkiye’de ilk kez uygulanıyor; deyim yerindeyse ‘numune’ durumunda. Amaç, eğitimsiz kişilerce yapılan hasta bakımının profesyonellere devredilerek yanlış uygulamalardan kaynaklanan olumsuzlukları engellemek ve devletin iş imkanı sağlayamadığı sağlık meslek lisesi mezunlarını daha kalifiye hale getirmek. Projenin herkese güven veren kısmı ise Avrupa Birliği’nin (AB) onaylayıp 150 bin Euro fon ayırmış olması. Projede görev alanlar, AB’nin desteğini önemsiyorlar. Çünkü her harcama en ince ayrıntısına kadar bildirilmek zorunda. Bir kuruşun bile boşa gitmesi neredeyse imkansız. Projenin uygulanıp uygulanmadığını gözlemlemek için yapılan baskınlar da cabası. Böylesine ciddi bir çalışmaya dahil olmak onlara gurur veriyor.
     <br/>
     <br/>
     Kursa 200 öğrenci katılıyor
     <br/>
     <br/>
     Sağlık meslek lisesi mezunu 200 öğrencinin üç ay devam edeceği kurs başladı bile. Dersler teorik ve pratik olarak ikiye ayrılıyor. Pratik kısmı tamamen hastanede ve hastalarla iç içe geçiyor. Her serviste 17 kişiden oluşan iki grup bulunuyor. Gruplardan, bulundukları servisin amiri konumundaki doktor ya da hemşire sorumlu. Eğitim almaları gereken on klinik var. On beş günde bir servisler değişiyor. Böylece, kursiyer her serviste başka hastaları tanımış, onlara nasıl muamele edilmesi gerektiğini öğrenmiş oluyor. On beş gün boyunca hastanın yemeğini yediriyor, elini yüzünü veya bedenini temizliyor, sağlık kontrollerinde yanında bulunuyor, hastayı tuvalete götürüyor. Rahatsızlığına göre doktor ya da hemşireye yönlendirip hastaya psikolojik destek veriyor.
     <br/>
     <br/>
     Ziyarete gelen hasta yakınlarını tedavinin seyri hakkında bilgilendirse de sorumlu olduğu kişiye herhangi bir tıbbî müdahalede bulunmuyor. Çünkü tıbbî müdahalede bulunma yetkisi sadece doktor ve hemşireye ait. Profesyonel refakatçiler, hastaya zaman ve personel azlığı gibi nedenlerden dolayı gösterilemeyen özel ilgiyi göstererek hastanın kendisini rahat, mutlu hissetmesini sağlıyor. Bu da iyileşme sürecini hızlandırıyor. Kursiyerler sağlık, hijyen, beslenme, ilaçlar, enfeksiyon hastalıkları, tıbbî girişimler ve iletişim gibi konularda toplam 378 saat teorik eğitim alıyor.
     <br/>
     <br/>
     Programın yoğunlaştığı alan ise iletişim. Çünkü eğitimcilere göre profesyonel refakatçiler iletişim problemi yaşamamalı, her tip ve kültürdeki hastaya hitap edebilmeli. Tabii bunun yanında her ne olursa olsun olumsuz hiçbir diyoloğa girmeyip sıkıntıları dinledikten sonra çözüm kanallarına aktarmalı. Projede görev alan 16 kişiden 12’si pedagojik formasyon almış doktor ve hemşire. Tüm hastane personeli eğitimi destekliyor ve kursiyerlerin yetişmesi adına elinden gelen her şeyi yapıyor. Daha kaliteli programı amaçlayan doktor ve hemşireler mesai sonrası toplanarak plan ve strateji geliştiriyor. Üstelik çalışmaların tümü gönüllü olarak yapılıyor.
     <br/>
     <br/>
     Hastane yapısındaki refakatçi geleneğine, bilinçsiz uygulamalar sonucu yaşanan olumsuzluklara dikkat çeken Dışkapı Devlet Hastanesi Başhekimi Sami Türkoğlu, projenin amaçlarını şöyle sıralıyor: “Hasta yakını ile sağlık personeli arasındaki irtibatı kopartmak, dolaylı yoldan hasta ve yakınlarına eğitim verebilmek, birebir ilişkiyi artırarak gerekirse bakımı evde devam ettirebilmek ve böylece hastanın maddi manevi kaybını önlemek.”
     <br/>
     <br/>
     Projeyi hazırlayanlar Murat Ellialtı ve Çalışma Sosyal Güvenlik Bakanlığı Danışmanı Mehmet Tekinaslan. “Türkiye’de örneği olmayan bir uygulama üzerine yoğunlaşmak istedik.” diyen Ellialtı, projeyi hazırlama sebeplerini şu sözlerle anlatıyor: “Türkiye’de bu alanda boşluk olduğunu biliyorduk. Halka faydasının olması önemliydi. Sağlık sektörü için proje üretecektik. Bu alanda eksiklik ve beklenti olduğunu araştırmalarımız sonucunda öğrenince profesyonel refakatçiler konusuna ilgi duyduk.”
     <br/>
     <br/>
     Homojen kursiyerler
     <br/>
     <br/>
     Proje şu anda sadece Ankara Dışkapı Hastanesi’nde uygulanıyor. Ayrılan fon sadece 200 öğrenci için. Projeye ilgi fazla olduğu için son başvuru tarihi gelmeden kayıtlara son verilmiş. Liselilerin haricinde üniversite mezunları da ‘bir ümit’ diye başvururken; toplam başvuru 700’den fazla. Geride kalan 500 sağlık personel adayı ise uygulamanın yaygınlaşmasını bekliyor.
     <br/>
     <br/>
     Türkiye’nin hemen her yerinden kursiyer var. Özellikle yaşlar arasındaki uçurum bazen iletişim problemi yaşamalarına sebep oluyor. Eğitimciler ders anlatırken zorlanıyor. 21 yıllık Hemşire Latife Akbaş, etkili iletişim ve hastalara nasıl müdahale edileceği hakkında ders veriyor. Daha önce hizmetiçi seminerlere benzer etkinliklere katılan Latife Aktaş, öğrencilerin eğitim, yaş, kültür ve bilgi düzeyinin çok farklı olduğunu söylüyor. Konuları hayatın içinden verdiği örneklerle destekleyerek her seviyeye hitap etmeye çalışan hemşire Aktaş’a göre, kursiyerlerin çeşitlilik arz etmesinin bir mahzuru yok. Hatta çok iyi. Çünkü, kursiyerlerin hitap edeceği hastalar birbirinden oldukça farklı. İlk eğitimleri, kendi arkadaşlarıyla iletişim kurmaya çalışarak başlıyor.
     <br/>
     <br/>
     Diyabet Hemşiresi Fatma Göroğlu iletişim, kronik hastalar ve diyabet konularında ders veriyor. 17 yıldır hemşirelik yapan Göroğlu, kendi servisindeki 17 öğrenciden sorumlu. Öğrencilerin ilk derslerde yorulmalarından ötürü öğleden sonraki teorik derslerde dikkat toplamada zorlandıklarını, bunu interaktif yöntemle kırmaya çalıştıklarını söylüyor. Proje hazırlayıcısı ve iletişim dersi hocası Murat Ellialtı, öğrencilerde uzun zamandır işsiz olmanın getirdiği tutukluk, motivasyon eksikliği, güven problemi olduğunu belirtiyor. Elbette bu durum derse katılımı etkiliyor.
     <br/>
     <br/>
     Enfeksiyon hastalıkları dersini ise Dahiliye Uzmanı Bülent Akıncı veriyor. Hastanenin acil bölümünden sorumlu Akıncı’nın gözetiminde 18 kursiyer var. Kurs yöneticileri iş garantisi vermese de, mezunların işsiz kalacaklarını düşünmüyor. Akıncı “Bu iş eğitimsiz insanlar elinde sektör haline geldi. Kursu başarıyla bitirenler piyasadakilerden daha bilgili ve birikimli olacak. Hasta yakınları da hastalarının bakımı için onlara başvuracak.” diyor.
     <br/>
     <br/>
     Her telden sağlıkçılar...
     <br/>
     <br/>
     Sağlık meslek lisesini bitirmiş fakat yıllardır işsiz ya da farklı meslek alanlarına yoğunlaşmış kursiyerler dikkat çekmiyor değil. Kendi alanında iş bulup çalışanlar parmakla gösterilecek kadar az. Durum böyle olunca rengarenk bir topluluk karşınıza çıkıyor. Koray Düzenli 1999’da okulunu bitirir. Kendi alanında bir türlü iş bulamaz. Düğün ve özel gecelerde arkadaşlarıyla birlikte program yapar. Kursa gelene kadar hayatını hep bu yolla kazanır. Artık daha düzenli bir yaşam istediği için kursa katıldığını söyleyen Düzenli, “Her hastayla ilgilenebilecek donanıma sahibiz. İş bulacağıma inanıyorum. Bulamazsam gece programlarına devam etmek zorunda kalacağım.” diyor.
     <br/>
     <br/>
     Okulundan on yıl önce mezun olan Adem Düşkün’ün (28) tek amacı belge alabilmek. Mezun olduğundan beri bir tekstil firmasından kazandıkları ile geçimini sağlayan Düşkün, çalışma özlemi içinde olmasına rağmen bir türlü kendi alanında iş bulamadığından yakınıyor. Kendilerinin bir ilk olduğunu hatırlatarak, “Mesleğimizin değerini bizim yaptığımız işler belirleyecek.” diyor. Amasya’dan gelen Kadir Uzun ise, dört yıl önce Acil Tıp Teknisyenliği Bölümü’nden mezun olmuş. Ticareti sevdiği için bilgisayar sektöründe çalışan Uzun’un amacı, başarı belgesini aldıktan sonra birkaç arkadaşıyla birleşerek şirket kurmak. Psikiyatri servisinde eğitim gören Durdu Özden, Kahramanmaraşlı. Çevre Sağlık Teknisyenliği mezunu. Alanı nedeniyle ne devlette ne de özel sektörde iş imkanı bulabilmiş. On yıldır sıhhi tesisatla uğraşarak hayatını kazanıyor. Özden için kurs, kendi alanında iş sahibi olabilmek için son şans.
     <br/>
     <br/>
     Ankara’da oturmak şartken...
     <br/>
     <br/>
     Dışkapı Devlet Hastanesi’nde kurs için başvurular başlarken üç şart aranıyordu. Bunlar sağlık meslek lisesi mezunu olmak, otuz yaş sınırı ve kursiyerlerin Ankara’da ikamet ediyor olması. Kayıt başladıktan sonra Türkiye’nin değişik illerinden gelen kursiyer adayları Ankara’daki yakınlarını adres gösterince bu şart iptal edilmiş. Öğrenciler kurs için herhangi bir ücret ödemiyor. AB’den ayrılan fonun içinden öğrencilere günlük 9 Euro veriliyor. Kursun sonunda devam ettikleri gün kadar paralarını alacaklar. Barınma ihtiyaçlarını karşılamak ise kursiyerlere ait. Bir kısmı tanıdık yanında, bir kısmı da özel yurtta veya diyanet yurdunda kalıyor. Öğrencilerin birçoğu için Ankara tanıdık bir yüz olmasa da ‘ekmek varsa Ankara ya da Türkiye’nin başka yeri fark etmez’ mantığı ağır basıyor.
     <br/>
     <br/>
     Profesyonel hastabakıcılık Türkiye’de proje sayesinde tartışılmaya başlasa da eğitimsiz kişilerce sektör haline getirilmiş bile. Türkiye’de her yüz hastadan ikisinin özel bakıma ihtiyacı olduğu gerçeği göz önünde bulundurulduğunda sektördeki boşluk ve büyüklüğün farkına varmamak imkansız. Proje koordinatörü ve idari sorumlu Arif Demirbaş’a kurs başladıktan sonra hasta bakım şirketlerinden başvurular olmuş. Kursa katılabilmek için ellerinden geleni yapmışlar. Zira, kurstan mezun olanlar diplomalı olacakları için iş yeri açabilecek ve hasta yakınları da eğitimli olanları tercih edecek. Dolayısıyla hizmetlerini şimdiki gibi yapamayacaklar.
     <br/>
     <br/>
     Kurstan mezun olanları bünyesine katabilmek için bekleyen şirketlerin olduğunu söyleyen Arif Demirbaş, tüm öğrencilerin devlette olmasa dahi özel sektörde iş bulacağından emin. Dışkapı Devlet Hastanesi Başhekimi Sami Türkoğlu projeye ‘başarılı’ demek için erken olduğunu, zaman içinde sağlam bir hükme varılabileceğini belirtiyor. Üç ay olarak planlanan proje belki ikinci kez denendiğinde altı aya çıkacak ya da belli alanlara yoğunlaşmaya ihtiyaç duyulacak. Başhekim Türkoğlu’na ve AB yetkililerine göre, başarının tek ölçüsü kursu bitirenlerin iş bulması. İş bulan her kursiyer projenin başarısını otomatik olarak yükseltmiş olacak.
     <br/>
     <br/>
     İş bulma sevinci
     <br/>
     <br/>
     Örneğin, Kırıkkale’den gelen ebelik bölümü mezunu Sibel Gümüşbaş, kursa başladıktan sonra özel yaşlı bakımevinde iş bulanlardan. Hem kursun derslerini aksatmıyor hem de öğrendiklerini çalıştığı yerde uygulama fırsatı buluyor. Demirbaş bu kadar kısa sürede iş bulabileceğini hayal bile etmediğini söyleyerek, “Kursa başlar başlamaz teklif gelmesi ve iş bulmam arkadaşlarım için umut oldu. Herkes sen bulduysan biz de bulabiliriz demeye başladı.” diyor.
     <br/>
     <br/>
     Şu günlerde Dışkapı Devlet Hastanesi’ndeki hasta, refakatçi ve personel hayatlarından memnun. Gençlerin varlığı hareketlilik ve sıcaklık getirmiş. Ortak temenni ise uygulamanın Türkiye geneline yayılması. Bakalım önümüzdeki günler hasta ve refakatçiler için neler getirecek...
     <br/>
    </br>
   </br>
  </font>
  <br/>
  <!---- YAZI SONU ----------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=20553), [web.archive.org (arşiv bağlantısı)](http://web.archive.org/web/20060103152040/http://www.aksiyon.com.tr:80/detay.php?id=20553)
