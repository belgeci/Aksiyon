# Topla, çıkar, böl, eğlen

*Tuba Kabacaoğlu 2015.03.02*

<div class="pNewsDetailMainContent" itemprop="articleBody">
 <p>
  Temel matematik bilgilerini oyun oynayarak, eğlenerek, kolayca öğrenmek mümkün. Üstelik matematik dersine fobisi olanlara da iyi geliyor bu oyunlar...
 </p>
 <p>
  Eylül 2014’te sosyal medyada fenomen olmuştu müzik eşliğinde matematik öğrenen öğrenciler ve onları canla başla bu kıvama getiren matematik öğretmeni Mehmet İnal. Rize Çayeli’ndeki Yamantürk Ortaokulu’ndaki şanslı öğrenciler gitar, darbuka ve yan flüt eşliğinde temel matematik formüllerini öğreniyordu. Mini klibin bu kadar seyredilip paylaşılmasında iki temel sebep vardı aslında. Çoğumuz matematik dersinde bir kez olsun mutluluğu tadamamıştık. Üstelik formülleri ezberleyip uygulamak için de bayağı ter dökmüştük. Oysa bu iş hem eğlenerek hem de öğrenerek yapılabiliyormuş!
 </p>
 <p>
  Kamil Kuran ile Murat Akgün, matematik öğretmeni. Diyarbakır, Şanlıurfa, Kahramanmaraş gibi Anadolu’nun çeşitli illerinde hem öğretmenlik yapmışlar hem de özel öğrencileri matematik olimpiyatlarına hazırlamışlar. 12 yıllık mesleki geçmişlerinde de matematiğin nasıl daha kolay ve verimli anlatılabileceği üzerine kafa yormuşlar hep. Bu birikimlerini de uluslararası katılımla ilk kez düzenlenen Eğitim Metotları ve Materyalleri Proje Yarışması’nda (EMEPYA) değerlendirmişler. 1796 proje arasından “Gel de ötele” isimli oyunlarıyla birincilik kazanmışlar. Öteleme, yansıma ve dönme konularını öğreten matematik oyunu, kısa zamanda başka oyunlara da ilham olmuş. Birbirinden bağımsız şekilde hazırlanmış matematik oyunları, Kuşak Yayınları aracılığıyla piyasaya sunulmuş.
 </p>
 <p>
  Matematik oyunları, 8 ayrı kutudan oluşuyor ve 9 temel konuyu kapsıyor. Matematiği sevdirmeyi, oynatarak öğretmeyi ve öğrenilenlerin pekiştirilmesini amaçlıyor. Matematik oyunları; Tam Sayılar, Üst Geçit, (üslü sayılar), Oynama Olasılığım (olasılık), Kümeler, Kesir Yolu (kesirli sayılar), Gel de Ötele (Öteleme, yansıma ve dönme), Cebir Yolu (cebirsel ifadeler) ve 2D Çokgenler-3D Katı Cisimler isimleriyle satılıyor. Her oyunun içinden farklı materyaller çıkıyor. Mesela, olasılık oyununda matematiğin soyuttan somuta geçişine kolayca şahit oluyorsunuz. Kutunun içinden oyun tablası, 2 sayı küpü, 4 piyon, farklı renklerin üzerinde yer aldığı 1 çark ve 3 para çıkıyor. Çocuk yazı-tura gelme olasılığını paraları havaya atarak bulmaya çalışıyor.
 </p>
 <p>
  Matematik oyunları, 10-14 yaş grubuna hitap ediyor. Kamil Kuran, “Bu yaştaki çocukların en çok ilgisini çeken şey oyun. Biz de çocukların oyuna olan ilgisinden yola çıktık. Öğrenciler matematik oyunları sayesinde hem zevkle zaman geçirmiş oluyor hem de temel matematiği öğreniyor.” diyor. Murat Akgün de matematiğin soyut kavramlarla dolu olduğunu, bundan dolayı da öğrenciler tarafından ya sevildiğini ya da nefret edildiğini söylüyor: “Önceden bana da söyleseler inanmazdım. Ama ilk oyunumuzdan sonra bunun yapılabileceğini biz de görmüş olduk. Şimdilerde ilköğretim 1, 2, 3 ve 4. sınıflar için de matematik oyunları hazırlamaya çalışıyoruz. Sınıf öğretmeni gibi düşünmeye çabalıyoruz, bu da bizi biraz zorluyor.”
 </p>
 <p>
  Oyunların en önemli özelliği, Millî Eğitim Bakanlığı’nın hazırladığı matematik müfredatına yönelik hazırlanmış olması. Bundan dolayı çocuklar oyun oynarken aslında okulda öğrendiklerini de kullanarak pekiştirme fırsatı buluyor. Her bir matematik oyunu, soru bankaları gibi kolaydan zora doğru kendi içinde ilerliyor. Oyunlarda başarıyla gerçekleştirilen her hamle anlayarak çözülmüş bir soru anlamına geliyor. Herhangi bir matematik oyununu hakkıyla oynamayı öğrenmiş biri, artık konunun tüm ayrıntılarına vâkıf oluyor.
 </p>
 <p>
  Oyun serisini sınıflara göre değil, konulara göre satın almak gerekiyor. “Okulda öğrenci konuyu hiç öğrenmemiş. Matematik oyunları yine de işe yarıyor mu?” sorusu geliyor aklımıza. Kamil Kuran merakımızı şöyle gideriyor: “En azından öğrencinin konuyu görmesi, kulak aşinalığının olması lazım. Hiç denklem görmemiş, ismini duymamış birine konuyu sadece oyunla kavratamazsınız. Oyunların tamamı, konuyu az bilen, bir türlü kafasında oturtamayan öğrencilere hitap ediyor. Matematikte çok iyi olmak isteyenler ise oyunlardan öğrendiklerini kendine temel yapıyor. Temel bilgisi olmadığı için üniversite sınavlarında yeterince net yapamayan sözel öğrenciler de matematik oyunlarını oynayarak kendine kolayca altyapı oluşturabilir.”
 </p>
 <p>
  Her bir oyunun oynanış tarzı birbirinden farklı. Oyunlarda zar yerine onikigen küp kullanılıyor. Süre ayarı kum saatiyle yapılıyor. Oyunları 2, 3, 4 kişi birlikte oynayabiliyor. Her oyunun cevap anahtarı da bulunuyor. Bu özelliği sebebiyle ebeveynler konuyu bilmeseler de çocuğuna rahatlıkla eşlik edebiliyor. Mesela, üstlü sayıları anlatan Üst Geçit oyunu sayı küpünün atılmasıyla başlıyor. Diyelim ki 6 geldi. 6 kare ilerleniyor. Burada bir bilinmeyen karşınıza çıkıyor ve onun yerine 6 rakamını koyuyorsunuz. Buradaki soru -2 üzeri 6 oluyor. Oyuncuya “-2’nin 6’ncı kuvveti kaçtır?” diye soruluyor. Çocuk zihninden ya da kâğıt-kalem kullanarak cevabı veriyor. Eğer cevap doğru ise piyon geldiği yerde kalıyor. Doğru bildikçe de oyuncu ilerleyerek parkuru bitiriyor.
 </p>
 <p>
  Kamil Kuran ve Murat Akgün, tıpkı diğer meslektaşları gibi Türkiye’deki matematik müfredatının yoğunluğundan şikâyetçi. Bundan dolayı da derinlemesine anlatım, soyut kısımları somutlaştırma gibi lüksleri yok. Millî Eğitim Bakanlığı da bu durumun farkında olsa gerek ki iki yıl önce haftada 2 saat olmak üzere “Matematik Uygulamaları” isimli seçmeli dersi koymuş ve birkaç konuyu da müfredat dışında bırakmış. Fakat tüm bu girişimler matematiğin öğrenciler tarafından sevilmesi, daha iyi anlaşılması için yeterli gelmemiş. Matematik uygulamaları dersi, oyunla matematik, soyuttan somuta geçişi amaçlasa da yine derslerin yoğunluğundan öğretmenlerin büyük bir kısmı müfredatta eksik ya da yarım kalan konuları anlatarak değerlendiriyormuş bu vakitleri. Tabii satranç ya da sudoku oynatan öğretmenlerin de hakkını yememek lazım. Sosyal paylaşım sitelerinde bir araya gelen bazı matematik öğretmenleri ise şimdilik herhangi bir benzeri piyasada bulunmayan matematik oyunlarını keşfetmiş. Her oyunu 3-4 öğrencisine aldırarak tüm seti sınıflarında oynatmaya başlamış. Oyun oynayarak keyifle matematik öğrenen, bilgilerini pekiştiren öğrencilerinin de fotoğraflarını sanal dünyada paylaşmış…
 </p>
 <p>
  <strong>
   NEDEN MATEMATİK OYUNLARI?
  </strong>
 </p>
 <p>
  <strong>
   NUH ERDİN (MATEMATİK OYUNLARI EDİTÖRÜ):
  </strong>
  Oyun, çocuğun dil, motor, sosyal, duygusal ve zihin becerilerini geliştirebildiği en önemli alan. Çocuk için en doğal ve aktif öğrenme ortamı. Oyun çocuğa araştırma, gözlem yapma, keşfetme, yeni beceriler geliştirme ve başarısızlık endişesi duymadan yeni ve değişik roller alma imkânı da sağlıyor. Sınıfta parmak kaldırmaya çekinen çocuklar, samimi arkadaşlarıyla bir araya gelip oyun oynadığında soruları rahatça cevaplıyor. Parmak kaldırma, sınıfa sorulmuş bir soruyu cevaplama fobisini farkına varmadan yeniyor. Eğitimde öğrenmeyi sağlamak için ilgi uyandırma, dikkati sağlama ve güdüleme faaliyetleri gerekiyor. Matematik oyunları ise tüm bu özellikleri içinde barındırıyor ve en ilgisiz, en zor ve en az güdülü görünen öğrencileri bile derse katabilecek bir özelliğe sahip. Bu yönüyle de artık matematik eğitimi, zor ve sıkıcı olmaktan çıkıp ilginç ve eğlenceli hale geliyor, çocukların matematik dersine olan ilgi ve motivasyonunu artırıyor.
 </p>
 <p>
  <strong>
   DENEY VE KONTROL GRUBU OLUŞTURDUK
  </strong>
 </p>
 <p>
  <strong>
   KAMİL KURAN:
  </strong>
  Nasıl oynanacak, hangi materyallerin olması gerekiyor diye çalışmalar yaparken okulumuzdaki öğrencilerden iki farklı grup oluşturduk. Deney ve kontrol grubu gibi. Oyunları oldukça basit tarzda hazırladık ve öğrencilerimize oynattık. Çocuk oynarken bir yerde takılıyor, “Hocam burada ne yapmam gerekiyor?” diyordu. Hemen buna bir çözüm bulduk, yeni bir kural koyduk. Sonra baktık ki çok uzun sürüyor, bunu nasıl kısaltabiliriz diye düşündük. Ya da çocuğun illa ki çift atması gerekiyor. “5 kere attım ama gelmedi.” diyor. Bu, olasılık sonuçta. O zaman “3 defa yapamazsan o görevi yapmış olarak geçiyorsun.” dedik. Hitap ettiğimiz kitleye tüm oyunları oynattığımız için çocuklar nerede çok eğleniyor, nerede zorlanıyor, nasıl yapıldığında daha öğretici oluyor biz birebir öğrenmiş olduk. Öğrencilerimizden aldığımız tepkilerle tekrar tekrar güncelledik. Tüm problemler çözüldükten sonra da piyasaya çıktı oyunlar.
 </p>
 <p>
  <strong>
   EN BÜYÜK AMACIMIZ İLGİ ARTIRMAK
  </strong>
 </p>
 <p>
  <strong>
   MURAT AKGÜN:
  </strong>
  Öğrencilerimiz matematik oyunlarını oynarken çok eğleniyor. Bir ders önce tahtaya kalkmak istemeyen öğrencim matematik profesörü kesiliveriyor, oyunu yönlendiriyor mesela. Eline alıştırma kitabı verdiğinizde bu kadar ilgi göstermiyor kesinlikle. Ama her aşamasında bir alıştırma sorusu çözdüren bu oyunu da zevkle oynuyor. Aslında bizlerin şu soruyu doğru cevaplaması lazım: “Matematiği sevdiğin kadar mı yaparsın, yoksa yaptığın kadar mı seversin?” Sebep ve sonuç farklı odalar ama aynı kapıyla birbirine sıkı sıkıya bağlı. Anahtar ise ilgi. Bizim de bu oyunları hazırlamamızdaki en büyük amaç ilgiyi artırmak. Mesela, bir yıl boyunca matematik dersinde 20 soruda ancak 2 doğru yapan öğrencim, oyunu birinci olarak bitirince inanılmaz sürpriz oldu hepimize. Bir sonraki hafta öğrencimin derse ilgisi arttı. İlgi artınca da başarı ve netler beraberinde geliyor.
 </p>
</div>


Kaynak: [www.aksiyon.com.tr](http://www.aksiyon.com.tr/egitim/topla-cikar-bol-eglen_549183), [web.archive.org (arşiv bağlantısı)](http://web.archive.org/web/20150731014235/http://www.aksiyon.com.tr/egitim/topla-cikar-bol-eglen_549183)
