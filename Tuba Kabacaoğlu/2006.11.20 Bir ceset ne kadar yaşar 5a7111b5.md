# Bir ceset ne kadar yaşar?

*Tuba Kabacaoğlu 2006.11.20*

<div class="pNewsDetailMainContent ctx_content" itemprop="articleBody">
 Devlet Mezarlığına defnedilen Ecevit'in nasıl korunacağı ise merak konusu. Bir cesedin nasıl korunduğunu ve modern mumyalama tekniğini araştırdık14 Kasım 2006 tarihinde NTV'de Can Dündar'ın hazırlayıp sunduğu 'Neden' programının konuğu eski başbakanlardan Bülent Ecevit'in eşi Rahşan Ecevit'ti. "Bir arazi satın alacağız, onun sevdiği bir yer olsun istiyoruz. Gölbaşı'nda bir yer satın alıp oraya koyacağız." cümleleriyle Bülent Ecevit'in Devlet Mezarlığı'na gömülme fikrinin kendisine ait olmadığına ve acil çözüm gerektiği için oraya gömüldüğüne dikkat çekti Rahşan Hanım. Aslında onun bu konuda hazırlıklı olduğunun en önemli kanıtı, cenazeden bir gün önce GATA'daki uzmanlara, "Bülent'i bir süre daha korumak mümkün mü?" diye sormasıydı. Tüm bu gelişmelerden sonra aklımıza takılan birkaç soru var: "Bülent Ecevit bir hafta nasıl muhafaza edildi? Tahnitleme yapıldı mı? Bir ceset uzun süre nasıl korunur? Kimler cesetlerin korunmasıyla ilgilenir?
 <br/>
 <br/>
 Mısır'da tanrı olduklarını iddia eden kişilerin iç organları çıkarılır, çeşitli ilaç, misk ve amberlerle temizlenen vücutları sımsıkı muşambalara sarılırdı. Buna tahnitleme bir diğer adıyla da mumyalama denirdi. Bizde de Anadolu Selçukluların itibaren bu yöntemin kullanıldığı söylense de nasıl yapıldığına dair güvenilir bir kaynak yok. Yalnız, Osmanlılar Dönemi'nde savaşta ölen sultanların tahnit edilerek İstanbul'a nakledildiği biliniyor. Mesela, 1566'da Zigetvar Seferi'nde ölen Kanuni Sultan Süleyman, tahnit edilip İstanbul'a getirilen sultanlar arasında. Tahnitleme yöntemi ilk olarak 1861-1865 yılları arasında Thomas Helmos, August Renouard ve Joseph Henry Clarke tarafından bulunuyor. Amerika'daki iç savaşta ölenler ise araştırmacıların kobayları oluyor. Sonra bu üç arkadaş tüm dünyayı gezerek tahnitleme yöntemini anlatıyor, bunu yapabilecek kişileri yetiştiriyor.
 <br/>
 <br/>
 TAHNİTLEME NASIL YAPILIYOR?
 <br/>
 <br/>
 Günümüze gelecek olursak Bugün tahnitleme işlemi eskisi gibi iç organlar çıkarılarak yapılmıyor, aksine bedene dokunulmuyor ve ceset formaldehit (formalin) adı verilen madde sayesinde 40-50 yıl muhafaza ediliyor. Suda kolayca eriyebilen, renksiz, kötü kokulu, yanıcı bir madde olan formaldehit, metil alkolün oksijenle reaksiyonundan oluşuyor. Formaldehit; otopsi salonlarında, patoloji laboratuarlarında ve tedavi amaçlı tüketilmesinin yanı sıra; tekstil, kimya, boya, kâğıt ve kozmetik endüstrilerinde de kullanılıyor. 50 kiloluk bidonlarda satılıyor. Türkiye'de üretimi yapılmıyor. Maddeyi Dodge Company, Champion Company gibi büyük kimyasal fabrikalar üretiyor. İçinde yüzde 56 etomol, yüzde 15 metenol ve yüzde 29 formaldehit bulunuyor.
 <br/>
 <br/>
 Formalin kullanılarak yapılan tahnitleme süreci uzun olmakla birlikte şöyle: İlk önce vücut mikrop öldürücü kimyasallar ve sabunla yıkanıyor. Köprücük kemiğinin alt kısmına 15 cm uzunluğunda bir kesik atılıyor ve şah damarın bir kısmıyla vücudun herhangi bir yerinden başka bir toplardamar çıkarılıyor. 5-6 litre suya karıştırılmış formaldehit sıvısı basınçla pompalanarak yavaş yavaş vücuda veriliyor. Diğer ucu açık damardan da basınçla itilen kan boşaltılıyor. Sıvının bir kısmı kafaya bir kısmı da göğse gidiyor. Ağız, burun gibi vücuttaki doğal deliklerden köpük gelene kadar sıvı pompalanıyor. Bu işlem yaklaşık yarım saat sürüyor. Tüm kılcal damarları takip eden formalin, hücrelerin içindeki protein duvarlarını bozulmayacak hale getirip sertleştiriyor. Böylece mikropların üremesi ve enzimlerin hücre duvarlarını yıkması engelleniyor. Yapılan bu işleme 'tesbit' deniyor. Sonra damarların ucu tekrar bağlanıyor, doğal delikler de ketenle kapatılıyor, 15 cm'lik kesikler dikiliyor. Eğer vücudun karın ve bacak kısımlarına yeterince sıvı ulaşmadıysa kasık bölgesinin sağ veya solundan tekrar kesik atılıyor, formalin takviyesi yapılıyor. Eğer karında bir şişme varsa; iğneyle karna birkaç delik açılıyor ve içerdeki gaz boşaltılıyor. İşlem tamamlandıktan sonra ceset 2 gün daha bekletiliyor. Formalin tüm bedene yayıldıysa; uzunluğu 2 metre, derinliği ise 3 metre, içinde formalin ve su karışımı olan 'formalin havuzlarına' atılıyor.
 <br/>
 <br/>
 Günümüzde ceset muhafazasıyla anatomistler ve adlî tıpçılar ilgileniyor. Adlî tıpçılar için cesedin kısa süreli korunması önemliyken anatomistler 40-50 yıldan bahsediyor. Cesetlerin tahnitlenmesi başlı başına önemli. Çünkü beden muhafazasının ötesinde de amaçları var. On dokuz Mayıs Üniversitesi Tıp Fakültesi Anatomi Ana Bilim Dalı'ndan Yrd. Doç. Dr. Bünyamin Şahin, tahnitlemenin başlıca amaçlarını şöyle anlatıyor: "Cesedin bozulmasını durduruyor, ceset ve ortamın temizliği sağlanıyor, mikrop üremesinin önüne geçiliyor." Nitekim, İstanbul Üniversitesi İstanbul Tıp Fakültesi Adli Tıp Anabilim Dalı'ndan Doç. Dr. Nevzat Alkan da Marmara Depremi'nden sonra Adli Tıp Uzmanları Derneği'nin gezici ekipler yolladığını, göçük altında kalan cesetlere tahnitleme yapıldığını böylece çürüme ve mikrop yayılmasının önüne geçildiğini anlatıyor.
 <br/>
 <br/>
 KADAVRA OLACAK CESETLER ARANIYOR
 <br/>
 <br/>
 İslam dininde, gelenek ve göreneklerimizde vefat eden kişilerin en kısa zamanda defnedilmesi var. Fakat tahnitleme işleminin yapıldığı vücutlar yıllarca canlılığını koruyor, tıp fakültelerinde anatomi derslerinde kullanılıyor. Adına da 'kadavra' deniyor. Vefat eden birinin 10-15 gün sahibi çıkmazsa çürümemesi için formalinleniyor. Fakat mevta, kanunlara göre herhangi bir yakınının çıkma ihtimaline karşı 6 ay bekletiliyor. Eğitim hastaneleri başhekimliklere başvurup kadavra istediğinde bulunduğunda da gerekli prosedürler yerine getirilerek 'sahipsizler' yollanıyor. Eğitim hastaneleri de aldığı cesetleri yine bir yakınının çıkma ihtimali üzerine 2 ay daha bekletip üzerinde herhangi bir çalışma yaptırmıyor.
 <br/>
 <br/>
 Türkiye'de vefat eden kimsesizlerin sayısı hayli fazla olsa da birçoğu kadavra olarak kullanılamıyor. Çünkü belediyeler kimsesizlerin defin masraflarını karşılayarak toprağa vermeyi tercih ediyor. Ancak eğitim hastaneleri istekte bulunur ve başhekimlik onay verirse defin işlemleri iptal ediliyor. Örneğin Türkiye'de sahipsiz cesetlerin toplandığı, On Dokuz Mayıs Üniversitesine bağlı 'Ceset Muhafaza İstasyonu' var. Burada çevre illerden getirilen kimsesizler tahnitlendikten sonra bekletiliyor, sonra da taleplere göre eğitim araştırma hastanelerine gönderiliyor. Yrd. Doç. Dr. Bünyamin Şahin üniversite hastanelerinin kadavra konusunda çok sıkıntı çektiğine ve kadavra üzerindeki eğitimin tıp fakültesi öğrencileri için çok önemli olduğuna değiniyor. Fakat, Ceset Muhafaza İstasyonu'na bile yılda birkaç cesedin ancak gelebildiğini söylüyor. Dünyada ve Türkiye'de sağlık sektöründeki tüm gelişme ve uygulamalar dudak uçuklatacak cinsten. Peki, günümüz teknolojisinin tespit işlemine katkısı ne? Ege Üniversitesi Tıp Fakültesi Anatomi Ana Bilim Dalı'ndan Prof. Dr. Lokman Öztürk, formalinle yapılan tahnitlemenin dünyada uygulanan en ucuz metot olduğunu, son 50 yıldır yaygın olarak kullanıldığını, maliyetin düşük olması sebebiyle de farklı uygulama biçimlerinin araştırılmadığını anlatıyor. Prof. Dr. Öztürk son 50 yılı şöyle değerlendiriyor: "50 yıl önce teknoloji bu kadar ilerlememişti. Anatomici hocalar yeri 3 metre derinliğinde kazdırmış, beton döktürmüş ve su yalıtımını da yaptırarak ilk formalin havuzlarını oluşturmuş. Şu an üniversitemizde 2 havuz kullanıyor, her biri ortalama 30 ceset alıyor. Şimdi yerden yüksekte, paslanmaz çelikten üretilmiş havuzlar var. Cesetler raflarla birbirinden ayrılıyor. Her rafın başında kadavranın özellikleri, isimleri yazıyor. Vinçli sistemle istediğimiz kadavrayı kolaylıkla çıkarıp alabiliyoruz. Havuzdaki karışım için de 3 birim suya 1 birim formalin konuluyor." Günümüz teknolojisi ise en çok kısa süreli muhafazalarda ön plana çıkıyor. Ceset dolaplarında cenazeler 1 aya kadar saklanabiliyor. Fakat hiçbir elektrik kesintisinin olmaması şart. Mesela uzmanlara göre, Bülent Ecevit de bir hafta süreyle modern ceset dolaplarında bekletilmiş. Çünkü bu dolaplar eksi 10 dereceye kadar soğutuyor. Dolayısıyla mikroplar da bu ortamda çoğalma imkânı bulamıyor. Hazır söz kısa süreli muhafazalardan açılmışken, karayollarıyla sevk edilen cenazelerin hangi aşamalardan geçtiğini Adli Tıpçı Doç. Dr. Nevzat Alkan şöyle anlatıyor: "Adli tıpçılar için kısa süreli muhafaza önemlidir. Bizim cesetle işimiz rapor hazırlayana kadardır. Bir ilden bir ile uçakla gönderirken eksi 96 derecedeki kuru buz yöntemi kullanılabilir. Kuru buz cesedi yüzde 95 oranında korur. Eğer 3-4 gün karayolculuğu yapılacaksa ceset ve çevredekilerin sağlığı için formaldehit karından şırınga edilir, böylece vücuda mikrop yayılması engellenir. Çünkü bağırsaklar mikrobun en çok olduğu yerdir."
 <br/>
 <br/>
 Tespit işlemi ülkemizde çoğunlukla kadavralar için yapılıyor. Fakat dünyanın birçok ülkesinde bunun tam tersi bir durum söz konusu. Mesela, Fransa'dan defnedilecek cenazelerin; Japonya, Libya, Pakistan, Meksika, İsrail, Irak, Almanya, İngiltere gibi yaklaşık 40 ülkeye götürülebilmesi için formaldehit uygulamasının yapılmış olması şart.
 <br/>
 <br/>
 Son yıllarda İngiltere ve ABD'de tahnite rağbet artıyor. Özellikle ABD'de ortaya çıkan cenaze işleri şirketleri, ölünün gömülmeden önce ziyaret edilebilmesi için özel tahnit yöntemleri uyguluyor. Hatta formalinlenmiş örnek cesetleri de müşteri adaylarına sergiliyor. 1998 yılında ABD'nin Florida Eyaleti'ne adli tıp alanında eğitime giden Doç. Dr. Nevzat Alkan, Katoliklerin cenazelerini 5-6 gün teşhir ettiklerini belirterek çok kez şahit olduğu modern tahnitlemeyi anlatıyor: "Vücut özel kimyasallarla yıkanarak mikroplardan arındırılıyor. Köprücük kemiğinin alt kısmından kesik atılıyor, ana atardamarlardan biri çıkarılıyor. Oradan 4-6 litre arasında formaldehit sıvısı veriliyor. Bedenin herhangi bir yerinden çıkarılan ikinci bir toplardamardan da vücuttaki kan çıkarılıyor, damarlara formalin sıvısı yerleşiyor. Böylece ölünün büzüşüp esmerleşmesi önleniyor. Aynı işlem göbeğin sol tarafına da yapılıyor ve bu kez de karındaki su, gaz çıkarılıyor. Öldükten sonra morlaşan el, yüz gibi açıkta kalan yerlere de özel sıvılar enjekte ediliyor ki ten kırmızı ve canlı olsun. Cenazenin tırnak, saç bakımı dahi yapılıyor ve en güzel kıyafeti giydiriliyor. Hatta daha güzel görünsün diye makyaj yapılanlar da var. Ancak tüm bu işlemler devamlı koruma sağlamıyor. Nitekim Lenin'in özenle tahnit edilmiş ölüsü, muntazam aralıklarla yine tahnite tâbi tutuluyor."
 <br/>
 <br/>
 Oysa İslâm dini açısından tahnitin hiçbir değeri ve önemi yok. Çünkü Allah cesedin tahnitini ve yakılmasını yasakladığı gibi, ölümün ardından gömme işleminin de geciktirilmemesini istiyor. Çünkü İslâm'a göre insan topraktan yaratılmıştır, öldükten sonra toprağa gömülecek, toprakla bütünleşecek ve yine toprak olacaktır.
 <br/>
 <br/>
 'PLASTİNATİON' MUMYALAR
 <br/>
 <br/>
 Tahnitleme ile mumyalama çoğu zaman birlikte kullanılsa da günümüz imkânlarıyla yapılan tesbit işlemi uzmanlara göre mumyalama değil. Fakat modern dünyanın teknolojik nimetlerinden faydalanılarak 'modern mumyalar' da yapılmıyor değil. Yeni dünyanın mumyalama tekniği plastination'ı 1970'lerin başında Alman Prof. Dr. Von Hagens bulmuş. On Dokuz Mayıs Üniversitesi'nden Yrd. Doç. Dr. Bünyamin Şahin de plastinations teknolojisine ilgi duyan ve Avustralya'da Prof. Dr. Von Hagens ile tanışanlardan biri. Alman profesöre plastination tekniğini kullanarak çalışmalar yapmak istediğini söyleyen Bünyamin Hoca, Prof. Dr. Hagens'in eğitim karşılığında para istemesi sebebiyle vazgeçmiş.
 <br/>
 <br/>
 "Türkiye'de bu konuyla yakından ilgilenen doktorlar var ama seri üretim yok. Alman profesör plastinations ürün ve malzemelerinin satıldığı bir şirket kurmuş. Oradan ürün ve eğitim almak gerekir." diyen Bünyamin Şahin modern mumyalamanın aşamalarını aktarıyor: "Vücut dokularının bozulmaması için önce tesbit yapılıyor. Vücut aseton içine konuyor ve böylece su ve yağdan arındırılıyor. Çünkü asetonla vücuttaki su zamanla yer değiştiriyor. 'Zorlanmış emdirme' işlemiyle; negatif basınç altında asetonla polimer yer değiştiriyor. Böylece hücrelerarası sıvının yerini plastik kaplıyor. 'Sertleştirme'de de ışık, gaz ve ısıtma işlemine tabi tutulan sıvı plastik, katı plastik haline dönüşüyor, kıvam da isteğe göre ayarlanabiliyor."
 <br/>
</div>


Kaynak: [www.aksiyon.com.tr](http://www.aksiyon.com.tr:80/dosyalar/bir-ceset-ne-kadar-yasar_519662), [web.archive.org (arşiv bağlantısı)](http://web.archive.org/web/20160304143249/http://www.aksiyon.com.tr:80/dosyalar/bir-ceset-ne-kadar-yasar_519662)
