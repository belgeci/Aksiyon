# Mutluluğun resmi: Kozaköy

*Tuba Kabacaoğlu 2013.04.15*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Otistikler ve eğitilebilir zihinsel engelliler için alternatif bir yaşam alanı var artık. Kozaköy’ü ve orada yaşananları bilmeden bu çocukların kısa zamanda neler yapabileceğini asla tahmin edemezsiniz...
  </font>
 </div>
 <div id="newsText">
  <font class="detail-text">
   <p>
    Kocaman bir kapıdan içeri giriyoruz. Gözünüzün alabildiği her yer yemyeşil çimlerle kaplı, etrafta incir, ıhlamur, dut, ayva, çam ağaçları. Derin derin nefes alıp ciğerlerimize inen oksijenin keyfini sürüyor, bir yandan da uzaktan gördüğümüz büyük eve ulaşmaya çalışıyoruz... Kapı açık. Bizi her gören ‘Hoşgeldiniz’ diyor. Girişteki Aliye Ürpekli’nin ofisine geçiyoruz. Sıcacık çaylar geliyor hemen, nefis yemek kokuları yayılıyor etrafa. Mutfağın trafiği belli ki yoğun. Hanımlar hem birbiriyle sohbet ediyor hem de öğle yemeği için hazırlıklar yapıyor.
   </p>
   <p>
    Çocuklar şen kahkahalar eşliğinde 14 dönümlük arazi içinde oradan oraya koşturuyor, bisiklete biniyor, minik köpek Dali ile oynuyor. Bahçede Değer Bey mangal yapmaya hazırlanıyor. Fonda tatlı, sıcacık melodiler…
   </p>
   <p>
    <img alt="" height="387" src="http://web.archive.org/web/20140410195113im_/http://medya.aksiyon.com.tr/aksiyon/2013/04/15/tuba-kozakoy-2.jpg"/>
   </p>
   <p>
    Burası Kozaköy. İstanbul Tuzla bitiminde, Darıca girişinde. Otistik, down sendromlu, zihinsel engelli çocukların/bireylerin hem yaşam hem de eğitim mekânı. Geniş arazi üzerine kurulan tüm düzenekler, faaliyetler de bu amaca yönelik. Üstelik haftada 2 gün, 45’er dakika bir masa, öğretmen ve çocuktan müteşekkil özel eğitim mantığına da küçük bir isyan. Çünkü eğitim ‘an’lara sıkıştırılacak, tek kişiyle sınırlandırılacak kadar basit bir süreç değil. Ki öğrenme güçlüğü çeken çocuklar, bireyler söz konusu.
    <p>
     Mekânın fikir annesi, sahibi Aliye Ürpekli, engellilerin dünyasıyla çok uzun yıllar önce sigorta şirketinde çalışırken tanışmış. 1,5 yıl özürlü doğumlarının sebepleri ve bunları önleme çalışmaları üzerine araştırmalar yapmış. 80’lerde internetin, hatta faksın bile olmadığını düşünecek olursak aylarca kütüphanelerde çalışmak, konunun uzmanlarıyla saatlerce toplantılar yapmak durumunda kalmış. Özürlü doğumunu önlemek içinse yurtdışındaki gibi ‘anne pasaportu’ uygulamasının hayata geçmesini ısrarla önermiş. Yalnız proje o günkü Türkiye şartlarında lüks görülmüş, özel şirketler ve devlet tarafından hayata geçirilememiş. Projesi olumlu sonuçlanmasa da üzülmemiş Aliye Hanım. Çünkü bambaşka bir dünyanın kapısını aralamış, hayata, çocuklara daha farklı gözlerle bakmaya başlamış bir kere. Siyaset bilimi ve kamu yönetimi mezunu Ürpekli, halkla ilişkiler şirketinde araştırma ve reklamcılık üzerine çalışmış. Basın sektöründe de yöneticilik yapmış. Sonrasında da hayallerinin peşinden gitmeye karar vermiş. İstanbul’da iki farklı ilçede arkadaşlarıyla özel eğitim merkezi açıp çalıştırmış. Ama verilen eğitimin yetersizliğini gözlemledikçe yeni şeyler yapmak istemiş, bu zorlu yola da tek başına çıkmış. Mevcut problemler ve çözüm yolları üzerine düşünürken fikrî planda Kozaköy’ün temelleri de atılmış.
     <p>
      <strong>
       Dersimiz: Hayat
      </strong>
      <p>
       <img alt="" height="200" src="http://web.archive.org/web/20140410195113im_/http://medya.aksiyon.com.tr/aksiyon/2013/04/15/tuba-kozakoy-5.jpg"/>
       Kozaköy; eğitim tarzı, sunduğu imkânlar, ayrıcalıklar açısından Türkiye’de bir ilk. Amaç çocukların dokunarak, hissederek, farkına vararak, sıkılmadan, stres yapmadan hayata hazırlanmaları. Bunu da doğal ortamda ve doğallıktan beslenerek yapmaya çalışıyorlar. Fiziksel şartların insanın ruh hâlini etkilediği herkesin kabul ettiği bir gerçek. İşte Kozaköylülerin en büyük avantajı da bu. Araziye uzaktan baktığınızda her köşede farklı bir faaliyet alanı gözünüze çarpıyor. Tenis kortu, yüzme havuzu, sebze serası, meyve bahçeleri, tavuklar, tavus kuşu, sülün, keklik, koyun ve keçilerin barınacağı ağıllar, köpek kulübeleri var. Çocuklar hep dışarıda. Gözlerinin içi gülüyor bu yüzden. Renkler hayatın içinden öğretiliyor, boya kalemleri üzerinden değil. Sahi gökyüzünün mavisi, grisi, rengârenk çiçeklerin iç coşturan cümbüşü, baharla birlikte binbir şekle boyanmış ağaçlar, hayvanlar yetmez mi dünyanın renklerini kavratmak için. Yeter ki bunları görebilecek kadar şanslı olsun çocuklar...
       <p>
        Bu yaşam köyü, özel eğitim ya da rehabilitasyon merkezi değil. Bundan dolayı da belli müfredatları, zaman kısıtlamaları, eğitim sınırlandırmaları yok.
       </p>
       <p>
        <img alt="" height="200" src="http://web.archive.org/web/20140410195113im_/http://medya.aksiyon.com.tr/aksiyon/2013/04/15/tuba-kozakoy-3.jpg"/>
        Çocukların hayatla tanışması, hemhâl olması, ebeveynlerin kendileriyle yüzleşmesi gece-gündüz, her an devam ediyor. Aliye Hanım’la eşi de Kozaköy’ün daimi sakinlerinden. Sebebi ise basit: “Eğer kapıları kilitleyip gitsek burası bir ev, biz de geniş aile olamayız. Şimdiki sıcaklığı da misafirlerimize asla veremeyiz.”
        <p>
         Kozaköy birçok açıdan yapılmamış olanı başarmaya çalışan, mütevazı ama önemli bir çaba. Arazinin tam ortasında büyük bir ev olduğunu anlatmıştık. Burada çocukların anne ve babalarıyla kalacakları banyolu odalar var. Yani eğitim almak isteyenler çocuklarıyla birlikte orada yatılı kalmak zorunda. Zira bilgiyi evladına nasıl anlatacağını, davranış kazandırırken nelere dikkat etmesi gerektiğini çoğu ebeveyn bilmiyor, üstelik çocuklarla birlikte anneler de rehabilitasyona muhtaç.
         <p>
          Ebeveynler Kozaköy’e başvuru yaptıktan sonra özel eğitimci, çocuk gelişimci ve psikologdan oluşan ekip ailenin de anlattıklarından istifade ederek çocuk hakkında analiz yapıyor, eğitim programını etraflıca oluşturuyor. İlk etaptaki paket program 3x10 gün sürüyor. Her 10 günden sonra çocukla anne evine gidip 4-5 gün kalıyor. Öğrencilerin oradan çıktıktan sonra aile içinde, sosyal hayatta olumlu-olumsuz farklılıkları gözlemleniyor. İkinci 10 gün bu bilgi ve kanaatler doğrultusunda yön buluyor. Otuz günden sonra aile eğitime devam etmek isterse ‘kişiye özel’ yeni bir eğitim planı hazırlanıyor. Haftada birkaç gün gelenler, hafta içi özel eğitimden arta kalan zamanlarını ya da sadece hafta sonunu orada geçirenler ile Otistik Çocuklar Eğitim Merkezi’ne (OÇEM) gidip günün ikinci yarısını burada geçiren çocuk ve gençler var.
         </p>
         <p>
          <img alt="" height="291" src="http://web.archive.org/web/20140410195113im_/http://medya.aksiyon.com.tr/aksiyon/2013/04/15/tuba-kozakoy-6.jpg"/>
          <p>
           Kozaköy sakinlerinin kocaman bir aile hâline geldiklerini söylemek için birkaç saat gözlem yapmanız yeterli. Sabah hangi anne erken uyanıyorsa çayı ocağa koyup kahvaltıyı o hazırlıyor. Diğer misafirler de yavaş yavaş geldiğinde büyükçe bir masanın etrafı doluyor zaten. Acele etmeden, kimse birbirine ‘hadi, hadi’ demeden keyifle kahvaltı yapılıyor. Onlar daha sofradan kalkmadan özel eğitim, çocuk gelişimi ve beden eğitimi öğretmenleri geliyor. Ondan sonra çocukların ruh hâllerine, hava şartlarına göre birebir eğitimler başlıyor, anneler öğle yemeği için neler yapmak istediklerine karar verip kolları sıvıyor. Kimi pilavı kimi yemeği kimi de salatayı yapmak istiyor. Mutfağın düzeni için de herkes azami hassasiyet gösteriyor. Çay içenler bardaklarını hemen bulaşık makinesine koyuyor, çocuklar yemekten sonra tabaklarını tezgâha götürüyor. Bu eylemin onlar için büyük başarı olduğunu da belirtmek icap ediyor…
           <p>
            <strong>
             Markette pratik eğitim
            </strong>
            <p>
             Gün içinde çocuklar top sahasında bisiklet sürmeyi, scoter kullanmayı öğreniyor, tavuklara yem verip yumurtaları topluyor, 45 dakika aynı yerde oturabilme yetisini kazanmak için masa başında birebir özel eğitim faaliyetleri yapıyor, oyun oynama becerileri kazanıyor, nefes egzersizleri için çiçek koklamayı öğreniyor. İki kişilik gruplarla markete gidip küçük alışverişler yapıyorlar. Market arabasını herhangi bir yere çarpmadan götürme, aldıklarını içine koyma, raftan bir şey alırken diğerlerini düşürmeme, sıra bekleme, parayı vermeden ürünleri teslim almama, satın aldıklarını poşetlere doldurma gibi faaliyetlerle de görsellik, hafıza, dikkat gibi özellikler kazanmaya çalışıyorlar. Hasılı, hayatın içinde var olduklarını onlara hissettirecek her faaliyet buradaki eğitimin kapsamına giriyor.
             <p>
              <img alt="" height="200" src="http://web.archive.org/web/20140410195113im_/http://medya.aksiyon.com.tr/aksiyon/2013/04/15/tuba-kozakoy-4.jpg"/>
              16 yıldır engelli çocuklarla çalışan Çocuk Gelişimi Uzmanı Selda Tokuç, çocukların zamanla masa başı eğitimden sıkıldıklarını düşünüyor. Bundan dolayı da Kozaköy’ün önemi büyük: “Çimenler üzerinde, açık havada, merdivenlerde, top sahasında, havuzda çalışmak onlara çok iyi geliyor. Burada her yerde eğitim şansları var. Otistik, zihinsel engelli çocuklar için oksijen ve toksin atma çok önemli. Terlemeleri, yorulmaları, her an bir şeyler öğrenmelerini sağlayacak aktiviteler yapmaları lazım. Sabahtan akşama kadar yoğunlaştırılmış eğitim sistemi uyguluyoruz. Başarı katsayımız da bundan dolayı çok yüksek.”
              <p>
               Uzun zamandır engellilerle çalışan Beden ve Hareket Eğitimi Öğretmeni Fatih Kazancı’ya göre ise başarılarının arkasındaki gerekçe şöyle: “Spor bu çocuklar için algıyı açmak, hareket becerileri kazanmak, kilo problemlerini aşmak, ergenlik dönemini sıkıntısız atlatmak, ince-kalın motor becerilerini geliştirmek için şart. Seans sisteminde 45 dakikanız var. Ama bazen 30-40 dakika sonra öğrenciyle iletişim kurabiliyorsunuz geriye çok az zaman kalıyor. Burada öyle değil. Özel eğitimle spor iç içe. Benden geçen çocuk aynı frekans üzerinden özel eğitime devam ediyor. Bu da başarıyı çok artırıyor.”
               <p>
                Engelli çocukların kaynaştırma eğitimi alma hakları var. Bundan dolayı da halihazırda 18 bin çocuk bu sisteme dâhil. Yaşıtlarıyla aynı okulu, sırayı paylaşarak eğitim alıyorlar. Fakat gezici öğretmenlerin yetersizliği, sınıf öğretmenlerinin özel eğitim konusunda donanımlarının eksikliği sebebiyle engelli öğrencilerin çok büyük bir kısmı sadece okula gidip geliyor, akademik olarak herhangi bir fayda görmüyor. Kozaköy’deki eğitimin önemli amaçlarından biri de çocukları kaynaştırmaya hazırlamak. Yani zihinsel engelli ya da otistik bir çocuğun komut almasını, kendini ifade edebilmesini, isteklerini belirtmesini, zıt kavramları bilmesini, arkadaşlık kurabilmesini, vücut kaslarını en iyi şekilde kullanabilmesini, algısının açılmasını, dikkatini toplayabilmesini sağlamak. Okul öncesi eğitim Kozaköy’de teşhisin hemen ardından başlıyor. 16 yaşını geçmişler için de iş-meslek edindirme çalışmaları uzman ve görevliler eşliğinde yapılıyor. Ama Kozaköy’ün şimdilik önceliği minikleri kaynaştırma eğitimine hazırlamak…
                <p>
                 Otistik, down sendromlu, zihinsel engelli çocukların/bireylerin neredeyse tamamı çok hareketli, zaman zaman çok hırçın. Dolayısıyla onları sakinleştirmek, durdurmak için güçlü sakinleştirici ilaçlar veriliyor. Hem de hayatları boyunca. İlacın etkisiyle sakinleşmek bir yana mayışıp sürekli uyumak istiyorlar. Algılama kapasiteleri de hayli azalıyor. Bu şartlar altında da özel eğitim alıyorlar. Fakat Kozaköy’deki çocuklar kesinlikle sakinleştirici kullanmıyor. Aliye Hanım bu konuda çok hassas: “Çocukları uyuşturduktan sonra onlara ne öğretebilirsiniz ki? İlacı vermeyince gözlerine parlaklık, bedenlerine canlılık geliyor. Zihinleri resmen açılıyor. Temiz hava, doğal gıda, bolca sevgi, huzur… Özveriyle desteklediğinizde de 2 yıldır hiçbir ilerleme göstermeyen çocuklar 10 günde bambaşka biri hâline geliyor. Aileler ilaç bırakma konusunda önce tereddüt yaşıyor ama aradaki farkı görünce ‘Bir daha vermeyeceğiz’ diyorlar.”
                 <p>
                  <strong>
                   Yeniden doğdular
                  </strong>
                  <p>
                   Kozaköy’e gelen çocukların yaşadığı değişim-dönüşüm için en çok da anneleri dinlemek lazım. Onların gözlerinin içi gülüyor, mutluluktan ağlıyor, yüreklerindeki heyecan ses tellerini titretiyor. En önemlisi de her sabah ‘Acaba kızım-oğlum bugün ne öğrenecek, beni nasıl şaşırtacak?’ diye uyanmaları. Neticede bu fedakâr kadınlar, bu zamana kadar çocuklarıyla anne-bebek, anne-çocuk ilişkisi hiç yaşamamış. Çünkü otizmli çocukların büyük kısmı öpmekten, öpülmekten, temas etmekten, sarılmaktan, göz göze gelmekten hoşlanmıyor. Sevgi sözcüklerine tepki ve cevap veremiyor. Bu durum da annelerin yüreğini yakıp kavuruyor. Yıllarca çocuğuna hasret kalmış bir anne için evladının ‘annem’ diye sarılıp öpmesinden daha büyük hediye, başarı olur mu?
                   <p>
                    Songül Bütün (32), otizmli annesi. İnternet üzerinden araştırma yaparken Kozaköy’ü bulmuş. Kızı İrem elastiki, kıpır kıpır, neşeli bir çocuk. Annesinin ilk göz ağrısı. Buradan önce 2 yıl özel eğitime gitmiş İrem. Fakat çok ilerleme kaydedememiş. Anne Songül Hanım kendi çabalarıyla konuşmayı, bisiklete binmeyi, bebekle oynamayı öğretip öz bakım becerilerini kazandırabilmek için bayağı uğraşmış. Fakat istedikleri olumlu gelişmeleri yaşayamamışlar. Ta ki Kozaköy’e gelene kadar. 6 yaşına kadar hiç konuşmayan İrem, şimdi 3 kelimelik cümleler kuruyor, kendini ifade edebiliyor. Ayaklarını oynatıp pedal bile çeviremezken şimdi bisikletle tüm bahçeyi dolaşabiliyor. Beklemeyi biliyor, hayır dendiğinde duruyor, masaya oturup yemek yiyor, 3 yaşındaki kardeşiyle oyun oynuyor, bebeğini besleyip ayağında sallıyor, saçlarını tarayıp dişlerini fırçalayabiliyor. Üstelik tuvalet eğitimini de başarıyla tamamlamış Kozaköy’de. Tüm bu gelişmeler 20 günde yaşanınca Songül Hanım tekrar hayata dönmüş sanki: “Sürekli mutsuzluk, umutsuzluk vardı bizde. Saçımı bile taramak zor geliyordu bana. Şimdi yıllar öncesine döndük, İrem’le yeni anne-kız olduk. Kızım burada doğdu. İçim umut dolu. Tek isteğim kendi kendini idare edebilecek kıvama gelmesi, ben dâhil kimseye ihtiyaç duymadan yaşayabilmesi. Bunu başaracağına inanıyorum artık.”
                    <p>
                     Dünya Coşkun (30), Doğa’nın (5) annesi. 2,5 aydır anne-kız Kozaköy’de kalıyor. Doğa’ya teşhis konulamamış hiç. Epileptik ataklarla birlikte gelişim geriliği var. Özel eğitim sayesinde yürümeyi ve işaret diliyle isteklerini ifade etmeyi öğrenmiş. Fakat sıkıntısı çokmuş. Annesi anlatıyor: “Doğa buraya başlamadan önce sinirli, komutlara duyarsızdı. Uyumsuz tavırları ve kontrolsüz davranışları çoktu. Sabit oturup bir şeyler yapamıyordu. Sürekli hareket hâlinde ortalığı dağıtıyordu. Oturup yemek yiyip çay dahi içemiyorduk. Çünkü Doğa sofrada ne var ne yok fırlatıyordu. Bağırıp kendini yerlere atıyordu.” Doğa, doğduğundan beri tüm yiyecekleri püre şeklinde tüketiyormuş. Ağzını tam olarak açıp katı yiyecekleri çiğneyemiyormuş. Burada 10 gün içinde yaşıtları gibi yiyip içmeye, kaşık tutmaya başlamış. Hatta ilk ev izinlerinde babası kızarmış ekmeğin üzerine reçel sürüp vermiş ve küçük kız alıp yemiş. İşte o an tüm aile gözyaşlarına boğulmuş. Babası Hakan Bey, ‘En mutlu günümüz’ diyerek bu anı, hissettiklerini bir mektuba yazmış. Tabii Doğa’nın bir gün bunları okuyabileceği umuduyla. Doğa’daki gelişmeleri anlatırken Dünya Hanım gözyaşlarına hâkim olamıyor: “Göz kontağı kuruyor, komut alıyor. Kalem tutamazken şimdi halkalar dahi çiziyor. İrem’le oyun oynamayı, ayağında bebek sallamayı öğrendi. Yeni yeni kelimeler söylüyor. Su istediğinde ‘Bu ver’ diyor. Burada ebeveynler de bilgilendiriliyor, yanlış davranışlarımızı nasıl düzeltmemiz gerektiği anlatılıyor. Mesela ben de bebekle oynatıyordum ama yapılması gerekenler farklıymış. Öğrendiklerimizi babalara, yakın akrabalara da aktarıyoruz.”
                     <p>
                      <strong>
                       Bugünler de geçecek!
                      </strong>
                      <p>
                       Dünya Hanım ile kızı Doğa, haftanın 4 gününü Kozaköy’de, 3 gününü de evde geçiriyor. Çünkü 12 yaşındaki kızı Çağla onları dört gözle evlerinde bekliyor. Songül Hanım’ı da oğlu Ali. Anneler çok rahat, hayatlarından memnun gözükseler de içlerinde özlem, burukluk var. Fakat engelli çocukları bu kadar yol almışken hislerine yenilmek istemiyor, “Bu günler de geçecek, her şey daha da güzelleşecek.” diyerek birbirlerini teselli ediyorlar. Burası kamp alanı değil. Ailenin diğer fertleri, hatta yakın akrabalar bile kurabiyelerini, böreklerini alıp onları ziyarete geliyor, özlem giderebiliyorlar. Anneler birbirlerinden güç aldıkları kadar yeni öğrendikleri birçok bilgiyi de pekiştirme fırsatı yakalıyor. Akşam 21.30’da çocuklar yatınca yıldızlara bakarak dertleşiyor, yeni hayatlarına hayret makamından bakıp bitimsiz hayaller kuruyorlar.
                       <p>
                        Ülkemizde 450-500 bin otistik birey olduğu tahmin ediliyor. Okuma çağındaki öğrenci sayısı ise 125 bin civarında. Otistik çocuklara Millî Eğitim Bakanlığı’na bağlı sadece 31 merkez hizmet veriyor. Dolayısıyla otizmli çocukların alternatif faaliyet alanlarına ekmek ve su kadar ihtiyacı var. Kozaköy bu anlamda önemli bir boşluğu dolduracak gibi gözüküyor. Bu alternatif yaşam alanında çocuğunun eğitim almasını, kaynaştırma dönemine hazırlanmasını ya da meslek edinmesini isteyen ebeveynler ayrıntılı bilgilere www.kozaköy.com adresinden ulaşabilir. 30 günlük paket program anne-çocuk dâhil 7 bin 500 TL. İsteyen aileler sadece 10 gün de kalabiliyor…
                       </p>
                      </p>
                     </p>
                    </p>
                   </p>
                  </p>
                 </p>
                </p>
               </p>
              </p>
             </p>
            </p>
           </p>
          </p>
         </p>
        </p>
       </p>
      </p>
     </p>
    </p>
   </p>
  </font>
 </div>
 <div>
 </div>
 <div>
 </div>
</div>


## Yorumlar

### Abidin ÖZCAN, 05 May 2013, 04:35
> Oldukça güzel ve kapsamlı bir yaşam merkezi. Fakat ulaşabilmek neredeyse bizim gibi ailelere imkansız. 14 yaşında oldukça yetenekli bir otizmli kızım var, imkanlarım elvermediği için de çocuğumdaki özel yetenekler ortaya çıkarılamıyor. Devletin bu yaşam merkezleri kurması ya da kurulmayı teşvik etme...

### Olcay Özcan, 16 April 2013, 20:52
> Kozaköy, iyi ki varsın.. Sevincini, sevgisini, sıcaklığını paylaşma ortamı sağlayan müthiş bir frekans var burada çocuklarımız için. İşte biz, OTİZM   tanılı çocukların aileleri bunu arıyorduk. Her şeyi yaşayarak öğreten bu ekip müthiş bir birliktelikle müthiş yetenekler dolu, şaheser çocuklarımızın...

Kaynak: [www.aksiyon.com.tr](http://www.aksiyon.com.tr:80/aksiyon/haber-35315-mutlulugun-resmi-kozakoy.html), [web.archive.org (arşiv bağlantısı)](http://web.archive.org/web/20140410195113/http://www.aksiyon.com.tr:80/aksiyon/haber-35315-mutlulugun-resmi-kozakoy.html)
