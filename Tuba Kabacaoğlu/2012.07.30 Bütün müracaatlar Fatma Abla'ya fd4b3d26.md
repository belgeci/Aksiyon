# Bütün müracaatlar Fatma Abla’ya

*Tuba Kabacaoğlu 2012.07.30*

<div class="news-detail-text-todays">
 <div>
 </div>
 <div>
 </div>
 <div id="newsSpot">
  <font class="detail-spot">
   Mardin’de yaşayan Hasret, Sürgün, Şehriban, Abdurrahim, Kadir, Salih ve daha nicesinin hayatı ufak dokunuşlarla bir anda değişmiş. Çok değil, can-ı gönülden hizmet eden tek bir kişi engelli, yaşlı, mağdur demeden birçok ailenin imdadına yetişmiş. Hikâyeler ibretlik, üzücü, bir o kadar da umut dolu…
  </font>
 </div>
 <div id="newsText">
  <font class="detail-text">
   <p>
    ‘Beni en fazla etkileyen, asla unutamadığım, Abdurrahim’in hikâyesidir. 36 yaşında, zihinsel engelli. Bir gün odamın kapısı çalındı. Bu kendisiyle ilk karşılaşmamızdı. Girer girmez ‘Sen benim müdürümsün. Ne istersen bana söyle’ dedi. Aradan 3 yıl geçti. O gün bugündür her gün işe gelip gidiyor. Beni müdürü, kendini belediye başkanının danışmanı zannediyor. Başbakan Tayyip Erdoğan’la, bakanlarla telefonda konuşuyor, yanımıza geleceklerini söylüyor! Onun kalbini kırmamaya özen gösteriyor, kendi dünyasında yaşamasına fırsat veriyorum. O böyle çok mutlu. 3 ağabeyi var ama hiçbiri rahatsızlığının farkında değil. Psikologlar da gerçi inanmıyor önce; test yaptıktan sonra gerçek ortaya çıkıyor. Şekiller gösteriyorlar, hiçbirini kâğıda çizemiyor. ‘Yapamadın, seni hapse atarız’ dediklerinde de ağlıyor. Zaman zaman beni annesinin yerine koyduğunu söylüyor. Her daim takım elbise giyiyor. Artık belediye çalışanları da ona resmî personel muamelesi yapıyor. Gerektiğinde evrak getirip götürüyor.’
   </p>
   <p>
    <img alt="" height="452" src="http://web.archive.org/web/20120904154618im_/http://medya.aksiyon.com.tr/aksiyon/2012/07/30/tuba-mardin-engelli-6a.jpg">
     Mardin Belediyesi Engelliler Birimi ile Proje Birimi’ni kurup tek başına yöneten Fatma Işıker Öztürk’te (30) buna benzer çok hikâye var. Gerçi onun için en özeli Abdurrahim. Çünkü manevi açıdan sağ kolu gibi. Gittiği yerden yarım saat geç gelse “Müdürüm nerede kaldın, başına bir şey mi geldi?” diye merak edip arıyor. Kimsenin projelerine inanmadığı zamanlarda bile “Müdürüm sen yaparsın, yanındayım, her şey çok güzel olacak.” gibi motive edici cümleler kuruyor.
    </img>
   </p>
   <p>
    Resmî rakamlara göre 7 bin 600 engelli var Mardin’de. Bu rakamın yarısı kadar da evinden çıkamayanlar olduğu tahmin ediliyor. Şehrin fiziki şartlarından tutun maddi-manevi birçok sorunu var. Engelli, yaşlı, mağdur aile ve çocuklar... Hepsinin problemini halletmek Fatma Hanım’a düşüyor. Mardin’de daha önce yapılmamış birçok yenilik de yine onun samimi gayretleriyle hayata geçmiş. Öztürk kadar onun vesilesiyle hayatı değişenlerin de hikâyesi ilginç. Elimizdeki nimetlere şükretmek ya da tek kişinin bile can-ı gönülden isterse neleri değiştirebileceğini görmek adına ibretlik bir haber bizimki…
   </p>
   <p>
    <strong>
     Hasret-Sürgün kardeşler
    </strong>
   </p>
   <p>
    Mardin Belediyesi’ndeki Engelliler Birimi’nin faaliyet alanları arasında kız çocuklarının okula gönderilmesi, ilk kez şehirde beyaz baston kullanılması, engellilere iş bulunması, sokakta yatan ailelere ev kurulması, yatalak yaşlıların bakımı, büyükşehirlerdeki sivil toplum örgütlerinden tekerlekli sandalye-baston temini, kimsesiz yaşlıların hastane işlemlerinin takibi, evde bakım ve özürlü maaşlarının bağlanması, öğrencilere burs temini, Mardin dışına gezi düzenlenmesi gibi aktiviteler var. Tüm bu yenilikleri Fatma Hanım’ın ulusal ya da uluslararası fon merkezlerine projeler sunarak finanse etmesi ise önemli bir ayrıntı...
   </p>
   <p>
    <img alt="" height="385" src="http://web.archive.org/web/20120904154618im_/http://medya.aksiyon.com.tr/aksiyon/2012/07/30/tuba-mardin-engelli-2.jpg"/>
   </p>
   <p>
    Fatma Öztürk doğma büyüme Mardinli. Bu topraklardan hiç ayrılmamış. Yaşadığı şehri, insanlarını, kültürünü iyi tanıyor. İnsan ilişkileri çok iyi, empati kabiliyeti yüksek. Sürekli mütebessim, sabırlı. Mardin’in sorunlarıyla yakından ilgileniyor. Mesela Mardin’deki kız çocuklarının okula gönderilmesi onun için çok mühim. Çünkü birçok kız zorunlu eğitimini tamamladıktan sonra okuluna devam edemiyor. Hem de kızlar erkeklere göre daha başarılı olmasına rağmen. Fatma Hanım, mevcut tutumları eleştirmekle kalmayıp ‘Geleceğin annelerinin eğitim projesi’ni hazırlamış. Merkezî Finans İhale Birimi de ‘Kız çocuklarının okullulaştırılması’ fonundan maddi destek vermiş. Gülseren-Enver Tüfekçioğlu Okulu da taşın altına eline koymuş. 25 kişilik öğretmen ekibi, sosyologlar, din görevlileri, muhtarlar, belediye çalışanları herkes seferber olmuş. Merkez, ilçe ve çevre köyler tek tek gezilmiş. Ön çalışmalar yapıldıktan sonra kızlarını okula göndermeyen aileler sırayla ziyaret edilmiş. Bir yıl süren projenin sonunda 1053 aileye ulaşılmış. Ebeveynlerin 513’ü ikna edilirken kalanların yarısı kesinlikle göndermeyeceğini, diğerleri de ‘ücretsiz servis, güven ortamı, burs’ şartlarını koşmuş.
   </p>
   <p>
    Birebir yapılan tüm görüşmelerin sonunda hazırlanan rapora göre, kızların okula gönderilmeme sebepleri; ‘kız çocuğu okumaz anlayışı, kardeşlerine bakma ve ev işlerinde anneye yardım etme, maddi imkânların yetersizliği, çevrelerindeki kızların okula gitmeyişi, erken yaşta evlilik, ‘okula gitmek günahtır’ inancı, ailelerdeki bilinç yetersizliği, kız-erkek aynı ortamda okuması’ şeklinde sıralanmış. Bu bilgiler Millî Eğitim Bakanlığı ve ilgili kurumlarla paylaşılmış. Fatma Öztürk, ev ziyaretlerinin sadece okullulaştırmayla sınırlı kalmadığı kanaatinde: “Zihinlerine soru işareti bıraktık ailelerin. Kendileriyle baş başa kaldıklarında konuştuklarımızı daha iyi anladılar. ‘Kesinlikle doğru yapıyorum’ diyenler ziyaretimizden kısa süre sonra ‘Aslında haklısınız, gönderelim mi?’ diyerek bize ulaştı. Kızların okumasını eskisi kadar önemsiz görmediklerini düşünüyorum.”
   </p>
   <p>
    Okulu bir daha bırakmayacağım Mardin merkezde yaşayan Taş ailesinin evine gidiyoruz. Kapıda ev sahibi Fatma Hanım karşılıyor bizi. Yanımızda Öztürk ile iki öğretmen daha var. Sebeb-i ziyaretimiz belli. ‘Geleceğin annelerinin eğitim projesi’ sayesinde Hasret ve Sürgün’ün hayatı değişmiş. Sürgün başarılı bir öğrenci. İlköğretimin ardından Mardin Anadolu Otelcilik Turizm Meslek Lisesi’ni kazanmış. Fakat maddi imkânsızlıklar sebebiyle anne-babası Sürgün’ün eğitim hayatını sonlandırmaya karar vermiş. Hem de kızları hiç istememesine, çok üzülmesine rağmen. Projeye Sürgün’ün mezun olduğu Gülseren-Enver Tüfekçioğlu İlköğretim Okulu’nun ortak edilmesi süreci kolaylaştırmış. Okul öğretmeni ile imam, muhtar, sosyolog ve eğitim uzmanı eve ziyarete gelmiş. Kız çocuklarının neden okuması gerektiğini ayrıntılı şekilde anlatıp ailenin sıkıntılarını dinlemişler. Ayda 60 TL’lik servis ücretini karşılayamayacakları gerekçesiyle anne ‘Göndeririz’ diyememiş. Aradan hayli zaman geçmiş. Annenin içi içini kemirmiş, okulların açılmasına ramak kala kararını değiştirmiş: “Kendime baktım. Bankadan hesap açtırmam gerekiyor. Bankacı telefon numarası, adres soruyor, bilmiyorum. Okula gitmedim, okuma-yazmam yok. Bankacı ‘Bir şey yapamam sana’ diyor. Çocuklarım okumalı. Diplomaları, meslekleri olmalı. Kocam da karşı değil aslında.”
   </p>
   <p>
    Kayıt dönemi bittiği için Sürgün kazandığı okula gitme hakkını yitirmiş ve Milli Piyango Lisesi’ne kaydolmuş. İlk yılın sonunda teşekkür belgesi almış ve ileride avukat olmak istiyor. Yeni eğitim-öğretim yılında daha fazla çalışacağını anlatıyor. Hasret ise; servis maliyeti ve devamsızlık yüzünden lise 1’inci sınıftan ayrılmış. Öğretmenler hiç değilse açık öğretimden liseyi tamamlaması için anne-babasını ikna etmiş. Tabii 15 yaşında evliliğin eşiğinden dönmesi de önemli bir ayrıntı...
   </p>
   <p>
    İkinci durağımız Mardin Sanayi Bölgesi. Ana kapıdan girer girmez gözlerimiz Şehriban’ı arıyor. Öğretmenler onun okuması için çok mücadele vermiş. Israrla çağırıyoruz. Yanımıza geliyor. Gözlerinin içi pırıl pırıl. Babası ortopedik özürlü. Sanayide bekçilik yapıyor. İğan ailesi buradaki bir evde yaşıyor. Baba Celil İğan’ın 2’si kız 7 çocuğu var. Çocukluğu okulsuz bir köyde geçtiği için okuma-yazma bilmiyor. Askere de gidememiş, Türkçeyi zor konuşuyor. Evleri merkeze uzak. Bundan dolayı çocukların eğitimi aksıyor. Servis ücreti onlar için de büyük sorun. Şehriban zeki bir öğrenci. Yalnız vaktinde ilkokula başlayamamış. Yaşı ilerlediği için Mardin Merkez Gazi Yatılı İlköğretim Bölge Okulu’nda Yetiştirici Sınıf Öğretim Programı’na (YSÖP) dâhil edilmiş. 5 yıllık bilgi birikimini 1 yılda kazanmış ve ikinci kademeye başarıyla geçmiş. Okulu 2010’da kapanınca da Celil amca, ‘Nasılsa okuma-yazma öğrendi, kız çocuğudur, fazlasına gerek yok’ diyerek eğitim hayatını sonlandırmış. Şehriban’ın kavrama yeteneği yüksek olduğu için öğretmenleri babasıyla konuşarak Gülseren-Enver Tüfekçioğlu İlköğretim Okulu’na kaydettirmiş. Kardeşleri Ahmet ve Emine’yi de yanına alarak okula gidip geliyormuş. Yalnız Emine’nin kalbi delik olduğu için 45 dakikalık yürüyüş temposuna bazen dayanamayıp rahatsızlanıyormuş. Emine olmadığında Şehriban da gidemiyormuş okula. Devamsızlık sorunu yine ortaya çıkmış. ‘Geleceğin annelerinin eğitimi projesi’ kapsamında görevlilerin yolu İğan ailesine de düşmüş. Celil amca tekrar ikna edilmiş. Hatta projede çalışan bir öğretmenin eşi, çocukları okulun yakınına kadar götürmeye söz vermiş. Şehriban’ın hayatını kurtarmak için âdeta herkes birbiriyle kenetlenmiş. Bir yılı başarıyla geride bırakan küçük kız, okulundan mutlulukla bahsediyor. Dinî konulara merak duyuyor. İmam Hatip Lisesi’nde okumak istiyor. Hangi mesleği seçeceğine ise karar vermemiş: “Okumak çok istiyorum. Tekrar okula döndüğümde öyle mutlu oldum ki. Ama bir daha hiç bırakmayacağım.”
   </p>
   <p>
    Mardin’deki 40-60 yaş arasındaki vatandaşların çoğu bulundukları ilçede, köyde okul olmadığı için okuma-yazma öğrenememiş. Sonradan öğrenenlerin bilgisi ise gündelik hayatı idame ettirecek seviyede kalmış. Fatma Hanım okuma-yazma problemi bir yana, soru sorma kültürünün de Mardin’de gelişmediğini anlatıyor: “Sırf bu sebeple mağdur duruma düşenlerin sayısı fazla. Hakkını arayan kişi yok denecek kadar az. Hâlbuki devlet özürlü maaşı, evde bakım ücreti gibi kolaylıklar sağlıyor.”
   </p>
   <p>
    <img alt="" height="329" src="http://web.archive.org/web/20120904154618im_/http://medya.aksiyon.com.tr/aksiyon/2012/07/30/tuba-mardin-engelli-5.jpg"/>
    Fatma Hanım böyle durumlarda da devreye girmeyi kendine görev biliyor. Mesela epilepsi hastası Salih ve ailesinin yaşadığı durum bu cümleleri doğruluyor. 7 yaşında yüksekten düşen Salih, kısa süre sonra sara nöbetleri geçirmeye başlar. Her nöbet beynine zarar verdiği için kabiliyetlerini yavaş yavaş yitirir. Önceden Türkçe, Arapça, Kürtçe konuşurken Türkçe dışındakileri unutur. Şimdilerde yuvarlak, kısa cümlelerle iletişim kurmaya çalışıyor. Boş boş etrafına bakıyor, hemen her gün nöbet geçiriyor. Babası, Salih’in rahatsızlığına çok üzülüyor. Çaresizliğini ise “Gitmediğimiz doktor, şıh kalmadı!” diyerek ifade ediyor. Bir emekli maaşıyla 7 nüfusa bakmaya çalışan fedakâr baba masraf yükünü azaltmak maksadıyla 4 yıl önce oğlunu hastaneye götürmüş. Hekimler tetkikleri yaptıktan sonra Salih’e ‘yüzde 50 özürlü’ raporu vermiş. Devamını kendisinden dinleyelim: “Yolladım belgeleri Ankara’ya. Gidiyorum, geliyorum hep rapor istiyorlar. Ama rapor yok bende. Gidip ‘çıktı mı maaş’ diye soruyorum ‘hayır’ diyorlar. ‘Yine rapor çıkarayım mı?’ deyince ‘siz çıkardınız’ deyip izin vermiyorlar. Ankara’ya gideceğim ama ne tanıdık var ne para. 2 yıl 3 ay bekledik.”
   </p>
   <p>
    Balkonda derin bir nefes alsam! İşin aslını Fatma Hanım açıklıyor: “Rapor değil bir evrak eksikliği varmış. Zaten rapor bir hafta alınmadığında hastane ilgili yerlere direkt gönderiyor. Evrak eksikliğini hem yazılı hem de sözlü anlatmaya çalışmışlar ama amca anlamamış, kimseye de sormamış. Ankara’yla görüştüm iki kez. Evrakı tamamladık, akabinde maaş bağlandı. Veilk başvuru tarihinden itibaren hesaplandığı için toplu para geçti ellerine.”
   </p>
   <p>
    <img alt="" height="364" src="http://web.archive.org/web/20120904154618im_/http://medya.aksiyon.com.tr/aksiyon/2012/07/30/tuba-mardin-engelli-7.jpg"/>
   </p>
   <p>
    Mardin’deki engellilerinin yüzde 15’ini yatalaklar oluşturuyor. ‘Eski şehir’ de kale manzaralı evde yaşayan Hadra teyze de onlardan biri. Yüksek tansiyon sebebiyle felç geçirmiş 3 yıl önce. Yatağa mahkûm yaşamanın ağırlığını sonuna kadar hissediyor. Gözleri hep yaşlı. “Allah şifa versin.” diyoruz. Anlıyor bizi; ama cevap veremiyor Türkçe. Hadra teyzenin komşuları anlatıyor; sağlıklı günlerinde evi hiç boş kalmazmış. Yatağa mahkûm olunca bunu kabullenmekte zorlanmış. Üzüldükçe daha fazla tansiyonu çıkıyormuş. İki kızı var; ama ona gelini Zeynep Solay bakıyor: “Sadece ambulansla hastaneye götürebiliyoruz. Onun dışında sürekli yatıyor kayınvalidem. ‘Keşke yatağımdan kalkabilsem, yıllarca gezdiğim sokakları uzaktan da olsa görebilsem. Balkonda derin bir nefes alsam’ diyordu hep. Çok üzülüyorduk ama ne yapmamız gerektiğini de bilmiyorduk.” Zeynep Hanım bir vesileyle Fatma Öztürk’e ulaşıyor. Hadra teyzenin durumunu anlatıyor. Fatma Hanım da tekerlekli sandalyeyle kayınvalidesinin mütevazı isteğini karşılayabileceklerini söylüyor. Engelliler Birimi İstanbul’daki bir sivil toplum örgütüne Hadra teyzenin kimlik fotokopisini göndererek kısa sürede tekerlekli sandalye ihtiyacını gideriyor. Yatalak teyze kadar Zeynep Hanım da seviniyor bu habere: “Önceden kayınvalidem kolumu tutuyordu. Uyuşuyor bazen de morarıyordu bileklerim. Şimdi kaldırıp hemen tekerlekli sandalyeye oturtuyoruz. Canı sıkıldığında balkona çıkarıyoruz. Hava alıyor, moral buluyor.” Zeynep Hanım kayınvalidesine bakmaktan gocunmadığı gibi ‘evde bakım ücreti’ için başvurmaktan hayâ etmiş. Eşi çalışıyor ama maddi imkânları kısıtlı. 3’ü erkek 4 çocuğu var üstelik. Fatma Öztürk gelin hanımı evde bakım ücreti konusunda yüreklendirmiş. Maaşın maddi-manevi yükünü hafifleteceğini, bundan çekinmemesi gerektiğini anlatmış. Zeynep Hanım 3-4 gün uğraştıktan sonra resmî prosedürleri tamamlamış ve 6 ay önce maaş bağlanmış.
   </p>
   <p>
    Kadir (22) ve İbrahim (17) iki zihinsel engelli kardeş. Kadir yüzde 70, İbrahim ise yüzde 50 engelli. Kadir kardeşine göre daha dışa dönük. Sabahtan akşama kadar geziyor, okuma-yazma biliyor, bir sorunu, isteği olduğunda ifade edebiliyor. İbrahim abisine göre daha yavaş algılıyor, az konuşuyor, isteklerini, rahatsızlıklarını ifade edemiyor, okuma-yazma öğrenemiyor. Özel eğitime gitmesine karşın fazla ilerleme gösteremiyor.
   </p>
   <p>
    <strong>
     İki yıl sadece yüzüme baktı
    </strong>
   </p>
   <p>
    Kadir tam bir Fatma Hanım hayranı. Onunla tanışmaları da sonrasında yaşadıkları da ilginç. ‘Neden?’ derseniz; Fatma Hanım’la tanıştıktan kısa süre sonra Kadir sabah sekizde soluğu Mardin Belediyesi Engelliler Birimi’nde almaya başlamış. Mesai bitimine kadar Fatma Hanım’ın odasında durup öylece yüzüne bakıyormuş. İlk zamanlar herkes bu hayranlığın geçici olduğunu düşünerek önemsememiş. Günler, haftalar, aylar  geçmiş ve bu durum tam 2 yıl sürmüş. Fatma Hanım incitmekten imtina ettiği için ‘Neden geliyorsun?’ bile dememiş Kadir’e. Sebebi ise herkesin düşünemeyeceği cinsten: “Engellilerin geneli çevresi tarafından ihmal ediliyor. İlgisiz, bazen de sevgisiz bırakılabiliyor. Onlara normal davrandığım, rahatsızlıklarını hissettirmediğim, onları ötekileştirmediğim için iyi anlaşıyoruz.
   </p>
   <p>
    <img alt="" height="385" src="http://web.archive.org/web/20120904154618im_/http://medya.aksiyon.com.tr/aksiyon/2012/07/30/tuba-mardin-engelli-8.jpg"/>
   </p>
   <p>
    lk günler Kadir sandalyede oturup sürekli beni izlediği için dikkatim dağılıyordu ama zamanla kimse yokmuş gibi davranmayı da öğretti bana sağolsun. Başına bir şey gelir, yanlış insanlarla arkadaş olur diye korktum. ‘Kadir buraya gelmeni istemiyorum’ demedim hiç. Üçüncü sene önce haftada bir, sonra ayda bir uğramaya başladı. ‘Nasılsın, iyi misin, gezi var mı?’ der ve gider.” Kadir ve İbrahim’in annesi Emine Kerekli’nin (45) iki de sağlıklı kızı var; ama en çok oğullarıyla gurur duyduğunu anlatıyor. Onları ‘Ahiret azığım’ diye nitelendiriyor: “Yüce Allah istiyor, versin. Bizim kabulümüz. Hayat öyle. Bir bakıyorsunuz hasta, yaşlı, özürlü, sağlam. Denge böyle kuruluyor.”
   </p>
   <p>
    6 aylık bebekle evsiz kalmak… Yalnız Mardin’de yaşayan çoğu kişi gibi Kerekli ailesi de maddi sıkıntılarla boğuşuyor. Kadir ve İbrahim’in babası halde iş çıkarsa şoförlük yapıyor. Altında 10-13 bin TL’lik eski bir kamyonet var. Bu sebeple çocuklar özürlü maaşı alamıyor. Sadece Kadir’den dolayı evde bakım ücreti ödeniyor aileye. Benzer durumların çok yaşandığını, elinden bir şey gelmediği için de üzüldüğünü söylüyor Fatma Hanım. Kerekli ailesinin maaş, eğitim konularında yine en büyük destekçisi o. Annesi Kadir’i evde 2 saat tutamazken 2 yıl boyunca sabahtan akşama kadar Belediye’de nasıl durduğu hâlâ anlaşılabilmiş değil...
   </p>
   <p>
    İnsanın hayattaki en temel ihtiyaçları başını sokacağı bir ev ve yiyeceği iki lokma ekmek değil midir? Peki, kucağınızdaki 6 aylık bebekle bir parkta yaşamak durumunda kalsanız ne yaparsınız? Büyük şehirlerde ikamet edenler ‘Belediyeye, sivil toplum örgütlerine ya da yardım derneklerine başvururum’ diyebilir. Ama bu aile Mardin’de yaşıyorsa ulaşması gereken ilk ve tek kişi Fatma Öztürk’tür diyebiliriz. Bahsettiğimiz olay Duran ailesinin başına geliyor. Gurbet Hanım’ın babası 2 yaşındayken vefat etmiş. 7 yaşındayken de annesi başka bir erkekle kaçıp gitmiş. Gurbet ve 4 kardeşine dedesi sahip çıkmış. Gün gelmiş eşi Mehmet Bey’le tanışmış. Birbirlerini sevmişler. Fakat dedesi damat adayı sara hastası olduğu için torununu vermemiş. Ama Gurbet Hanım sevdasına yenilmiş, evinden kaçarak 17’sinde evlenmiş. Eşinin hem epilepsi hem de şizofren olması hayatlarını hayli zorlaştırmış. Mehmet Bey çalışırken nöbet geçirdiği için iki ayrı işten atılmış. 14 kardeşinin hiçbiri onlara yardım etmemiş. Aile oturdukları evin kirasını ödeyemeyince kısa süre sonra kapı dışarı edilmiş. Bu vesileyle Silopi’den Mardin’e göçmüşler. Fakat ne paraları ne de başlarını sokacakları bir evleri varmış. Yüzde 64 özürlü Mehmet Bey’in tek geliri üç ayda bir aldığı özürlü maaşı. “Bu şartlar altında ancak parkta yaşayabilirdik.” diyor eşi. İlk zamanlar şaşkın bakışlara maruz kalmışlar; ama kimse de yardım etmemiş. Bebek bakımsızlıktan zayıflamış. Sürekli hastalanıyormuş. Mağduriyetlerini gören bir kadın onları belediyeye götürüp Fatma Öztürk’le tanıştırmış. Devamını Gurbet Duran’dan dinleyelim: “Bizi görünce çok üzüldü abla. Elinden ne gelirse yaptı. ‘Evde bakım ücreti’ diye bir şey varmış. Hiç duymamıştık. Belediye bir ev kiraladı, kurtardı bizi parktan. İhtiyaç karşılayacak kadar da eşya, gıda yardımı yaptı. Evde bakım ücreti için eşime rapor çıkardık. Fakat Sosyal Hizmetler evimize 2 sene sonra gelip bakacaklarını, ancak ondan sonra maaş bağlanabileceğini söyledi. Engelliler Birimi ise tekrar sokakta yaşamak zorunda kalacağımızı belirterek süreci hızlandırdı. Bir ay içinde maaş bağlandı. Onlarla geçiniyoruz şimdi. Oğlum Doğan 2,5 yaşında. Eşim nöbet geçirdiğinde çok korkuyor. Mehmet’te sürekli bir intihar eğilimi, kendine zarar verme durumu var. Yalnız bırakamıyorum, sakal tıraşını bile ben yapıyorum. Yoksa jileti alıp kollarını kesiyor.”
   </p>
   <p>
    <strong>
     Kevser Muslu: Kurs ufkumu açtı
    </strong>
   </p>
   <p>
    Engellilerin istihdamı, onların sosyalleşmesi, hayata tutunması, engelleriyle barışması, kendini değerli görmesi, birikimini ispatlaması en çok da rehabilite olması açısından önemli. Bunların farkına uzun zaman önce varmış Fatma Hanım. İŞKUR’un meslek edindirme kapsamında açtığı fondan faydalanmak için ‘Bilgisayar İşletmenliği’ projesini hazırlamış. Bu alanı seçmesinin sebebini şöyle açıklıyor Öztürk: “Engellilerin çoğu bilgisayar kullanarak çeşitli işler yapabilir. Ama hiçbiri kullanamıyordu. Biraz bilenlerin de belgesi yoktu, iş bulamıyordu.”
   </p>
   <p>
    Bu vesileyle engelliler hem kurs görür hem de harcırah alırlar. Ortamlarından da memnun kalırlar. Hatta ikinci bir kurs talebinde bulunurlar. Bu kez Sosyal Destek Programı (SODES) ‘Bilgisayarlı muhasebe ve web tasarım kursu’ projesini onaylar. Her şey gibi projelerin koordinatörlüğünü yapıp yürütmek de Öztürk’e kalır. Kurslara katılan 56 engellinin 11’i hemen iyi bir işe yerleşir. Ağır skolyoz hastası Kevser Muslu gibi. 2004 yılında ameliyat olmuş. Omuriliğine baştan sona platin takılmış. “Bu ciddi ameliyatı geçirmeseydim ileriki yıllarda felç olabilirdim.” diyor. İyi şekilde bilgisayar kullanmayı çok istiyormuş. Kurstaki bilgiler iş bulmasının yanında hayatını da kolaylaştırmış: “İnternetteki aday işlemlerimi artık kendim yapıyorum. Önceden internet kafeye giderdim ve gençlere rica ederdim. Eğitimi birincilikle bitirdim. Kursla birlikte ufkum açıldı ve başka eğitimler var mı diye araştırmaya başladım. Sertifika aldıktan sonra sosyal bir projeye katıldım. Orada sekreterlik yaptım. Ardından sağlık sektöründe çalışmaya başladım. Özürlü Memur Seçme Sınavı’na (ÖMMS) girdim. Devlet memuru olmak istiyorum. Sertifikalarım atandığımda da işimi kolaylaştıracak.”
   </p>
   <p>
    Kevser Hanım şizofren annesi ve kalp hastası babasına bakıyor. Annesini yalnız bırakmak istemediği için gün içinde kısa aralıklarla dışarı çıkabiliyor. Haftada bir  soluğu Belediye’nin Engelliler Birimi’nde alıyor. Fatma Hanım’ın kendisini rehabilite ettiğini de saklamıyor: “Onunla tanışmadan önce belediyeye hiç gitmezdim.Şimdi uğramadan edemiyorum. Ne zaman gitsem onu orada bulacağımı biliyorum. İnsanın teklifsiz gidebileceği bir yer olması ne büyük şans!”
   </p>
   <p>
    <img alt="" height="385" src="http://web.archive.org/web/20120904154618im_/http://medya.aksiyon.com.tr/aksiyon/2012/07/30/tuba-mardin-engelli-9.jpg"/>
   </p>
   <p>
    Geçirdiği trafik kazası sebebiyle böbrek ve dalağı alınan İbrahim Kakız’ın (26) çok yorucu ve hareketli işlerde çalışmaması gerekiyor. Yüzde 42 özürlü. Ailesi sağlığını riske etmemek için ona bir bakkal açmış. Fakat o hâlinden çok memnun değil. Bilgisayar işletmenliği ve grafik tasarım kursuna katılmış. Kakız’a bu süreç belli ki çok iyi gelmiş: “İçimde başka bir işi yapabileceğime dair umut oluştu. Bu bile beni mutlu etmeye yetti. ÖMSS’ye girdim. Puanım düşük değil. Atanırsam aldığım eğitim çok işime yarayacak.”
   </p>
   <h3>
    <span>
     Proje üretmeden duramıyorum
    </span>
   </h3>
   <p>
    Fatma Işıker Öztürk’ün son yıllarda en çok “Deli misin, neden bu işlerle uğraşıyorsun?” sorusuna cevap vermesi, hatta herkese hayatından memnun olduğunu anlatması gerekiyor. Fakat tanımadığı insanlar için bir şeyler yapmanın, halis dualar almanın, kafasını yastığa huzurla koymanın ne anlama geldiğini bilmeyenler onu da, anlattıklarını da anlayamıyor. Ya da ‘Bu zamanda böyle insanlar da varmış!’ gibi hayret cümleleri kuruyorlar. Birbirimize inanmaya, güvenmeye ihtiyacımız olduğu bir dönemde insanlığa bundan daha iyi hizmet olur mu? Tüketim çağında yaşıyoruz. İnsanların çoğu lüks hayat peşinde. Fatma Hanım ise genç yaşına rağmen tüm bunları geride bırakmış sanki. Yaşadığı olaylar, karşılaştığı insanlar çok değiştirmiş onu. Yoksa gecesini gündüzüne katarak 5 yıl gönüllü son iki yıldır da asgari ücretle çalışmazdı herhâlde. Hatta aldığı maaşın bir kısmını yine ihtiyaç sahiplerine harcamasına  peki ne demeli?
   </p>
   <h3>
    <span>
     1 yıl dedi, 7 yıldır görevde
    </span>
   </h3>
   <p>
    Fatma Öztürk’ün bugünlere gelmesinin arkasında AK Parti ile birlikte özürlüler koordinasyon merkezlerinin kurulması, Özürlüler Kanunu’yla da 50 bin nüfuslu tüm belediyelere ‘Engelliler Birimi’ kurma zorunluluğu getirilmesi var. Fatma Hanım bu birimi gönüllü kurabileceğini söylemiş yetkililere. Amacı ilk yıl sistemi oturtup başka bir işte çalışmakmış. Birim ne iş yapar, ne tür hizmetler verir diye araştırarak işe başlamış önce. Dönemin belediye başkanı, “Sizi işe alamam. Gönüllü çalışmak isterseniz bir oda verebilirim.” der. Böylece ilk kez Engelliler Birimi kurulur Mardin’de. Fatma Hanım vatandaşların özellikle de engellilerin yaşadığı sorunları görüp sürekli çözüm yolları üretir. Fakat Mardin Belediyesi’nin maddi sıkıntıları olduğu için hiçbirini hayata geçiremez: “Mevcut sıkıntılar beni proje üretmeye yöneltti. Sürekli ne yapabilirim, hangi ihtiyacı nasıl karşılayabilirim diye kafa yoruyordum. Belediyemizin uzun yıllardır Dünya Bahkası’na proje hazırlamadığını öğrendim. Fonları araştırdım. Kendimi bu konuda denemek istedim. Proje yazımı konusunda eğitim de almamıştım. İlk projemi Dünya Bankası’na gönderdim. Konu ‘Özürlüler Kanunu Eğitim Semineri’ydi. Çünkü vatandaşların hiçbiri haklarıyla alakalı bilgi sahibi değildi. Proje kabul edildi. Finansmanını gönderdiler. Milletvekilleri, sivil toplum örgütü liderleri, akademisyenler geldi ve 3 günlük bir seminer yaptık. Halktan katılım da çok iyiydi. İlk projem onaylanınca cesaretlendim. ‘Artık kendi kendime kaynak bulabilirim’ dedim.”
   </p>
   <h3>
    <span>
     Onay bekleyen 3 proje daha var
    </span>
   </h3>
   <p>
    Kendine güveni gelen Öztürk ardından epilepsi, ortopedi, görme, işitme gibi Mardin’de yaşayan özürlülerin listesini oluşturur. Zamanla elinde ciddi veriler birikir. Vatandaşların sorunlarına göre artık çözüm yolları üretme zamanı gelmiştir. İkinci ve üçüncü projesi kurslarla ilgilidir. Sonra DİKA’ya (Dicle Kalkınma Ajansı) ‘Diyalog Kent Park Projesi’ni sunar. Belediyenin ‘atık yeri’ diye kullandığı büyük bir alan vardır. Oraya sosyal tesis yapılmasını önerir. Amacı engelli, yaşlı ve çocukların ortak yararlanabileceği bir alan açmaktır. Çünkü Mardin’de engelli ve yaşlılara uygun park yoktur. Şu an mekân yapım aşamasında. Üstelik içinde nikâh salonu ve sosyal tesis de var. Tabii Fatma Hanım’ın projeleri bunlarla sınırlı değil. Olumlu cevap almayı umduğu üç projesi var: “SODES’e sunduğum, evde bakım envanterinin çıkarılması ve profesyonel bakıcıların yetiştirilmesiyle ilgili. Diğeri organik sebze-meyve yetiştiriciliği. Engelliler bu konuda eğitim alacak, bir sera kurulacak, görev dağılımı yapılıp orada çalışacak. Üçüncü proje de engellilere özel bir tiyatro salonu. Mardin’de tiyatroya merakı olup da engeli yüzünden gidemeyenler fazla. Özellikle zihinsel engelliler için tiyatro önemli bir rehabilitasyon aracı. Merkezî Finans ve İhale Birimi’ne sunduğum ahşap işi oymacılığı var bir de. O da hem kurs hem atölye şeklinde. Proje yazmaya çok alıştım. Hatta artık üretmeden duramıyorum.”
   </p>
   <p>
    Öztürk’ün bir diğer özelliği proje yazmak isteyenlere yardım etmesi. Çünkü etkili ve kabul edilebilir bir proje hazırlamak için kişinin projeyi yaşaması, hissetmesi gerekiyor. Dolayısıyla bu iş herkesin harcı değil.
   </p>
   <h3>
    <span>
     Hayatında neler değişti?
    </span>
   </h3>
   <p>
    Engelliler, yaşlılar, çocuklar, mağdur aileler ve projeler. Fatma Hanım 7 yıldır böylesi bir gündemin içinde. Üstelik sorumluluklarını bırakamadığı için şimdiye kadar iki kez 1 haftalık izin kullanmış. “Aman kapımız kapalı kalmasın, kimse buradan eli boş dönmesin” düşüncesiyle. Hatta kızı Reyyan’dan sonra ikinci bir çocuk istememiş. Ama minik kız sürpriz yapmış annesine. Şimdilerde 8 aylık hamile. Bu hâliyle de Mardin’in kavurucu sıcağında koşturmaya devam ediyor. Çünkü mağduriyetlerin giderilmesi adına bizzat kişiye eşlik etmesi gerekebiliyor. Peki, tüm bu yaşadıkları onun hayatında neleri değiştirmiş olabilir? Gülümsüyor önce: “Çok küçük şeylerle mutlu oluyorum artık. Hayatımdaki minik ayrıntılar için bile şükretmeyi alışkanlık hâline getirdim. Gönlüm her daim çok huzurlu. Öyle hayatlarla karşılaşıyorum ki kendime, aileme dair hiçbir olumsuzluk zor gelmiyor. Hayattan aldığım lezzet her geçen gün artıyor sanki. Öyle büyük isteklerim olmuyor. Bakıyorum yaşıtlarıma alacakları hiç bitmiyor. Sürekli ‘Neler yapabilirim?’ diye düşündüğüm için başka şeylere vakit kalmıyor. Kızım Reyyan 6 yaşında. Bir şeyi yemek istemediğinde ‘bunu bulamayanlar var’ diyorum, anlıyor beni. Çünkü bulamayanların bazılarını o da gördü.”
   </p>
  </font>
 </div>
 <div>
 </div>
 <div>
 </div>
</div>


## Yorumlar

### mehmet  ışıker, 09 August 2012, 23:46
> Maşallah, bu ülkenin sizin gibi hayırsever insanlara yürekten ihtiyacı var.

Kaynak: [www.aksiyon.com.tr](http://www.aksiyon.com.tr:80/aksiyon/haber-33202-butun-muracaatlar-fatma-ablaya.html), [web.archive.org (arşiv bağlantısı)](http://web.archive.org/web/20120904154618/http://www.aksiyon.com.tr:80/aksiyon/haber-33202-butun-muracaatlar-fatma-ablaya.html)
