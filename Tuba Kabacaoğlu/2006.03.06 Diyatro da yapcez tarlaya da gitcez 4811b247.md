# Diyatro da yapcez tarlaya da gitcez

*Tuba Kabacaoğlu 2006.03.06*

<div>
 <!--- Baslik, Spot, Resim kutusu ---------->
 <table>
  <tr>
   <td>
    <br/>
    <br/>
    <p>
     <font class="content">
      Onların amacı ne ünlü olmak ne de herkes tarafından tanınmaktı. Tek amaçları köy yerindeki can sıkıntılarını gidermek, önemli günlerde köy halkını eğlendirmekti. Zamanla işler değişti. Bir kız geldi köylerine. Onların hayatlarını ve tiyatroya olan tutkularını değiştirdi.
     </font>
    </p>
   </td>
   <td>
    <!--- Resim Burada ---------->
    <img border="0" hspace="10" src="http://web.archive.org/web/20060513180029im_/http://www.aksiyon.com.tr/resim/587/20.jpg" vspace="10"/>
    <!--- Resim Burada ---------->
   </td>
  </tr>
 </table>
 <hr noshade="" size="1"/>
 <!--- Baslik, Spot, Resim kutusu ---------->
 <p>
  <font class="content">
   Dört yüz kişilik salon hınca hınç dolu. Gözler sahnede, herkes heyecanla perdenin açılmasını bekliyor. Trieste Film Festivali’nde En İyi Belgesel, San Sebastian Film Festivali’nde En İyi Üçüncü Film ödülüne layık görülen çalışmanın kahramanlarını merak ediyorlar çünkü… Beklenen an geliyor ve şalvarlı, tülbentli oyuncular bir bir çıkıyor sahneye; biraz utangaç, biraz muzip gülüşleriyle… Çadır Tiyatrosu’nun 9 oyuncusu ‘Kadının Feryadı’ isimli oyunu sahnelemeye başlıyor. 1,5 saat süren performansın ardından salondakiler Arslanköylü kadınları dakikalarca ayakta alkışlıyor.
   <br>
    <br>
     Çadır Tiyatrosu sıradan bir tiyatro grubu değil. Onlar Mersin’e 54 km. uzaklıkta, 1453 metre yükseklikte küçük ve şirin bir kasabada, Arslanköy’de yaşayan, gündüz tarlada çalışıp geceleri de tiyatro provaları yapan dokuz kadın. Ekip oyuncuları yakın zamana kadar sıradan insanlarken kendi hayatlarını konu alan ‘Oyun’ isimli belgeselle Türkiye’nin hatta dünyanın tanımaya başladığı yüzler artık. Her birinin kendine has özel bir serüveni var. Köyde, bir sobanın çevresinde oturup onların tiyatro serüvenlerini, hayatlarında nelerin değiştiğini, İstanbul’a geldiklerinde neler yaşadıklarını, eşlerinin bakış açısını ve gelecekteki planlarını konuştuk uzun uzun…
     <br>
      <br/>
      Çadır Tiyatrosu’nun ilk ortaya çıkışı hayli ilginç. Yahya Aydın Lisesi Müdürü Hüseyin Arslanköylü’nün, Kurtuluş Savaşı’nda kasabalarında yaşananları tiyatro oyunu haline getirmesiyle başlar. ‘İlyas Çavuş’ isimli oyun, 2000 yılında Arslanköy ve Mersin Kültür Merkezi’nde sahnelenir. Herkesin beğenisini kazanınca kasaba esnaflarından Adnan Yıldırım, “Gelin, kendi aramızda bir tiyatro kuralım ve Arslanköy’deki ‘46 olayları’nı anlatan ‘İsyancılar’ oyununu oynayalım.” der. Metinler hazırlanır, hatta dönemin belediye başkanına bile rol verilir. Kısa süre sonra çıkan bir tartışma sonucu grup dağılır. Bunun üzerine oyunu canlandırmak da Yahya Aydın Lisesi öğrencilerine kalır. Haziran 2001’de oyun sahnelenir.
      <br/>
      <br/>
      2002’nin bahar aylarında bir grup köylü kadın okul müdürünün odasına gelir. Müdür Hüseyin Bey, ilk başta çocuklarının durumunu öğrenmeye geldiklerini sanır. Halbuki onların niyeti başkadır. “Hocam biz de tiyatroda oynamak istiyoruz. Bize de bir oyun yazar mısın?” diye teklifte bulunurlar. Müdür beyin “Tamam, çok iyi olur” demesiyle birlikte hepsi çocukları sanki üniversiteyi kazanmış gibi sevinir.
      <br/>
      <br/>
      Ancak zorlu bir süreç bekliyordur onları. Müdür Hüseyin Arslanköylü, ilk olarak “oyuncu adaylarını” işin zorluklarından, özellikle akşamları çalışmanın güç olmasından, eşlerinin bu durumu kabul etmeyebileceklerinden bahseder. Ancak onlar kararlıdır. Bu kez araya köyün önde gelenleri girer, bu tiyatro sevdasından vazgeçilmesi için… Ama kadınlar ille de tutturur, “Tiyatro yapmak istiyoruz.” diye… Sonunda ekip çalışmaya başlar. Önce hanımlar yaşadıklarını anlatır bir bir. Sonra bu anlatımlardan yola çıkılarak dokuz kadının hayatından kesitler sunan oyunun senaryosu yazılır. Böylece ‘Kadının Feryadı’ adlı oyun çıkar ortaya.
      <br/>
      <br/>
      İki yıl boyunca hanımlar tarla, ev, okul arasında mekik dokur. Bahçe işleri aksatılmaz, evin yemeği yapılır, bulaşığı yıkanır, sonra da okulun yolu tutulur. Çalışmalar ilerledikçe bazı gerçekler de görülmeye başlar. Hanımlardan biri lise diğeri ortaokul mezunudur. Diğer yedisi ilkokul mezunu ya da ilkokuldan terktir. Yıllardır eline bir yazı alıp okumamış hanımların rollerini ezberlemesi hayli zor olur. Çocuklar ve zaman zaman eşler yardım elini uzatır hanımlara. Replikler ezberlenince bir başka sorun daha çıkar. Hüseyin Hoca yaşadıklarını gülümseyerek anlatıyor: “Hanımların hepsini çocukluğumdan beri tanırım ama hayatım boyunca kadın-erkek arasındaki çizgiyi korumak gerektiğine inandım. Dolayısıyla rollerini canlandırırken onlara müdahale edemiyordum. Böyle giderse hiç yol alamayacaktık. Bir kamerayla yaptıklarını görüntüledim. Sonra da birlikte izleyerek nerede yanlış yaptıklarını, nasıl olması gerektiğini anlattım. ‘Kameralı eğitim’ sayesinde kendi hatalarını kendileri bulmaya başladı. Birbirilerinin yanlışlarını bile düzeltir oldular.”
      <br/>
      <br/>
      Eşimin kalbi kırılmasın diye izin verdim
      <br/>
      <br/>
      Behiye Yanık (47) grubun maharetli oyuncularından biri. İki çocuğu var. Hem şiir yazıyor hem bağlama çalıp türkü söylüyor. Oyunun açılışında, “Ekine gidiyor elinde orak, ekini kurumuş tarlası ırak.” diye başlayan bir türküyü bağlama eşliğinde söylüyor. Kendisi tiyatroda oynamak için okula koşa koşa gidenlerden. Tiyatroda oynamaktan dolayı çok mutlu. Eşi, her akşam provalar için ‘çırçır’ denilen oturaklı motorla Behiye Hanım’ı getirip götürmüş. Üstelik bir kez dahi şikâyet etmeden. Rollerini ezberlemekte zorlanan Behiye Hanım’a en büyük destekçi eşi ve yedinci sınıfa giden oğlu Çağatay olmuş. Fakat Çağatay’ın en çok şikâyet ettiği konu, annesinin “ilham” gelince ders kitabı ya da okul defterlerine şiirler yazmasıymış.
      <br/>
      <br/>
      Fatma Fatih de bir yaşındaki çocuğunu tiyatro aşkıyla eşine bırakıp giden oyunculardan. Evleninceye kadar Yörük çadırında yaşayan Fatma Hanım, okumayı çok istediğini ama koyun gütmesi gerektiği için babasının okutmadığını söylüyor. Eşi Mevlana Fatih, eşini kalbi kırılmasın diye çalışmalara gönderdiğini, bu kadar başarılı olacağını tahmin etmediğini söylüyor. Bir de eşine izin vermesinden dolayı tepki aldığına dikkat çekiyor: “Birkaç kez kahvede kavga derecesine geldik. Hatta bana biri ‘Eşini masaya çıkarmaktan nasıl zevk alırsın’ dedi. Hiçbirine aldırış etmedim. Müdür beye güvenim tamdı. Hatta ‘Önce Vatan Sonra Duvak’, ‘Taş Bademler’ gibi oyunlarda ben de rol aldım.”
      <br/>
      <br/>
      Ümmü Kurt (44) ikisi evli beş çocuk sahibi. Yahya Aydın Lisesi’nde gündeliği 6 milyona hizmetli olarak çalışıyor. Akşam eve gelip yemek yapıyor, sonra yine okulun yolunu tutuyor. Çok yorulsa da hayatından memnun. İlk önce kızıyla rol aldığını, onun evlenip Mersin’e gitmesinden sonra kendisinin devam ettiğini belirtiyor. Genelde Ümmü Hanım’a erkek rolü veriliyor. Çünkü sarhoş taklidini içlerinde en iyi o yapıyor. Eşi Alpay Kurt, evin tadı tuzu kaçmasın diye eşine izin verdiğini söylüyor. Bir zaman sonra vazgeçer diye düşünür; ama hadiseler hiç de öyle gelişmez. Alpay Kurt, ‘yeni düzene’ alışırken yaşadıklarını şöyle anlatıyor: “Bizim kültürümüzde erkek geldiğinde kadın evde olmalı. Ama tiyatroyla birlikte ev düzenimiz değişti. Önceden geldiğimde Ümmü hep evde olurdu. Şimdi benden bir-iki saat sonra geliyor. Birbirimizi çok az görüyoruz. İzin verdiğime hiç pişman değilim. Oyuncu ihtiyacı olduğunda ben de rol alıyorum.”
      <br/>
      <br/>
      İzin formülü: Eşinin bir dediğini iki etme
      <br/>
      <br/>
      Çadır Tiyatrosu 2001’den beri ‘Uyuz Eşek’, ‘Önce Vatan Sonra Duvak’, ‘Kadının Çilesi’, ‘Taş Bademler’, ‘Köy Seyirlik Oyunu’ ve ‘Kadının Feryadı’ oyunlarını sahneledi. Sürekli devam eden çalışmalardan dolayı hepsinin ikinci mesleği tiyatroculuk olmuş sanki. Zor şartlar altında hem hayatlarını sürdürseler hem de oyunculuk maharetlerini sergileseler de hepsi hayatından memnun. Gözlerindeki ışıltı, yüzlerindeki mutluluk tiyatronun onların hayatlarına enerji kattığının bir göstergesi. Gün içindeki yorgunluklarını provalar sırasında attıklarını, tüm dertlerini unuttuklarını söylüyorlar. Bir minik itirafları var. “Ya izin vermezlerse” diye eşlerinin bir dediğini iki etmediklerini, yemeklerini hazırladıklarını, evi temiz ve düzenli tuttuklarını belirtiyorlar.
      <br/>
      <br/>
      Saniye Cengiz (40) iki çocuk annesi. “Sen bizim rezilliğimizi bir görsen.” diyerek başlıyor yaşadıklarını anlatmaya: “Yaş-kış, sıcak-soğuk demeden tarlada bahçede çalışırız. Canımızın kıymeti hiç yoktur. Tiyatro bize can verdi. Hayatımın en güzel yıllarını tiyatroyla birlikte yaşıyorum. Ünlü olmak gibi bir derdim yok. Çalışma yapmak bile mutlu etmeye yetiyor.” Eşi Rüştü Cengiz, Saniye Hanım’ın yoğunluğuna rağmen ne kendisini ne de evini ihmal ettiğini belirterek, “Saniye o kadar mutlu ki, evi ihmal etse de izin verirdim, mani olmazdım.” diyor.
      <br/>
      <br/>
      Grup çalışırken kâh güler kâh ağlar. Oyun da tüm bu öğeleri içeriyor zaten… İzleyiciler bazen gülüyor, bazen gözyaşlarını tutamıyor. Ekip ise her canlandırdıkları rolde biraz daha kendi gerçekleriyle yüzleşiyor, hayatlarını biraz daha kabulleniyor. Oyunun başındaki acıklı türküden sonra hep bir ağızdan dökülen şu cümleler, bir tepe üzerine kurulu Arslanköy’ün hanımlarının hayata bakışını özetliyor: “Biz hep bu topraklarda doğduk, gökyüzü buradan daha yakın, aşağıda hayat mı var? İnsan hakları, kadın hakları vız gelir, önemli olan mutlu yaşamaktır.”
      <br/>
      <br/>
      Fatma Fatih’in eltisi Zeynep Fatih (37) 5 çocuk annesi. “Bizim kadın hakkını savunalım gibi bir düşüncemiz olmadı.” diyen Zeynep Hanım, amaçlarının kendi yaşamlarını anlatmak ve doğup büyüdükleri Arslanköy’ü tanıtmak olduğunu söylüyor. “Hayatımızdan memnunuz. Haklarımız var ki tiyatro oynayabiliyoruz.” diyerek kadın hakkı savunucularına gönderme yapıyor. Hüseyin Arslanköylü, bu yönde çekincelerinin olduğunu vurguluyor: “Kadın derneklerinden konuya farklı yaklaşmaya çalışanlar oldu. Ekip olarak buna izin vermedik. Kadınlığın ya da erkekliğin dışında bir şey var burada. Kadınların bunlara ihtiyaçları yok. Sonuçta bu bir tiyatro. Ön plana çıkarılması gereken şey, bu işin eğitimini bile almamış hanımların tiyatroyu bu kadar sevmesi ve hayatlarının merkezine koyması. Kadın haklarının bu hanımlar üzerinden savunulmasını istemiyoruz.”	Tiyatro sayesinde hanımların okuma-yazmaları ilerlemiş. İlk başta heceleyerek okumaya çalışırken şimdi şiir bile yazıyorlar. Beş çocuk annesi Cennet Güneş, okumayı neredeyse unuttuğu bir dönemde tiyatro çalışmalarına başladığını, ilk başta zorlansa da kısa zamanda okumasının ilerlediğini anlatıyor. Cennet Hanım artık nerede bir gazete sayfası, takvim yaprağı görse merak edip okumak istiyor.
      <br/>
      <br/>
      Ekibin, ‘Kadının Feryadı’ oyunu ile kendilerini ifade etme imkânı bulduğu kesin. Hatta kendilerini uzun zamandır Tiyatrocu Zeynep, Tiyatrocu Fatma olarak tanıtıyorlar. 8 Mart Dünya Kadınlar Günü’nde kendi hayatlarının anlatıldığı Pelin Esmer’in yaptığı ‘Oyun’ isimli belgeselin İstanbul’da galası var. 10 Mart’ta gösterime girecek oyunla artık onları daha fazla kişi tanıyacak. “Bundan sonra gelecek tekliflere açık mısınız?” sorumuza cevap, Yahya Aydın Lisesi’nde tiyatro aşkına ikinci temizlik görevlisi olarak çalışan Fatma Kahraman’dan geliyor: “Birbirimizden kesinlikle ayrılmayız. Eğer hepimize rol vereceklerse neden olmasın? Ama bir şartımız var. Dizi kasabamızda çekilmeli. Bakmayın şimdi kar-kış var ama burası çok güzeldir.”
      <br/>
      <br/>
      Ne karışık sizin o tuvaletler?
      <br/>
      <br/>
      Eşler de dizi teklifine sıcak bakıyor. Fakat yabancılarla oynamaları yasak. “Hep beraber olursa kabul.” diyorlar. Çadır tiyatrosu bu zamana kadar sadece iki kez biletli sahnelenmiş. Kişi başına 20 YTL para düşmüş. Esprileriyle ortama neşe katan Ümmü Kurt, hemen müdahale ediyor: “Hayatımızda ondan daha büyük para hiç kazanamadık ki.”
      <br/>
      <br/>
      Mersin’e yaklaşık iki saat uzaklıktaki Arslanköy’de yaşayan hanımlar sağlık sorunları dışında kasabadan dışarı çıkmıyor. Onlar için İstanbul, bambaşka bir dünyanın yaşandığı kocaman şehir. Mersin’in dışında hiçbir şehre gitmeyen ekip, ‘Oyun’ belgeseli uluslararası birincilik ödülüne layık görüldüğünde İstanbul’a gelir. Yolculuk boyunca heyecanlarını gizleyemezler. Grubun gençlerinden Zeynep Fatih, otobüse biner binmez yolcuları gözlemleyerek ne yapması gerektiğini öğrenmeye çalışır: “Yan tarafımdaki yolcu, koltuğun kenarına dokundu, koltuk yattı. Ben tüm gece dokundum, bastırdım ama hiçbir şey olmadı.” Sonra sözü Behiye Yanık alıyor: “Her tuvalete girdiğimizde şaşırıyorduk. Ne kadar karışık sizin o tuvaletler? Bir sürü girişi var. Bizim burada tek kapı olur! Sifonu bulamadım, yerde de tas yok. Musluğu da o kadar uğraştık açamadık. Biz hayatımızda hiç ‘son model’ tuvalete girmedik ki. Hem çok güldük hem şaşırdık.”
      <br/>
      <br/>
      Saniye Cengiz televizyon programına katıldıklarında makyaj yapmalarına izin vermediklerini belirtiyor: “Tarladan çıktığımız gibi yola koyulduk. Bizim makyajımız elimizde yüzümüzde tarladan getirdiğimiz toz-topraktır. Eşlerimiz de sevmez öyle şeyleri. En güzel parfüm, emeğin ardından dökülen terdir.” Otobüste verilen ikramları kabul etmeyen Fatma Fatih, “Jeton geç düştü” diyor gülümseyerek; “Koca İstanbul’a gidiyorum. Yanımda az bir para vardı. İkramdan sonra para isteyecekler diye hiçbir şey kabul etmedim. Sonradan baktım herkes alıyor ama para ödemiyor. Dönüşte ne getirirlerse aldım. ‘Çay istiyorum.’ dedim. Çocuk getirdi. Baktım herkes açıp bardağın içine sallıyor. Ben de öyle yaptım.” Cennet Güneş, en komik olanın şalvarlarla Taksim’de dolaşmak olduğunu söylüyor.
      <br/>
      <br/>
      Mahmut Tuncer’i hiç unutamıyorlar!
      <br/>
      <br/>
      Çadır Ekibi hanımları İstanbul’u çok sevdiğini, insanlarının sıcak olduğunu ve kimsenin onları şalvar ve plastik ayakkabılarıyla yadırgamadığını anlatıyor. En heyecanlandıkları şey ise televizyon programından çıktıktan sonra yolda birkaç vatandaşın “Siz televizyonda çıkan tiyatrocu kadınlar değil misiniz?” demeleri olmuş. Grubun yaşadığı olumsuzluklar da yok değil aslında. Mersin’de tiyatro başlamadan önce ön taraftaki seyircilerden birinin küçümseyerek; “Bu lastik ayakkabılarla mı oyun oynayacaksınız?” dediğini aktarıyor Saniye Hanım. Bir de tüm grubu derinden üzen ikinci olayı, katıldıkları televizyon programında yaşamışlar. Aynı programa konuk olarak gelen Mahmut Tuncer’in kahkahalarla gülerek, “Bırakın tiyatroyu. Köyden indim şehre filmini siz canlandırın.” dediğini hiç unutamıyorlar.
      <br/>
      <br/>
      Arslanköy, mutluluktan gülen gözlerin yaşadığı sessiz ve şirin bir kasaba. Hatta dinginlik kasabayı o kadar sarmış ki, ne hükümetin icraatları, ne karikatür krizi ne de ‘Sauna çetesi’nden haber var. Kendilerince kurdukları bir dünyada masumca yaşıyorlar. Çadır Tiyatrosu ile Türkiye’nin gündemine gelen Arslanköyü’ü artık siz de tanıyorsunuz. Onlar 8 Mart’ta İstanbul’a gelecekler. Sakın tanımamazlık yapmayın!
      <br/>
     </br>
    </br>
   </br>
  </font>
  <br/>
  <!-------- end of YAZI ---------->
 </p>
</div>


Kaynak: [www.aksiyon.com.tr](http://www.aksiyon.com.tr:80/detay.php?id=23520&yorum=8617), [web.archive.org (arşiv bağlantısı)](http://web.archive.org/web/20060513180029/http://www.aksiyon.com.tr:80/detay.php?id=23520&yorum=8617)
