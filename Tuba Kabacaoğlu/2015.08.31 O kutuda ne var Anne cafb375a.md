# O kutuda ne var Anne?

*Tuba Kabacaoğlu 2015.08.31*

<div class="pNewsDetailMainContent" itemprop="articleBody">
 <blockquote>
  <p>
   Henüz 4 yaşında Beste. O gün farklı, anlıyor. Tanıdığı, tanımadığı herkes orada. Bir tek, babası yok. Caminin avlusunda koşturuyor. Kocaman kırmızı bir kutu var karşısında, Türk bayrağına sarılı. Soruyor, “o kutunun içinde ne var?” ne yazık ki kimse ona cevap veremiyor...
  </p>
 </blockquote>
 <p>
  Şehidin evi” diyerek parmağını ileriye doğru uzattı bir hanım. Birkaç dakika sonra 5 katlı apartmanın neredeyse tamamını kaplayacak şekilde asılmış Türk bayrağıyla karşılaştık. Burası Kars Kağızman’da şehit olan (16 Ağustos 2015) Jandarma Harekât Timi’nde görevli Jandarma Astsubay Kıdemli Başçavuş Nurettin Öztürk’ün kayınvalidesinin eviydi. Şehidin eşi Demet Öztürk ile röportaj yapmak için oradaydık. Televizyon ekranlarında içimiz yanarak, ağlayarak izlediğimiz görüntülerin gerçek sahibiyle, gerçek yaşayanıyla yüzleşmek, ona sorular sorarak eşinin vefatını, sonrasında neler yaşadıklarını konuşmak hiç kolay değildi. 13 gün önce gencecik hayat arkadaşını ansızın kaybetmiş, iki çocuğuyla ayakta kalmaya çalışan bir anneye ne sorulabilir, nasıl bahis açılabilirdi ki?
 </p>
 <p>
  Demet Öztürk 32, çiftin çocukları Berke 12, Beste ise 4 yaşında. Demet Hanım doğma büyüme Ankaralı. Nurettin Bey de Ankara’da dünyaya gelmiş. Fakat aslen Kırıkkaleli. Ailesi hâlen buranın Sulakyurt ilçesindeki Kalekışla köyünde yaşıyor.
 </p>
 <p>
  Şehit Nurettin Başçavuş’un babası Habib Öztürk devletin zirvesinin katıldığı, Başbakan Yardımcısı Yalçın Akdoğan’ın halk tarafından protesto edildiği cenaze töreninde, “Bizim ocağımız söndü. Başkasınınki sönmesin. Bir çözüm bulun ne olur! Bir araya gelin, neden hiç görüşemiyorsunuz, neden? Anlamıyorum sizi.” demişti.
 </p>
 <blockquote>
  <p>
   <span>
    <span>
     Şehit Nurettin Öztürk, 15 yıllık askerdi. Mersin, Diyarbakır, Kastamonu, Niğde ve Hakkâri’de görev yapmış, son tayini Erzurum’a çıkmıştı.
    </span>
   </span>
  </p>
 </blockquote>
 <p>
  Baba Öztürk’ün oğlunun şehadet haberini aldığı anda verdiği ilk tepki ise tarihe kocaman bir utanç notuydu aslında: “Hep garibanların çocukları askere gidiyor. Hiç milletvekilinin, zenginlerin çocuklarının gittiğini gördünüz mü? 17 milyar lirayı veriyor, askere göndermiyorlar. Garibinki niye gidiyor? Bu hak mı? Bugüne kadar bir milletvekili çocuğunun teröre kurban gittiğini gördünüz mü, duydunuz mu hiç?” Anne Elif Öztürk ise, “Annem, yavrum… Senin yerine anan öleydi kuzum.” diyerek feryat etmişti. Yüreğinin yangını buz gibi televizyon ekranından dahi ulaşmıştı tüm Türkiye’ye…
 </p>
 <p>
  Demet Hanım her şeyden önce bir anne. Eşinin emanetlerine gözü gibi bakacak, onlara zorlu hayat yolculuğunda yardımcı olacak tek kişi. Bundan dolayı da güçlü olmak ya da güçlü görünmek zorunda. İki yavrusu da annesinin gözlerinin içine bakıyor zira. Berke babasının kepini giyerek cenazesinde saf tutacak kadar yaşananların farkında. Beste ise daha çok küçük. Babasının tabutunu gördüğünde “Bu kutunun içinde ne var? Ne var?” diyecek kadar hem de...
 </p>
 <p>
  <strong>
   Facebook’tan öğrendim
  </strong>
 </p>
 <p>
  Şehit Nurettin Öztürk 15 yıllık astsubay. Birçok şehir ve ilçede görev almış. Ailesi de hep yanındaymış. İlk tayin yeri Mersin’in Gülnar ilçesiymiş. Oradan Diyarbakır Kulp’a, sonrasında Kastamonu’ya gitmişler ve burada 3 kez il içi tayin görmüşler. Sonraki durakları Hakkâri Çukurca, Niğde Çamardı-Aladağlar ve Erzurum olmuş. Öztürk Ailesi burada evlerini tutup yerleşmiş. Berke önümüzdeki yıl TEOG sınavına gireceği için de babası iyi eğitim almasını istemiş ve Erzurum’daki bir özel okula oğlunun kaydını yaptırmış. Yeni ikamet yerlerinde ailecek 4 gün kalmışlar. Nurettin Başçavuş’un geçici görevi çıkmış ve Kars Kağızman’a gitmek zorunda kalmış.
 </p>
 <p>
  Emanetlerine çok düşkün olan Şehit Öztürk, “Buraya yeni taşındık. Kimseyi tanımıyoruz henüz. Ev ve okul işini hallettik. Siz ben gelene kadar annenin yanında, Ankara’da kalın.” demiş eşine. Demet Hanım çocuklarını da alarak anne evine gelmiş. Eşinin kendini çok merak ettiğini bildiği için Nurettin Bey her göreve gidişinde ve dönüşünde hayat arkadaşını, “Ben iyiyim. Merak etme. Döndüm. Aklın bende kalmasın.” diyerek ararmış. 16 Ağustos sabahı ise görevde olan Nurettin Başçavuş Demet Hanım’ı aramamış. Saatler ilerledikçe Demet Hanım’ın içine bir kurt düşmüş. Dayanamamış ve bu kez o aramış eşini ısrarla. Telefon uzun uzun çalıyor ama kimse açmıyormuş. Bundan sonra yaşananları en iyi Demet Hanım anlatır bize:
 </p>
 <p>
  “İnternet haberlerine baktım. Şehit var mı diye. Sürekli takip ediyordum zaten. ‘Kars’ta çatışma çıktı, bir astsubay şehit, biri yaralı’ yazıyordu son dakika haberlerinde. Korktum, görevde olduğunu biliyordum çünkü. Bir arkadaşının numarası vardı Erzurum’dan. Onu aradım. Eşime ulaşamadığımı ve çok merak ettiğimi söyledim. ‘Arıyorum açmıyor, ne olur bana bir haber verin’ dedim. O konuştuğum kişi bölük komutanının yanındaymış ama söyleyememişler bana. Bir bilgi bulabilir miyim diye Facebook’a bakıyordum. ‘Astsubay Nurettin Öztürk Kars dağlarının ardında iki çocuğunu bırakıp gitti’ yazıyordu. Onu görünce şoke oldum. Bir şey mi var bildiğiniz, ne olur bana söyleyin diye yazdım hemen. Cevap gelmedi. Hemen o yazıyı da kaldırdılar. Emin olamadım ya da olmak istemedim. Başka bir arkadaşımızı aradım. ‘Ne olur haber alabilirseniz beni arayın, çatışma olmuş, eşim nerede?’ dedim. ‘Tamam, araştıralım’ diye geçiştirdiler. Sonra arasam da hiçbiri açamadı telefonumu. Kayınbabam aradı bu esnada beni. ‘Kızım, Nurettin’e ne oldu? Ambulans gelmiş köye’ dedi. ‘Bilmiyorum, onu arıyorum ama açmıyor telefonunu, ulaşamadım’ dedim. Ondan sonra Facebook’tan, internet sitelerinden haberi kesinleştirdim tabii. Bize asker, ambulans falan geldiğinde ben çoktan öğrenmiştim eşimin şehit olduğunu. Berke de yanımdaydı. Ben o anda yaşadığım şokla bacaklarımı hissetmedim, yürüyemedim. Hâlâ da aynı durumdayım. Berke her babasını kaybeden çocuk gibi tepki verdi. Bana sarıldı, ‘Anne bu acının üstesinden birlikte geleceğiz, sakin ol’ dedi.”
 </p>
 <blockquote>
  <p>
   <span>
    <span>
     Beste’ye babasının vefat ettiğini kimse söyleyememiş. Ancak 5 gün sonra, psikolog eşliğinde babasının bir daha gelmeyeceği anlatılmış.
    </span>
   </span>
  </p>
 </blockquote>
 <p>
  Demet Hanım’ın doğru bilgiyi alabilmek için bu kadar çabalamasının sebebi; haber veren kişilerin öncelikle yeni ikamet yerleri Erzurum’a gitmesiymiş. Öztürk Ailesi Ankara’da başka bir adreste de bir dönem bulundukları için ikinci seçenek olarak buraya gelmişler. Komşulara “Su saatini değiştireceğiz. Demet Hanım’ın imzasına ihtiyacımız var.” demişler. Demet Hanım’ın annesinin evine oradan aldıkları bilgiler doğrultusunda gelmişler. Fakat görevliler ulaştığında çoktan feryatlar yükseliyormuş arş-ı âlâya…
 </p>
 <p>
  <strong>
   “Hadi babamı arayalım”
  </strong>
 </p>
 <p>
  Demet Hanım ilk birkaç gün neredeyse kendini bilmez vaziyetteymiş. Berke babasının şehit olduğu bilinciyle hareket etmiş hep. Beste ise olanlardan haberdar olamamış ilk etapta. Henüz 4 yaşında olduğu için ne annesi ne de yakınları ne diyeceğini bilememişler ona. Ve merak ettiği ‘o soru’nun cevabını kimse verememiş Beste’ye. “O kutunun içinde baban var.” diyecek cesareti doğal olarak gösterememişler. Sonra psikolog eşliğinde söylemeye karar verilmiş. Demet Hanım bu anın kendisi açısından oldukça acı dolu olduğunu söylüyor:
 </p>
 <p>
  “Psikologlar her canlının doğduğunu, büyüdüğünü, öldüğünü, babasının da vefat ettiğini ve bir daha asla gelemeyeceğini, beklenti içinde olmaması gerektiğini söylememizi istedi. Tepkisi çok farklı oldu. İlk anda ‘Erzurum’daki evimize gideceğiz değil mi?’ dedi. Teyzem araya girdi. ‘Artık evinizi buraya taşıyacağız. Baban gelmeyecek kızım. Erzurum’da baban yok. Baban öldü. Ama o seni hep görecek, sesini duyacak. Onunla ne zaman istersen konuşabilirsin’ diye açıkladı. Beste hiçbir şey söyleyemedi, öylece sustu kaldı. Sonrasında ise küçük bir şeyi bahane edip 5 saat boyunca ağladı. Normalde uyumlu bir çocukken şimdi çok hırçın. Tepki veriyor her şeye. Benimle konuşmuyor, hatta ilk zaman görmek bile istemiyordu. Her gün şehitliğe gidiyoruz. Ama o gelmek istemedi hiç. Uzmanlar da zorlamayın dedi. Birkaç gündür gelmeye başladı. Ama uzaktan bakmakla yetiniyor babasının mezarına. Bu konu hakkında da o günden sonra hiç konuşmadı, soru sormadı. Berke ve Beste’ye psikolojik destek için randevu alınmış. Berke gitti. 6-12 ay kadar da devam edecek. Ama Beste’yi götüremedik.”
 </p>
 <blockquote>
  <p>
   <span>
    <span>
     Beste’ye babasının vefat ettiğini kimse söyleyememiş. Ancak 5 gün sonra, psikolog eşliğinde babasının bir daha gelmeyeceği anlatılmış.
    </span>
   </span>
  </p>
 </blockquote>
 <p>
  12 yaşındaki Berke’nin yaşananları sükunetle karşılıyor olması annesi Demet Öztürk’ü çok endişelendiriyor: “Oğlum her şeyin farkında. Ama bir şey yokmuş gibi davranıyor. Duygularını içine attığını iyi biliyorum. Büyükmüş, evin reisiymiş gibi duruyor, öyle davranıyor ama çok küçük daha. Bunları yapabilmek çok kolay değil. Bir vesileyle duygularının patlamasından ve eğitim hayatının bundan olumsuz etkilenmesinden korkuyorum. Okul açıldığında belki biraz olsun rahatlar. Yeni arkadaşları olacak, ödev-sınav derken zamanı daha dolu geçecektir. Dersleri çok iyiydi hep. Doktor olmak istiyor.”
 </p>
 <p>
  Demet Hanım asker eşi olmanın öyle çok da kolay olmadığını bize bir kez daha hatırlatıyor. Çünkü eşinin evlilikleri boyunca çok sık dışarıda göreve gittiğini, hem kendinin hem de çocuklarının tedirginlik içinde Nurettin Bey’in yolunu gözlediklerini anlatıyor. Hep gurbette oldukları için çocuklarını da çok kolay büyütmemiş.
 </p>
 <p>
  Mesela oğlu-kızı hastalandığında tek başına ya da en iyi ihtimalle bir arkadaşıyla hastaneye gittiklerini, eşi yanında olmadan, gözü kapıda çok gün geçirdiğini anlatıyor. Ve daha da kötüsü bu hâle ne kendisinin ne de başka bir asker eşinin alışamadığını söylüyor. Bundan dolayı çocuklar babaları göreve gittiğinde her fırsatta onun sesini duymak istermiş. Belki de rahat ve sağlıklı olduğundan emin olmak, belki de yaşadığını bilmek için. Mesela Beste gün içinde sıklıkla annesine “Babamı arayalım, sesini duyalım.” dermiş hep. Hatta Nurettin Bey şehit olduğu ilk günlerde de “Babamla konuşmak istiyorum, arayın hadi.” diye ağladığı da olmuş. “Görevde, şimdi müsait değildir.” diye geçiştirmek durumunda kalmışlar hayli vakit. Aradan geçen zaman ve o küçücük yüreğine ağır gelen bilgiler sebebiyle artık Beste “Hadi babamı arayalım.” dememeyi de öğrenmiş nitekim…
 </p>
 <p>
  Yaşananların değişmemek gibi iç acıtıcı, bunaltıcı bir gerçekliği var. Dolayısıyla Öztürk Ailesi’nin hayatı da ‘16 Ağustos’tan sonra eskisi gibi olamayacak. Berke ve Beste, ihtiyaçları devletin en üst kademesi tarafından karşılansa bile babalarının yokluğunu her an hissederek yaşayacaklar. Mutluyken, hüzünlüyken, heyecanlıyken, kırgınken, güçsüzken sarılacak bir omuz, arkasına yaslanacakları bir çınarın yokluğunu hep yüreklerinde hissedecekler. Allah onların bahtlarını açık etsin, tek dayanakları annelerine ise uzun ve hayırlı ömürler nasip etsin...
 </p>
 <p>
  <img alt="" src="http://web.archive.org/web/20150914143842im_/http://medya.aksiyon.com.tr//aksiyon/2015/08/31/571034.jpg "/>
 </p>
 <p>
  <strong>
   Evlatlarımız boşu boşuna ölüyor!
  </strong>
 </p>
 <p>
  Demet Öztürk’ün ailesi Ankara’da oturuyor. O da birkaç güne kadar eşyalarını Erzurum’dan alıp aile yakınlarına yakın bir eve taşınmayı planlıyor. Öztürk’ün annesinin oturduğu apartmanda abisi ve teyzesinin de evi var. Berke ve Beste yoğun ziyaretçi trafiği sebebiyle evden mümkün olduğunca uzakta tutuluyor. Çünkü gelen her misafir Demet Hanım ve yakınlarının acısını tazeliyor bir anlamda. Baş sağlığı dilekleri, karşılıklı acı yüklü duyguların paylaşımı, gözyaşları, sonrasında da derin bir sessizlik. Bundan dolayı çocuklar büyük teyzesi ya da dayısının evinde zaman geçiriyor. Böylece normal hayatlarına biraz olsun kaldıkları yerden devam ediyorlar. Nasıl, ne kadar olabilirse…
 </p>
 <p>
  Demet Hanım’ın teyzesi de bir asker annesi. Evladı 7 aydır Elazığ’da askerlik yapıyor. Acısı onun da büyük. Çünkü Nurettin Bey’i en az yeğeni kadar seviyor. Söze “Pazar gününe kadar yeğenimin dört dörtlük bir hayatı vardı.” diyerek giriyor: “O günden sonra her şey altüst oldu. Bitti, hiçbir şey kalmadı. Kimle savaşıyoruz, ne için savaşıyoruz? Benim oğlum da asker. Her an yüreğim ağzımda. Biz evlatlarımızı çok zorluklarla büyüttük. Neler çektik onları bu yaşa getirene kadar. Savaş varsa biz de gidelim. Vallahi billahi ben de varım. Canımı da feda ederim. Ama bizim kiminle savaştığımız belli değil. Evlatlarımız boşu boşuna ölüyor. 35 yaşında bir fidan Nurettin’imiz. Melek gibi bir insandı. Tanısaydınız,  yıkılırdınız vefatına. Sebep olanları Allah’ım cehennem ateşinde cayır cayır yaksın. Kimsenin hakkını onlarda bırakmasın.
 </p>
 <p>
  Biz zengin falan değiliz. Yokluktan gelen insanlarız. Kimse kılını kıpırdatmıyor. Annelerin ciğerleri yanıyor. Her an televizyon karşısındayım. Bana çocuğumdan da bir haber gelecek diye korkuyorum. Hep bir yürek çarpıntısı var. İnsan yaşamayınca bilemiyor. Canımızdan bir parçamız koptu. Ateş düştüğü yeri yakıyor. Devletimiz büyük, güçlü. Bundan şüphemiz yok. Ama artık buna bir önlem alsın, askerlerimiz, evlatlarımız ölmesin. Ben bir anne olarak yalvarıyorum herkese, devlet büyüklerine. Bayramlar gelecek. Bu çocuklar babasız kalmak için daha çok küçük. Bestemiz o küçücük kalbinde neler yaşıyor kim bilir? O eski Beste’den eser kalmadı. Yani bunların kim verecek hesabını? Devlet olarak üzerlerine düşeni yapacaklar ama ne olursa olsun bu çocukların artık babası yok. Bunun telafisi olabilir mi? Ama bu çocuk boşu boşuna gitti ben biliyorum. Hiçbir önlem alınmıyor. Siyasilerin fakir insanlara bir oyunu bu. Hiçbir partiyi, kişiyi ayırt etmiyorum, hepsi aynı. Asker annesi olarak isyan ediyorum. Önlemini alsınlar, bunu çözsünler artık. Ne oldu da ülke birden bu hâle geldi? Ne güzel yaşıyorduk hepimiz. Birdenbire oldu her şey. Her gün 5-6 şehit veriyoruz. Ne garip bir ülke olduk biz. İnsanlar acılarını haykırıyor. Vatan haini ilan ediliyor. Bunun ötesi de var mıdır acaba?”
 </p>
 <p>
  <strong>
   Şehit Nurettin Öztürk nasıl biriydi?
  </strong>
 </p>
 <p>
  <img alt="" src="http://web.archive.org/web/20150914143842im_/http://medya.aksiyon.com.tr//aksiyon/2015/08/31/571035.jpg "/>
 </p>
 <p>
  <strong>
   Demet Öztürk:
  </strong>
  “Hayatımda gördüğüm, tanıdığım en iyi insanlardan biriydi. Kimseyle husumeti yoktu. Karıncayı bile incitmiş değildir hayatında. Ailesine çok düşkündü. Hep bizim mutlu, huzurlu olmamız için çabalardı. Evliliğimiz boyunca hep gurbetteydik. İşinin dışındaki tüm zamanını bizimle geçirirdi. Her şeyi ailesiyle birlikte yapmayı severdi. Biri ona zarar vermiş olsa bile, ‘Allah’a bırakalım, O, en iyisini bilir’ derdi. Kimseye kırılmaz, kızmaz, kimseyi incitmezdi. Vatan âşığı biriydi. İşini çok severdi. Kendi görevinin, gücünün üstündeki şeyleri bile yapmaya çalışırdı. ‘Bana ne!’ diyebilen biri değildi. Çocuklarımızın iyi eğitim almasını, ahlaklı şekilde yetişmesini çok önemsiyordu. Benim de tek amacım çocuklarımızı ona layık yetiştirmek olacak. Bu idealle ayakta kalmak zorundayım. Berke ve Beste’nin artık babaları yok. Onu geri getiremem ama onların hep yanında olacağım inşallah.”
 </p>
</div>


Kaynak: [www.aksiyon.com.tr](http://www.aksiyon.com.tr/ust-manset/o-kutuda-ne-var-anne_552101), [web.archive.org (arşiv bağlantısı)](http://web.archive.org/web/20150914143842/http://www.aksiyon.com.tr/ust-manset/o-kutuda-ne-var-anne_552101)
