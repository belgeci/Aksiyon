# Sokak çocuklarının anahtarı sevgi

*Tuba Kabacaoğlu 2006.08.07*

<font class="agenda2NewsSpot">
 Alparslan Karamuk, köşe bucak saklanıp korkulan sokak çocuklarıyla 8 yıldır beraber. İstanbul'da yaşayan sokak gençleri hakkında anlatacakları var...
</font>
<font class="newsDetail">
 Çoğumuzun tanıdığı bir isim değil kendisi. Bu zamana kadar ne televizyon ekranlarında ne de gazetelerde görüldü. Ama onun hayatı, 34 yaşında olmasına rağmen roman olacak cinsten. İstanbul'da, sokak çocuklarıyla ilgilenen, onların bir şekilde hayata tutunmalarına yardımcı olan Alparslan Karamuk'tan bahsediyoruz. 8 yıldır haftanın 3-4 gününü İstanbul'un izbe köşelerinde dolaşarak geçiriyor Sivaslı Karamuk. Erken saatlerde başlayan mesaisi kimi zaman sabahın ilk saatlerine kadar sürüyor. Gece 12'den sonra işi biraz daha zor; tinerle kafayı bulan gençler zaman zaman aşırıya kaçıp sorun çıkarabiliyor çünkü.
 <br/>
 <br/>
 İstanbul'daki sokak çocuklarının nerede yaşadığını, karakteristik özelliklerini, geçmişteki hayatlarını bilen Alparslan Karamuk, Hacettepe Üniversitesi Sosyal Hizmetler Meslek Yüksek Okulu'ndan mezun. Sokak çocuklarıyla ilgili ilk saha çalışmalarını yapanlardan biri. Ama o meslekî başarısına inat fazlasıyla mütevazı. Çalışmalarını anlatırken asla "Ben yaptım." demiyor; sürekli "Bu bir ekip işi, arkadaşların yardımlarını unutmamak gerekir." cümlesini ekleme ihtiyacı hissediyor.
 <br/>
 <br/>
 Alparslan Karamuk, okuldan mezun olduktan sonra uzun süre işsiz kalır. Kısa bir dönem Eskişehir'in küçük bir köyünde vekil öğretmenlik yapar. 1998'de gelen bir telefonla hayatı değişir. İstanbul Küçükbakkalköy'deki Sosyal Hizmetler Çocuk Esirgeme Kurumu (SHÇEK) bünyesindeki merkezde göreve başlar ilk olarak. Sahipsiz çocukların getirilip bakıldığı bu yerde durmak yerine, sokaklara çıkar; İstanbul'daki gençlerin nerelerde yaşadığını, onlarla nasıl muhabbet kuracağını, hassasiyetlerinin neler olduğunu deneme-yanılma yoluyla öğrenir. Öğrendiği bir başka gerçek daha vardır Alparslan Karamuk'un O da bu alanda ciddi bir eğitime ve altyapıya sahip olmamasıdır: "İlk başlarda korktum! Önümde daha önce duymadığım, görmediğim bir manzara vardı. Sahaya indikten sonra 'sokak gerçeği'nin farkına vardım. Geceleri sokaklarda gezerken bir yıllık saha deneyimi olan arkadaşımı gözlemliyor, 'ben nasıl yaklaşmalıyım' diye düşünüyordum."
 <br/>
 <br/>
 Alparslan Karamuk, mesleğini Elazığ İl Sağlık Müdürlüğü'ndeki Ruh Sağlığı ve Sosyal Haklar Şubesi'nde sürdürecek. Sokak çocuklarının dilini anlayabilmek için en az 6 ay geçmesi gerektiğini vurgulayan Karamuk'a göre her çocuk unutulmuş olsa da başlı başına bir birey. Her birinin ayrı ayrı özellikleri var. Kimisi gururunun okşanmasından hoşlanıp isteklerinin yerine getirilmesini istiyor kimisi de sevildiğini hissetmek... Önemli olansa kime nasıl davranılması gerektiğini bilmek. Ancak bu şekilde onların sevgi ve güvenini kazanmak mümkün. Hepsinin ayrı ayrı kilitleri var. İş, doğru anahtarı bulabilmekte. Eğer yanlış anahtarla kilit zorlanırsa kuruma gelen genç, en az on kişiyi de yanına alıp gidebiliyor çünkü.
 <br/>
 <br/>
 TİNER SEVGİLERİNİ HÂLÂ ANLAYAMADIM
 <br/>
 <br/>
 Alparslan hocayı yaşadıkları arasında en fazla şaşırtan ise çocukların tiner kullanmaktan vazgeçmemeleri. "Alkolün, eroinin zevk verdiğini anlarım ama bir yapıştırıcının, tinerin gençlere nasıl bu kadar zevk verdiğini hatta ailelerinden bile kopardığını algılayamıyorum." diyor. Ona göre, sokakları kendine mesken edinmiş, hayatı boş vermiş gençlere "Sokakta yaşamak doğru değil, hem tedavi gör hem de yeni bir hayata başla." demek, 'klasik bir söylem'den ibaret. Üstelik bu cümleler ne kadar samimi kurulursa kurulsun gençler üzerinde hiçbir etkisi yok. Hepsinin ortak şifresi ise doğru yaklaşım ve güven. Dolayısıyla alelade verilmiş selamın bile bir anlamı var onlar için: "Onlara selam verirken, 'Siz buradasınız ben de yanınızdayım.' anlamını ifade etmelisiniz aslında. 'Ya oğlum hâlâ mı çekiyorsun, ne zaman adam olacaksın' derseniz kaybettiniz demektir. Onları, sık karşılaşıp tanıdığınız insanlar gibi görmelisiniz. Gönül burada çok önemli. Verdiğiniz selamın samimiyetini normal insanlardan daha iyi algılıyorlar. Selamı dilden veren ise her zaman kaybeder. Yalan söylendiğinde hemen anlıyorlar. Analiz yetenekleri çok iyi. Sokak hayatı onlara bunu öğretmiş."
 <br/>
 <br/>
 İstanbul'da sokaklarda yaşayan çocukların sayısı hakkında çeşitli rivayetler var. Sosyal hizmet uzmanlarına göre, bir çocuk 'sokakta yaşıyor' denebilmesi için 24 saatini dışarıda geçirmesi gerekiyor. Bu durumda sivil toplum kuruluşlarının '3 bin çocuk sokakta yaşıyor' iddiası havada kalıyor. Alparslan Karamuk'a göre İstanbul'da bilfiil sokakta yaşayan çocuk sayısı 100'ü aşmıyor. Binli rakamlara dâhil olan çocukların çoğu ailesiyle bağlarını koparmamışlar. Haftanın 2-3 gününü evlerinde geçiriyorlar. Mesela Bağcılar, Esenler ve Şirinevler'de yaşayan tinerci gençler bu gruba dâhil. İstanbul'da tinerci çocuklar, çoğunlukla Maltepe, Bostancı, Küçükyalı, Pendik, Küçük Kaynarca, Büyük Kaynarca, Taksim, Dolmabahçe, Beşiktaş, Karaköy, Eminönü, Yenikapı, Ahırkapı, Zeytinburnu, Fatih, Şirinevler, Yeşilköy, Bakırköy ile az da olsa Kadıköy, Üsküdar ve  Eyüp'te yaşıyor.
 <br/>
 <br/>
 Zaman zaman gruplar arasında yer değiştirmeler oluyor. Örneğin, Fatih'teki grup Beşiktaş'a gidebiliyor. Kendi içlerinde de sürekli bir hareketlilik gözleniyor. Bir grup geliyorsa diğer grup başka bir mekâna gitmeyi tercih ediyor. Sokak grupları yaşadıkları yerin hareketli ve kalabalık olmasına dikkat ediyor. Böylece hayatta kalmak onlar için biraz daha kolaylaşıyor. Sabahları bakkal önüne konulan süt ve ekmeklerden alıyor, gün içinde çevredeki esnafların yardımıyla karınlarını doyuruyorlar. Sağlık problemleri olduğunda SHÇEK bünyesindeki merkezlere gidiyor ya da kendi imkânlarıyla hastaneye başvuruyorlar. Hemen hepsinin okumuşluğu var. Hatta içlerinde ortaokul-lise bitirmişler bile mevcut. Kimisi müziğe yetenekli, kimisi resme, kimisi de el sanatlarına Her birinin diğerinden farklı olmasının altında da aslında bu çeşitlilik yatıyor.
 <br/>
 <br/>
 Alparslan Karamuk, ilgi alanları ve becerilerine göre onlarla muhatap oluyor. İçlerindeki cevherin farkına varmalarına vesile olup bu yolla sokak hayatından onları vazgeçirmeye çalışıyor. Karamuk'a göre çocukların hayatı iki temel öğe üzerine kurulu: Tiner koklamak ve sinyal çekmek, yani dilenmek. Sinyal çekmenin en kolay yolu, yoğun tinerle kendini unutmak Çünkü ayık kafalı gençler için dilenmek 'ağır' ve 'ayıp' bir şey. Hatta içlerinde rahat sinyal çekebilmek için elinde boş poşetle dolaşıp sarhoş taklidi yapanlar da var.
 <br/>
 <br/>
 HIRSIZLIK İHTİYAÇTAN
 <br/>
 <br/>
 Tinerci gençlerle anılan suç ve olaylar hakkında Alparslan Hoca farklı bir yaklaşım getiriyor: "Mafya tam olarak kullanmıyor. Çünkü onların aklı başında insanlara ihtiyacı var. Gece tinerle beyni uyuşmuş, bellek ve bilincini kaybetmiş gençlere hırsızlık mı, gasp mı yaptıracaksınız? Tamam, içlerinde hırsızlık ve banka soygunlarında kullanılan çocuklar oldu. Fakat genelleme yapılamaz. Bunlar çok çok küçük bir grup, ki onlar da aile desteği alarak yapıyor. Dolapdere ve Kasımpaşa'da yaşayan çocukların bir kısmı böyle. Hiç unutmuyorum Bostancı'daki grubun lideri bir gün şunu söylemişti: 'Hocam, biz yaşadığımız ortamda hırsızlık yapmayız, yaptırmayız. Eğer yaparsak bizi burada yaşatmazlar. Mekânımızı korumak için hırsızlık yapacak adama bile engel oluruz.' Sekiz yıllık tecrübemde de bunu gördüm. Fakat büyükler uyuşturucu işinde 18 yaş altındakileri kullanıyor. Bostancı'da bir genç vardı. Adı Orhan. Şu an hapiste. Onun yüzünden çok çocuğun başı derde girdi. Hırsızlık onlar için ihtiyaçtan. Kesinlikle meslek edinmiş değiller. Bunu ayırmak lazım."
 <br/>
 <br/>
 Hayata pamuk ipliğiyle bağlı tinerci gençlere ulaşmak, onların hayatına girmek kolay olmadığı gibi biraz da sancılı. Hele bir de 'ikna' sebebiniz varsa... İlk önce gencin doğru anahtarla kapısını açıp gelecek kaygısını içine yerleştirmek önemli. Karamuk'a göre, çocuklar da yaşadıkları hayatın 'son'unun olmadığını biliyor. Yaşları ilerledikçe ikna etmek, onları hayata tutundurmak biraz daha kolaylaşıyor. Fakat kaç yaşına gelirse gelsinler akıllarının bir köşesi sokak hayatında asılı kalıyor. "Artık yeni bir işe başladı, sokaklara geri dönmez." gibi keskin cümleleri kurmak da zorlaşıyor. Çünkü gençler anlık öfkelerle sokağa dönebiliyor. Üstelik öfke nöbetleri için büyük olaylara da ihtiyaç yok. Bir sosyal hizmet uzmanının küçük bir ikazı ya da memnuniyetsizliğini ifade etmesi her şeyi eski haline çevirmek için yeterli.
 <br/>
 <br/>
 TİNERCİ KIZLAR GERÇEĞİ
 <br/>
 <br/>
 Sokak çocukları arasında tek tük de olsa tinerci kızlar görülüyor. Tinerci gençlerle birlikte yaşıyor, kâh dayak yiyor kâh kendilerini savunuyorlar. Söz tinerci kızlara gelince Alparslan Hoca önce derin bir nefes alıyor, 'onların dünyası bambaşka' diyerek anlatmaya başlıyor: "Sayıları hakkında net bilgi veremem. Çünkü onlar diğerleri gibi lokal değil, geziciler. Bir gün Şirinevler'de, ertesi gün Taksim'de karşılaşıyoruz. Yaşları 16-18 arasında 5 kız. Psikolojik baskı ve parçalanmış aile nedeniyle sokaktalar. Fuhuş sektöründe kullanılıp kullanılmadıklarını bilmiyorum. Ama tinerci gençler gruplarına dahil olan kızları dışarıdakilerin taciz etmesine, maddi-manevi zarar vermesine izin vermiyor. Zaten kızlar da yalnız gezmeye korkuyor. Onların kız olması grup içinde farklı davranmalarını gerektirmiyor. Ona göre de donanım kazanmışlar çünkü. Grup içinde kavga çıktığında onlar da dövüşüyor. Tinerci kızların sayısının arttığı bilgisi doğru değil." "Her mesleğin iyi ya da kötü yanları vardır." mantığı Alparslan Karamuk için de geçerli. Hatta onun için bu çizgilerin daha belirgin olduğu da söylenebilir. Çünkü sokak hayatından çekip kurtardığı her bir genç için duygulanıp mutlu olsa da geriye kalanlar için gönlünde bitmeyen bir yas hep var. "İşimi hiçbir zaman sokakta bırakamadım." diyerek ruh halini özetliyor. Mesleğini, 'meşakkatli bir yolculuk' olarak tanımlayarak, 'bu işe gönül verilmezse en fazla 15 gün yapılabilir' diyor. "Manevi anlamda çok yıprandım." diyerek saha çalışmalarından sonra hayata bakış açısının nasıl değiştiğini şöyle anlatıyor: "Artık hayatta sadece sorunlu, parçalanmış aileler, mutsuz ve umutsuz insanlar varmış gibi geliyor. Baktığınız her yerde bu ve benzeri şeyler görüyorsunuz. Hayatın hep menfi yanlarını görmekten düşüncelerimin de olumsuzlaştığını biliyorum. Yani, iyi bir şey varsa bile onu göremeden geçiyorum. İki kızım var ve erkek çocuğum olmadığı için eve her geldiğimde şükrediyorum. Erkek çocuklardan korkar oldum; benim çocuğum da olabilir mi diye Sürekli şüpheli ve endişeli bakıyorum hayata, çocuklara. Bundan 15 yıl önce bir derginin kapak konusu vardı. 'Yıkılmamış tek kale aile' diye. Bugün ailenin duvarları sarsılıyor, resmen bombalanıyor. Endişelenmemek aslında mümkün de değil."
 <br/>
 <br/>
 Alparslan Karamuk'un 'hatıra defteri' hayli kalabarık. Mesleğe yeni başladığında başından geçen ve asla unutmadığım dediği bir olayı şöyle anlatıyor: "Küçükbakkalköy'de görev yapıyordum. Anne babası olmayan küçük bir çocuk bulundu. Yakınlarına ulaşmaya çalıştık ama çabalarımız sonuç vermedi. Gece yatakhaneleri kontrol ederken bir ses duydum 'anne-baba' diyordu. Ses, o küçük çocuğa aitti. Rüyasında sayıklıyordu. Yanına gittim. Başucunda onu dinlerken bir anda uyandı. Gözlerini açıp 'Rüyamda anne-babamı gördüm. Abi, annem babam neden ayrıldı, neden yanımda değiller' dedi. Çocuğun o anki masumiyeti ve anne-baba özlemi beni çok etkiledi."
 <br/>
 <br/>
 Alparslan Bey İstanbul ve tinerci gençlerden uzaklaşmış gözükse de her türlü projeye bilgi ve birikimleriyle katkıda bulunabileceğini belirtiyor. Son cümlesi ise "Normal hayata nasıl dönerim, bilmiyorum." oluyor. Şimdi onu Elazığ'da sorunlu yetişkinler bekliyor.
 <br/>
</font>

Kaynak: [www.aksiyon.com.tr](http://www.aksiyon.com.tr:80/aksiyon/haber-20630-34-sokak-cocuklarinin-anahtari-sevgi.html), [web.archive.org (arşiv bağlantısı)](http://web.archive.org/web/20110825102641/http://www.aksiyon.com.tr:80/aksiyon/haber-20630-34-sokak-cocuklarinin-anahtari-sevgi.html)
