# Mini mini birlere kitap önerileri

*Tuba Kabacaoğlu 2016.02.16*

<div class="pNewsDetailMainContent ctx_content" itemprop="articleBody">
 <p>
  Okuma yazmayı yeni öğrenmiş çocuklar için ikinci dönem daha yoğun geçecek. Çünkü çokça okuma yapmaları gerekecek. İyi bir başlangıç için birkaç kitap önerimiz var.
 </p>
 <p>
  2015-2016 öğretim yılının ikinci yarısı bu hafta başlıyor. Birinci sınıf öğrencilerinin neredeyse tamamına yakını okuma yazma biliyor artık. İkinci dönem onlar için daha çok, okuma hızını artırma, duyduğunu doğru ve eksiksiz yazabilme çalışmalarıyla geçecek. Bu sürecin ebeveynlere bakan önemli bir yönü var. İkinci dönemde eğlenceli, keyifli, merak uyandırıcı, hayal gücünü artıran-destekleyen eserlerle tanışma şansını elde edebilenlerin anne-babaları, sonraki yıllarda ‘Çocuğum kitap okumuyor’, ‘Ne yaptıysak sevdiremedik’ tarzında serzenişlerde bulunmayacak. Çünkü her eylemde olduğu gibi, kitap okuma alışkanlığında da çocuğun nasıl bir başlangıç yaptığı çok önemli.
 </p>
 <p>
  Çocuk eğer yoğun yazılı-bilgili, anlamakta güçlük çektiği, kazanım elde edemediği, merakını gideremediği eserleri okumaya zorlanırsa kitap okumaktan keyif alamaz. Bu eylemi de ‘olumsuz’ olarak zihnine kodlar. Bundan sonra çocuğun kitap okuma konusundaki fikrini değiştirebilmek için çok çaba sarf edilmesi gerekebilir.
 </p>
 <p>
  Şimdi yol yakınken ‘genel kitap seçimi’ konusunda size fikir verecek minik bir liste hazırladık. Güzelinden bir başlangıç bizden, devamı sizden olsun diye…
 </p>
 <p>
  <strong>
   İlk Nedenler Kitabım:
  </strong>
  Okumaya başlayan çocukların merak duygusu daha da artıyor sanki. Hatta önceki yıllara göre daha fazla ‘Neden?’ sorusuyla karşılaşabilirsiniz bile. Yalnız ebeveynlerin her konuda, her alanda bilgi sahibi olabilmesi tabii ki mümkün değil. “İlk Nedenler Kitabım” birçok anne-babanın işiri kolaylaştıracak tarzda hazırlanmış bir eser. Bol ve büyük resimler var her bir sayfasında. Fontlar da okumayı yeni öğrenmiş çocuklara uygun olacak şekilde oldukça büyük. Yaşadığımız dünyayla ilgili birçok ayrıntıya kısa, yalın şekilde yer verilmiş. Hem çocukların hem de ebeveynlerin elinden bırakamayacağı bu eseri National Geographic hazırlamış. Kitap ‘Benim hakkımda’ bölümüyle başlıyor. ‘Neden bazı insanların ikizleri vardır? Saçım kesilirken niçin canım acımaz? Ayaklarım neden sudan çıkınca buruş buruş olur?’ gibi birçok eğlenceli soruya cevaplar veriliyor. Ardından da “Bu nasıl çalışır?”, “Hayvanlar her yerde” ve “Dünya harikaları” bölümleri geliyor.
 </p>
 <p>
  <strong>
   Zuzu’nun Ormanı:
  </strong>
  Albert Einstein “Hayal kurmak, bilgiden önemlidir.” der. Her şeyin önce hayal etmekle başladığını anlatır ardından. Bilgisayar oyunlarının, akıl almaz çizgi filmlerin yapıldığı bir dönemde, çocukların hayal dünyalarını geliştirmek öyle çok da kolay değil. Fakat çözüm de çok net. Yetişkinlerin tek yapması gereken, çocuklarına kitap okuma alışkanlığını kazandırmak. Bunun için de klasik hikâyelerden, sonu belli kitaplardan, mesaj kaygısı içine girmiş hikâyelerden uzak durmayı prensip edinebilirsiniz. Görkem Kantar Arsoy’un yazdığı “Zuzu’nun Ormanı” çocuğunuz için iyi bir başlangıç olabilir. Zuzu hayvanları ve resim yapmayı çok seven, hayalperest bir kız çocuğu. Bir gün boya kalemlerinden biri önüne atlıyor ve ona bir sır veriyor. Artık bu kalemle çizdiği her şey, kâğıdının içinden canlanarak gerçeğe dönüşüyor. Hayretler içindeki sevimli kız, o kadar çok hayvan çiziyor ki, yaşadığı şehrin her yeri bu canlılarla dolup taşıyor. Ondan sonra da işler karışmaya başlıyor…
 </p>
 <p>
  <strong>
   Farklı Ama Aynı:
  </strong>
  Birbirimizden farklılıklarımız olsa da hepimiz öz itibariyle aynıyız. Üstelik yaşam öyle çok da zor değil. Küçük dokunuşlarla sorunlarımıza çözüm bulabiliriz. Yeter ki ihtiyaçlarımızın, eksikliklerimizin farkında olalım. Feridun Oral “Farklı Ama Aynı” kitabıyla doğumundan itibaren yürüyemeyen bir oğlağın hikâyesini naifçe anlatıyor. Çoban, çok sevdiği sakat oğlağı gittiği her yere kucağında götürse de bir süre sonra bu da çözüm olmuyor. Çünkü oğlak diğerleri gibi koşmak, onlarla birlikte hareket etmek istiyor. Bu mahrumiyet hâli onu çok üzüyor. Çoban, neler yapabileceğini uzun uzun düşündükten sonra harika bir çözüm buluyor. Ayakları sakat oğlak, bu vesileyle özgürlüğüne kavuşuyor, diğerleri gibi koşup zıplıyor.
 </p>
 <p>
  <strong>
   Çocuk Olmak Zor!:
  </strong>
  Yetişkinler çocuk olmanın daha kolay olduğunu düşünse de onlar için durum hiç de öyle değilmiş. Çünkü çocuklara göre her gün okula gitmeleri, ödevlerini yapmaları, yataklarını toplamaları, yatmadan önce dişlerini fırçalamaları, en beteri de ne olursa olsun tabaklarındaki yemekleri bitirmeleri gerekiyormuş. Kendi hâlindeki bir çocuğun gündelik yaşam içindeki mecburiyetlerden nasıl da sıkılabileceğini anlatıyor bize Jennifer Moore-Mallinos. Ardından da aslında çocuk olmanın büyük bir nimet olduğuna dikkat çekiyor yazar. Yetişkinlerin ağaçlara tırmanamadığını, kumda oyun oynayamadığını, sıcak bir günde bahçe hortumunun altından geçerek üstünü ıslatamadığını, bir külah dondurmayı hiç bu kadar büyük bir lezzetle yiyemeyeceklerini anlatıyor.
 </p>
 <p>
  <strong>
   İlk Hayvanlar Kitabım/National Geographic for Little Kids:
  </strong>
  Hayvanları sevmeyen, onların dünyasını merak etmeyen çocuk yok denecek kadar azdır herhâlde. İlk Hayvanlar Kitabım, hem büyükler hem de çocuklar için hazırlanmış bir kolektif çalışma. Hatta minik bir ansiklopedi de denebilir rahatlıkla. Kitapta bahsedilen hayvanlar yaşadıkları yerlere göre sınıflandırılıyor. Otlak, okyanus, çöl, orman, kutup bölgelerinde yaşayan canlılar tek tek anlatılıyor. Hayvanların fotoğrafları büyük büyük kullanılıyor. Açıklama kısımları çocukların okuyup kolaylıkla anlayabilecekleri tarzda, kısa cümlelerden oluşuyor. Her hayvan için bir künye oluşturulmuş. Canlının türü, nerede yaşadığı, nasıl anne-babalık yaptığı, ne şekilde avlandığı, türüne ait özellikleri, ne yemekten hoşlandığı anlatılıyor. Hayvanların boyutları santim-metre cinsinden değil; hayatın içindeki somut karşılıklara göre açıklanıyor. Mesela; zürafanın boyu ‘üç insanın birbirinin omzuna çıkması gibi’ tarif ediliyor. Fotoğraf ağırlıklı olduğu için çocuklar bir canlı türüne ait bilgileri edinirken en az 4-5 sayfayı eğlenerek, merakını gidererek heyecanla okumuş oluyor. Bu vesileyle de çitaların saatte 104 kilometre hızla koşabildiklerini, zebraların ayakta uyuduklarını ve çok daha fazlasını öğrenmiş oluyorlar. 200’den fazla resim ve eğlenceli bilginin bulunduğu eserde, her bölümün sonunda katılımı arttıran, hayal gücünü geliştiren sorular da bulunuyor.
 </p>
 <p>
  <strong>
   SEVMEDİĞİ KİTAPLARI OKUMAYA ZORLAMAYIN
  </strong>
 </p>
 <p>
  Okuma yazmaya yeni geçmiş bir öğrenci henüz ne tarz kitaplar okumaktan zevk aldığını bilemeyebilir. Burada ebeveynlerin mümkün olduğunca çok alternatif sunup çocuğun en çok beğendikleriyle devam etmesi gerekir. Okuldan verilen, tavsiye edilen, Millî Eğitim Bakanlığı onaylı kitaplar çocuğunuzun ilgisini çekmeyebilir. Sakın oğlunuzu-kızınızı bu konuda zorlamayın. Öğretmeniyle konuşarak durumu açıklayın. Başka eserlerle okuma alışkanlığını kazandırmaya yönelik çalışmalar yapmak istediğinizi anlatın. Çocuğunuzun okuduğu her bir eserin ismini, sayfa sayısını ve içeriğini öğretmenle paylaşın. Böylece çocuğunuz hem gelişimden geri kalmaz hem de sıkıcı ve sevimsiz eserleri okuma mecburiyetinden kurtulur.
 </p>
</div>


Kaynak: [www.aksiyon.com.tr](http://www.aksiyon.com.tr/egitim/mini-mini-birlere-kitap-onerileri_553882), [web.archive.org (arşiv bağlantısı)](http://web.archive.org/web/20160217091704/http://www.aksiyon.com.tr/egitim/mini-mini-birlere-kitap-onerileri_553882)
